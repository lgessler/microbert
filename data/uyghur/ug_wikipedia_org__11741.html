<html><body><text id="wikipedia_ug_wikipedia_org__11741.html" ns="0" revid="135409" sourceurl="https://ug.wikipedia.org/wiki/%D8%A6%D8%A7%D9%86%D9%89%D9%83%D8%A7%D9%85_%DA%86%DB%86%DA%86%DB%88%D8%B1%DB%95_%D8%A6%D9%88%D9%8A%DB%87%D9%86%D9%89" title="ئانىكام چۆچۈرە ئويۇنى" type="wikipedia">ئانىكام چۆچۈرە ئويۇنى
<p>بۇ ئۇيغۇر ياشلىرى ۋە ئۆسمۈرلىرى قىزىقىپ ئوينايدىغان ئەنئەنىۋى ئويۇنلارنىڭ بىرى بولۇپ، بۇ ئويۇننى پەسىل تاللىماي دائىم ئويناشقا بولىدۇ. بۇ ئويۇننى ئوينىغۇچىلار بىر يەرگە جەم بولۇپ بىرەيلەننى &lt;ئانا&gt; سايلايدۇ. ئويۇنغا قاتناشقان بالىلار ئۆز ئارا قول تۇتۇشۇپ بىر چەمبەر ھاسىل قىلىدۇ - دە، ئانىنى قاق ئوتتۇرىغا ئېلىپ چۆرگىلەيدۇ. &lt;ئانا&gt; دۈگىلەك ئوتتۇرىسىدا زوڭ ئولتۇرۇپ &lt;چۆچۈرە&gt; ئېتىش ھەرىكىتىنى دورايدۇ. بۇ ۋاقىتتا، &lt;ئانا&gt; ئەتراپىدا دۈگىلەك بولۇپ ئايلىنىۋاتقان بالىلار: <ref target="https://ug.wikipedia.org/wiki/ئانىكام_چۆچۈرە">ئانىكام چۆچۈرە</ref>، ئانىكام چۆچۈرە. بىزنىڭ قازاندا، چۆچۈرە قاينايدۇ. ئانىكام بەرمەيدۇ، بەرمىسە بەرمىسۇن. كۆزىمىز كۆرمىسۇن. ئىشىكنى تاقاپ يېسۇن، ئاق ئۆيدە ئايىم بار، پىيالىدە چايىم بار. ئاش بەرسە سۇيۇق بەردى، نان بەرسە كۆيۈك بەردى. تويمۇدۇم دېسەم، تىل دەشنام بەردى. قانداق قىلاي ئاللا، ئۆگەي ئانىنىڭ دەردى. ئانا دېسەم ئاقىدۇ ياشىم، ئاتا دېسەم ئاقىدۇ ياشىم. مەن قالدىم يېتىم، قېنى سىلەر قېرىندىشىم. ... ... ... دەپ قوشاق توقۇشىدۇ ۋە گۈررىدە ئانىنىڭ قېشىغا كېلىپ: - ئانىكا چۆچۈرە پىشتىمۇ؟ - دەپ توۋلايدۇ. - ياق پىشمىدى. بىردەم تۇرۇپ كېلىڭلار، - دەپ جاۋاپ بېرىدۇ ئانا. بالىلار دەرھال ئۆز ئورنىغا بېرىپ دۈگىلەك بولۇپ بايىقى قوشاقنى يەنە بىر قېتىم تەكرار ئوقۇپ ئاندىن &lt;ئانىكا چۆچۈرە پىشتىمۇ؟&gt; دەپ قايتا سورايدۇ. ئانا: - پىشتى، قولۇڭلارنى يۇيۇپ كېلڭلار، مەن قاچا - قۇچا تەييارلىۋالاي، - دەيدۇ. بالىلار كەتكەندىن كېيىن &lt;ئانا&gt; چۆچۈرىنىڭ ھەممىسىنى &lt;يېۋالىدۇ&gt;. ئانا بىردەمدىن كېيىن قاچا ئېلىپ كېلىپ بالىلارنى قوغلايدۇ. بالىلار قاچىدۇ. ئانا قوغلاپ تۇتۇۋالغىنىدىن &lt;سەن قانچە <ref target="https://ug.wikipedia.org/wiki/چۆچۈرە">چۆچۈرە</ref> يېدىڭ؟&gt; دەپ سورايدۇ. شۇنداق قىلىپ، بالىلارنىڭ ئىچىدىن چۆچۈرىنى ئەڭ كۆپ يېگىنىنى تېپىپ &lt;ئانا&gt; قىلىپ ئويۇنىنى قايتىدىن باشلايدۇ. بۇ ئويۇن ئارقىلىق بالىلار ئۆز ئاتا - ئانىسىنىڭ قەدىرىگە يېتىشنىڭ لازىملىقىنى تونۇپ يېتىدۇ ۋە ئەدەپ - ئەخلاقلىق بولۇشقا ئادەتلىنىدۇ."<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
مەنبەلەر

</text></body></html>