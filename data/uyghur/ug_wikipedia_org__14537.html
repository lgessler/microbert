<html><body><text id="wikipedia_ug_wikipedia_org__14537.html" ns="0" revid="142613" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B1%DB%90%DA%BE%D9%89%D9%85_%D8%A6%D8%A7%D8%A8%D8%AF%DB%87%D9%84%D9%84%D8%A7" title="ئابدۇرېھىم ئابدۇللا" type="wikipedia">ئابدۇرېھىم ئابدۇللا

<p>شائىر، يازغۇچى ئابدۇرېھىم ئابدۇللا 1955 - يىل 2 - ئايدا ئاقسۇ ۋىلايىتىنىڭ كەلپىن ناھىيسىدە تۇغۇلغان، باشلانغۇچ - ئوتتۇرا مەكتەپلەرنى كەلپىندە ئوقۇپ تاماملاپ، بىر مەزگىل يېزىدا دېھقان بولۇپ ئىشلىگەن، 1979 - يىلى <ref target="https://ug.wikipedia.org/wiki/شىنجاڭ_ئۇنىۋېرستېتى">شىنجاڭ ئۇنىۋېرسىتېتى</ref>نىڭ ئەدەبىيات فاكۇلتېتىغا ئوقۇشقا كىرىپ، 1984 - يىلى ئوقۇش پۈتتۈرگەندىن كېيىن، شىنجاڭ ئۈن - سىن نەشرىياتىدا ئەدەبىي مۇھەررىر بولۇپ ئىشلەۋاتىدۇ. </p>
<p>ئابدۇرېھىم ئابدۇللا 1979 - يىلى ئېلان قىلغان &lt;كۆردۈم&gt; ناملىق شېئىرى بىلەن ئەدەبىيات ساھەسىگە كىرىپ كەلگەن. شۇنىڭدىن تارتىپ ھازىرغىچە ئۇ &lt;تۆمۈرچى دۇكىنىدىن ياڭرىغان ئاۋاز&gt;، &lt; سۇنۇق قىلىچ&gt;، &lt;شۇنداق ۋەتەننىڭ ئوغلى ئىدىم، مەن&gt; قاتارلىق بىر تۈركۈم شېئىرلارنى ئېلان قىلىپ، كىتابخانلارنىڭ يۇقىرى باھاسىغا ئېرىشكەن. ئۇنىڭ شېئىرلىرىنىڭ پىكرى يېڭى، مەزمۇنى چوڭقۇر، بەدىئىي ئىپادىلەش ۋاستىلىرى ئۆزگىچە. ئابدۇرېھىم ئابدۇللا يەنە <ref target="https://ug.wikipedia.org/wiki/پروزا">پروزا</ref> ئىجادىيىتى بىلەنمۇ شۇغۇللىنىپ، &lt;ئانام يەلكەمدە&gt;، &lt;يېڭى ھايات&gt;، &lt;بويناق&gt;، &lt;داۋانلىق يوللار&gt; قاتارلىق ھېكايە - پوۋېستلارنى ئامما بىلەن يۈز كۆرۈشتۈرگەن. </p>
<p>ئابدۇرېھىم ئابدۇللانىڭ نەشر قىلىنغان ئەسەرلىرىدىن &lt;بويناق&gt; (1985 - يىل، شىنجاڭ خەلق نەشرىياتى) ناملىق پوۋېستى، &lt;<ref target="https://ug.wikipedia.org/wiki/داۋانلىق_يوللار">داۋانلىق يوللار</ref>&gt; (1993 - يىل، مىللەتلەر نەشرىياتى) ناملىق ھېكايە - پوۋېستلار توپلىمى بار. </p>
<p>ئابدۇرېھىم ئابدۇللا ھازىر <ref target="https://ug.wikipedia.org/wiki/جۇڭگو_ئاز_سانلىق_مىللەت_يازغۇچىلىرى_ئىلمىي_جەمئىيىتى">جۇڭگو ئاز سانلىق مىللەت يازغۇچىلىرى ئىلمىي جەمئىيىتى</ref>نىڭ ۋە <ref target="https://ug.wikipedia.org/wiki/شىنجاڭ_يازغۇچىلار_جەمئىيىتى">شىنجاڭ يازغۇچىلار جەمئىيىتى</ref>نىڭ ئەزاسى.</p>
</text></body></html>