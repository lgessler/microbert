<html><body><text id="wikipedia_ug_wikipedia_org__18491.html" ns="0" revid="146851" sourceurl="https://ug.wikipedia.org/wiki/%D9%82%DB%95%D9%85%D8%A8%DB%95%D8%B1_%D8%AE%D8%A7%D9%86%D9%89%D9%85" title="قەمبەر خانىم" type="wikipedia">قەمبەر خانىم<p>قەمبەر خانىم 1922-يىلى <ref target="https://ug.wikipedia.org/wiki/قەشقەر_شەھىرى">قەشقەر</ref>دە ئەمەت ئىسىملىك سەنئەتكار ئائىلىسىدە دۇنياغا كەلگەن بولۇپ، <ref target="https://ug.wikipedia.org/wiki/سوۋېت_سوتسىيالىستىك_جۇمھۇرىيەتلەر_ئىتتىپاقى">سابىق سوۋېت ئىتتىپاقى</ref> مەزگىلىدە <ref target="https://ug.wikipedia.org/wiki/ئالمۇتا">ئالمۇتا</ref> ئۇسۇل مەكتىپى، <ref target="https://ug.wikipedia.org/wiki/موسكۋا">موسكۋا</ref> ئۇسۇل ئىنستىتۇتىدا ئوقۇدى. 1939-يىلى ئالمۇتا قىزىل بايراق ناخشا-ئۇسۇل ئۆمىكىگە قوبۇل قىلىندى. شۇ يىلى يەنە <ref target="https://ug.wikipedia.org/wiki/موسكۋا">موسكۋا</ref> مۇزىكا-ئۇسۇل ئىنستىتۇتىغا ئوقۇشقا قوبۇل قىلىنىپ، <ref target="https://ug.wikipedia.org/wiki/كېرمىل">كېرمىل</ref> سارىيى تىياتىرخانىسىدا سابىق سوۋېت ئىتتىپاقىنىڭ ئارتىستلىرى بىلەن بىرگە سابىق سوۋېت قۇرۇلتىيىدىكىلەرگە ئويۇن قويۇشقا قاتناشتى. بۇ قېتىمقى ئويۇندا <ref target="https://ug.wikipedia.org/wiki/ستالىن">ستالىن</ref> تاماشىبىنلار ئورنىنىڭ ئالدىنقى رېتىدە ئولتۇرغان ئىدى. قەمبەر خانىم سىتالىننى كۆرۈپ تولىمۇ ھەيران قالدى ھەم ھاياجانلاندى. ئويۇن ئاخىرلاشقاندىن كېيىن سىتالىننىڭ سەمىمىي قوبۇل قىلىشىغا مۇيەسسەر بولدى.</p>
ھاياتى ۋە تۇرمۇش كارتىنىلىرى
<p>1941-يىلى موسكۋا مۇزىكا-ئۇسۇل ئىنستىتۇتى چەتئەلگە ئويۇن قويۇشقا چىقىش ئۈچۈن تەييارلىق قىلىۋاتقان ئىدى. سەنئەت يېتەكچىسى قەمبەر خانىمغا سوۋېت ئىتتىپاقىنىڭ گىراژدانلىقىغا ئۆتۈشنى نەسىھەت قىلىپ، بىر پارچە جەدۋەلنى بەردى ___«ھازىر سىز ناھايىتى داڭلىق بولۇپ كەتتىڭىز. سوۋېت ئىتتىپاقى گىراژدانلىقىغا ئۆتسىڭىز تېخىمۇ زور شان شەرەپكە ئېرىشىسىز» دېدى سەنئەت يېتەكچىسى. </p>
<p>قەمبەر خانىم بۇ گەپلەرنى ئاڭلىغاندىن كېيىن، ئانىسىنىڭ يۇرتىنى سېغىنىپ پۇچىلىنىۋاتقانلىقى كۆز ئالدىغا كەلدى. يەنە بىر تەرەپتىن <ref target="https://ug.wikipedia.org/wiki/ياپونىيە">ياپون</ref> جاھانگىرلىكى <ref target="https://ug.wikipedia.org/wiki/جۇڭخۇا_خەلق_جۇمھۇرىيىتى">جۇڭگو</ref>غا تاجاۋۇز قىلغان مەزگىل بولۇپ، خەلقنىڭ زور ئازاب چېكىۋاتقانلىقىنىمۇ ئويلىدى. شۇنداقتىمۇ قەمبەر خانىم سەنئەت يېتەكچىسىگە رەھمەت ئېيتىپ، ئۆزىنىڭ ۋەتەنگە قايتىپ كېتىشنى ئۈمىد قىلىدىغانلىقىنى بىلدۈردى، سەنئەت يېتەكچىسى قەمبەر خانىمنىڭ قارارىدىن ئەپسۇسلانغان بولسىمۇ، لېكىن ئۇنىڭ ۋەتەنپەرۋەرلىك قىزغىنلىقىدىن تەسىرلەندى. 1942-يىلى يازدا قەمبەر خانىم ئوقۇش پۈتتۈرۈش گۇۋاھنامىسى بىلەن مەكتەپتىن مۇكاپات بەرگەن پاتېفون ۋە سىم كارىۋاتنى ئېلىپ، ئانىسى ۋە قىزى بىلەن بىرگە ۋەتەنگە قايتىپ كەلدى.</p>
<p>قەمبەر خانىم ۋەتەنگە قايتىپ كەلگەندىن كېيىن، ئالدى بىلەن <ref target="https://ug.wikipedia.org/wiki/چۆچەك_شەھىرى">چۆچەك</ref> سەنئەت ئۆمىكىدە ئىشلىدى. كېيىن <ref target="https://ug.wikipedia.org/wiki/ئۈرۈمچى_شەھىرى">ئۈرۈمچى</ref> <ref target="https://ug.wikipedia.org/wiki/ئۇيغۇر_مىللىتى">ئۇيغۇر</ref> مەدەنىيەت ئۇيۇشمىسىنىڭ سەنئەت ئۆمىكىدە ئارتىست بولدى. 1943-يىلى شىنجاڭنىڭ مىللىي كۆرۈكىگە قاتنىشىپ، «نىم پەدە»،«ئۇششاق مۇقامى» ناملىق ئۇسۇللارنى يۇقىرى ماھارەت بىلەن ئورۇنداپ، بىرىنچى دەرىجىلىك مۇكاپاتقا ئېرىشىپ، «ئۇيغۇر خەلقىنىڭ سەنئەتكارى» دەپ تەرىپلەندى. شۇندىن كېيىن قەمبەر خانىم خەلق ئىچىدىكى سەنئەتكارلاردىن ئۈزلۈكسىز ئۆگىنىپ، بىر تۈركۈم ئۇسۇللارنى رەتلەپ، ئىجاد قىلدى ۋە ئورۇنلىدى. ھازىرغىچە داۋاملىشىپ كەلگەن «تەخسە ئۇسۇلى»، «<ref target="https://ug.wikipedia.org/wiki/نازىركوم">نازىركوم</ref>»، «ئالمىخان»، «قارا يورغا»، «قەشقەر سەنىمى» قاتارلىق ئۇسۇللار ئۇنىڭ سالماق، نەپىس بەدىئىي ئۇسلۇبىنى نامايان قىلىدۇ.</p>
<p>1947-يىلى قەمبەر خانىم شىنجاڭ ياشلار ناخشا-ئۇسۇل ئۆمىكى بىلەن بىرگە <ref target="https://ug.wikipedia.org/wiki/نەنجىڭ_شەھىرى">نەنجىڭ</ref>، <ref target="https://ug.wikipedia.org/wiki/شاڭخەي_شەھىرى">شاڭخەي</ref>، <ref target="https://ug.wikipedia.org/wiki/خاڭجۇ_شەھىر">خاڭجۇ</ref>، <ref target="https://ug.wikipedia.org/wiki/تەيۋەن">تەيۋەن</ref>گە بېرىپ ئويۇن قويۇپ، تەيۋەن بوغۇزىنىڭ ئىككى تەرىپىنى زىل زىلىگە سالدى. كىشىلەر ئۇنى «ئۇيغۇر گۈلى»، «تەڭرىتاغ گۈلى» دەپ تەرىپلەشتى. قەمبەر خانىم «تەڭرى تاغ گۈلى» ناملىق فىلىمدە تەخسە ئۇسۇلىنى ئوينىدى. شاڭخەيدە ئويۇن قويۇش جەريانىدا مېي لەنفاڭ، دەي ئەيليەنلەر بىلەن كۆرۈشتى.</p>
<p>قەمبەر خانىمنىڭ ئەڭ چوڭ ئارزۇسى شىنجاڭدا بىر سەنئەت مەكتىپى قۇرۇپ، ئۆزىنىڭ سەنئەت جەھەتتىكى ئىقتىدارىنى كېيىنكى ئەۋلادلارغا قالدۇرۇپ، يېڭى جۇڭگونىڭ قۇرۇلۇشىغا تۆھپە قوشۇش ئىدى</p>
<p>قەمبەر خانىم 1951-يىلدىن باشلاپ ئىلگىرى-كېيىن بولۇپ <ref target="https://ug.wikipedia.org/wiki/غەربىي_شىمال">غەربىي شىمال</ref> سەنئەت ئىنستىتۇتى مىللەتلەر فاكۇلتېتىنىڭ مۇدىرى، <ref target="https://ug.wikipedia.org/wiki/شىنجاڭ_ئۇنىۋېرستېتى">شىنجاڭ ئۇنىۋېرس</ref>ىتېتىنىڭ ئاساسى بولغان شىنجاڭ ئىنستىتۇتى سەنئەت فاكۇلتېتىنىڭ مۇدىرى، <ref target="https://ug.wikipedia.org/wiki/شىنجاڭ_سەنئەت_ئىنىستىتۇتى">شىنجاڭ سەنئەت ئىنستىتۇت</ref>ىنىڭ مۇئاۋىن مۇدىرى، شىنجاڭ ئۇسۇلچىلار جەمئىيىتىنىڭ مۇئاۋىن رەئىسى، جۇڭگو ئەدەبىيات-سەنئەتچىلەر بىرلەشمىسىنىڭ مۇئاۋىن رەئىسى، شىنجاڭ ئۇيغۇر ئاپتونوم رايونلۇق سىياسىي مەسلىھەت كېڭىشى 4-، 5-، 6-نۆۋەتلىك كومىتېتىنىڭ مۇئاۋىن رەئىسى، جۇڭگو خەلق سىياسىي مەسلىھەت كېڭىشى 4-، 5-، 6-نۆۋەتلىك كومىتېتىنىڭ ئەزاسى بولدى.</p>
<p>قەمبەر خانىم ۋەتەنپەرۋەر ئۇسۇل پېشۋاسى بولۇپ، ئۆز مىللىتىنىڭ سەنئەت تۇپرىقىدا پىشىپ يېتىلدى. سەنئەت ئەمەلىيىتىدە ئۈزلۈكسىز ئىزدىنىپ، ئۆزىگە خاس ئۇسلۇب يارىتىپ، خەلقنىڭ ئىززەت-ھۆرمىتىگە سازاۋەر بولدى. 20-ئەسىرنىڭ 90-يىللىرىمۇ <ref target="https://ug.wikipedia.org/wiki/دولان_مۇقامى">دولان</ref> يۇرتى <ref target="https://ug.wikipedia.org/wiki/مەكىت_ناھىيىسى">مەكىت</ref>كە بېرىپ، دولان ئۇسۇلى ئۈستىدە تەكشۈرۈش ۋە تەتقىقات ئېلىپ باردى. ئۇ ئىجاد قىلىپ ئورۇنلىغان ۋەكىللىك ئەسەرلىرىدىن «چىنە ئۇسۇلى» «20-ئەسىردىكى دۇنياۋى نادىر ئۇسۇل» قىلىپ بېكىتىلدى.</p>
مەنبە
<list type="ordered"><item><ref target="https://ug.wikipedia.org/wiki/ئۈندىدار">ئۈندىدار</ref></item></list>
</text></body></html>