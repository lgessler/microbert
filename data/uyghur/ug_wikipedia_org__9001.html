<html><body><text id="wikipedia_ug_wikipedia_org__9001.html" ns="0" revid="143406" sourceurl="https://ug.wikipedia.org/wiki/%D9%85%DB%95%DA%BE%D9%85%DB%87%D8%AA_%D9%85%DB%87%DA%BE%D9%89%D8%AA%D9%89" title="مەھمۇت مۇھىتى" type="wikipedia">مەھمۇت مۇھىتى
<p><hi rend="bold">مەھمۇت مۇھىتى</hi> (<ref target="https://ug.wikipedia.org/wiki/لاتىن_ھەرپلىرى_ئاساسىدىكى_ئۇيغۇر_يېڭى_يېزىقى">لاتىن</ref>: Mehmut Muhiti، <ref target="https://ug.wikipedia.org/wiki/خەنچە">خەنچە</ref>:馬木提·穆依提) گېنېرال. <ref target="https://ug.wikipedia.org/wiki/1887">1887</ref>- يىلى <ref target="https://ug.wikipedia.org/wiki/تۇرپان">تۇرپان</ref> <ref target="https://ug.wikipedia.org/wiki/ئاستانە_يېزىسى">ئاستانەدە</ref> ھاللىق ئائىلىدە تۇغۇلغان. ئۇ ئائىلە تەربىيىسىدىن كېيىن ئۆز يۇرتىدىكى كونا مەكتەپ ۋە مەدرىسلەردە ئوقىغان، كېيىن سودا- تىجارەتكە ئارلىشىپ <ref target="https://ug.wikipedia.org/wiki/ئۈرۈمچى">ئۈرۈمچى</ref>، <ref target="https://ug.wikipedia.org/wiki/چۆچەك_شەھىرى">چۆچەك</ref> ۋە <ref target="https://ug.wikipedia.org/wiki/روسىيە">روسىيىنىڭ</ref> <ref target="https://ug.wikipedia.org/wiki/شەمەي">شەمەي</ref>، <ref target="https://ug.wikipedia.org/wiki/قازان">قازان</ref> ۋە <ref target="https://ug.wikipedia.org/wiki/ئوتتۇرا_ئاسىيا">ئوتتۇرا ئاسىيادىكى</ref> ھەرقايسى چوڭ -كىچىك شەھەرلىرىدە ھەتتا <ref target="https://ug.wikipedia.org/wiki/موسكۋا">موسكۋا</ref>، <ref target="https://ug.wikipedia.org/wiki/سانت_پېتىربۇرگ">پېتىربورىگكىچە</ref> بېرىپ تىجارەت قىلغان.ئۇ شۇ مەزگىلدە يېڭى ئىلىم -پەن ئۆگەنگەن ۋە <ref target="https://ug.wikipedia.org/wiki/رۇس_تىلى">رۇس تىلى</ref> ئۆگەنگەن. كېيىنكى مەزگىلدە ئاكىسى <ref target="https://ug.wikipedia.org/wiki/مەخسۇت_مۇھىتى">مەخسۇت مۇھىتىنىڭ</ref> يېڭى مەكتەپ ئېچىش ئىشىغا ياردەمدە بولغان.</p>
ھاياتى ھەققىدە
<p><ref target="https://ug.wikipedia.org/wiki/1931">1931</ref>-يىلى <ref target="https://ug.wikipedia.org/wiki/قۇمۇل_دېھقانلار_قوزغىلىڭى">قۇمۇل دېھقانلار قوزغىلىڭىنىڭ</ref> تەسىرى بىلەن تۇرپان خەلقى قوزغالغاندا تۇرپان قوزغىلىڭىغا قاتناشقان، كېيىن ئاكىسى مەخسۇت مۇھىتى ئۇرۇشتا قۇربان بولغاندىن كېيىن تۇرپان قوزغىلىڭىغا يېتەكچى بولغان. قوزغىلاڭچىلار تۇرپاندىن ئالتە شەھەر تەرەپكە چېكىنىپ قەشقەردە تۇرغاندا،<ref target="https://ug.wikipedia.org/wiki/شېڭ_شىسەي">شېڭ شىسەي</ref> قارمىقىدىكى <ref target="https://ug.wikipedia.org/wiki/6-_دېۋىزىيە">6- شىنىڭ</ref> <ref target="https://ug.wikipedia.org/wiki/سىجاڭ">سىجاڭى</ref> بولغان. <ref target="https://ug.wikipedia.org/wiki/قەشقەر_ۋىلايىتى">قەشقەردە</ref> بولغان مەزگىلدە قەشقەر يېڭى زامان مائارىپى ئۈچۈن كۆرۈنەرلىك تۆھپە قوشىدۇ. دىنىي مەدرىسلەرنى ئىسلاھ قىلىدۇ.</p>
6- دېۋىزىيە
<p><ref target="https://ug.wikipedia.org/wiki/خوجىنىياز_ھاجى">خوجىنىيازھاجى</ref> <ref target="https://ug.wikipedia.org/wiki/شىنجاڭ_ئۆلكىلىك_ھۆكۈمەت">ئۆلكىلىك ھۆكۈمەتنىڭ</ref> مۇئاۋىن رەئىسى بولغاندىن كېيىن ئۇ ئۈرۈمچىگە مېڭىش ئالدىدا، ئۆز قىسىملىرىدىن ھامۇتخان لۈيجاڭنى 500 ئەسكەر بىلەن ئۆزىنى قوغداشقا ئېلىپ قالىدۇ، شېڭ شىسەي خوجىنىياز ھاجىنىڭ قالدۇق قىسىملىرىنى بىر دىۋىزىيە قىلىپ تەشكىللەپ، ئۇنى 6- دىۋىزىيە دەپ ئاتايدۇ. بۇ دىۋىزىيىگە مەھمۇت مۇھىتىنى قوماندانلىققا تەيىنلەيدۇ. دىۋىزىيە بىر برگادا، 4 پولك (تۇەن)، بىر مۇھاپىزەتچى ئىسكادروندىن تەركىب تاپىدۇ. بىرگادا كوماندىرلىقىغا قۇمۇللۇق سالى دورغا،مۇئاۋىنى قىلىپ تۇرپانلىق توختىبەگ تەيىنلىنىدۇ.1- پولك تۇەن كوماندىرى تۇرپانلىق سەمەت ھاجى،2- پولك كوماندىرى تۇرپانلىق قۇرباننىياز گاجىدى(شاھىدى دەپمۇ ئاتىلاتتى )،3-پولك كوماندىرى توقسۇنلۇق غوپۇر،،4- پولك كوماندىرى تۇرپانلىق پولاتبەگلەر بولىدۇ. 36-ماخۇسەن قىسمى مارالبېشىدىن چېكىنگەندىن كېيىن قوماندان مەھمۇت مۇھىتى گېنېرال لېيتنانت ئونۋانى بىلەن 6- دىۋىزىيىنى باشلاپ، 1934-يىلى 20- ئىيۇل قەشقەر شەھرىگە يېتىپ بېرىپ،دىۋىزىيە باش شىتابىنى قەشقەر شەھرىدىكى سابىق شىتەي يامۇلىغا ئورۇنلاشتۇرىدۇ.بۇلاردىن بىر تۇەن باش شىتاب ئورۇنلاشقان جايدىكى يۇمۇلاق شەھەرگە،بىر تۇەن شەھەر ئىچىدىكى سودا- سارايلارغا، بىر تۇەن يېڭىسار قەلئەسىگە،بىر تۇەن يەركەن كونا شەھەرگە ئورۇنلىشىدۇ. 1933-يىلى تەشكىللىنگەن يەرلىك قوشۇنلاردىن «قەشقەر ئۈستىن ئاتۇش بىرىگادىسى» دەپ ئاتالغان زەيدىن كارۋاننىڭ قالدۇق قوشۇنلىرى،«ئاستىن ئاتۇش بىرىگادىسى »دەپ ئاتالغان كىچىك ئاخۇننىڭ قالدۇق قوشۇنلىرى ۋە كىچىك ئاخۇن قوشۇنىدىكى «پارتىزان ئەترەت قوماندانى» دەپ ئاتالغان رىشتەم (بۇ نامنى تەسلىمىچىلىكى ئۈچۈن مافۇيەن بارگەن )نىڭ بىر پەي ئەسكىرى مەھمۇت مۇھىتىغا قوشۇلىدۇ، شۇنىڭ بىلەن 6- دىۋىزىيە ئەسكىرىنىڭ ئومۇمى سانى 4000 ئەتراپىدا بولىدۇ.</p>
قەشقەردە
<p>مەھمۇت مۇھىتى قەشقەرگە كېلىپ ئۇزاق ئۆتمەي، ئۈرۈمچىدىن گوڭ جىنخەن دېگەن كىشى باشچىلىقىدا بىر تۇەن ئەسكەر قەشقەرگە كېلىپ يېڭىشەھەرگە، لىيۇ سىڭچۇڭ باشچىلىقىدا بىر تۇەن ئەسكەر يەركەنگە ئورۇنلىشىدۇ.بۇ <ref target="https://ug.wikipedia.org/wiki/ما_جوڭيىڭ">ما جوڭيىڭ</ref> سوۋېت ئىتتىپاقىغا ئۆتۈپ كەتكەن،ئۇنىڭ قارمىقىدىكى قوشۇن ماخۇسەنگە تاپشۇرۇلۇپ، ماخۇسەن خوتەنگە ئورۇنلاشقان ۋاقىت ئىدى. شۇ كۈنلەردە شېڭ شىسەي 6- دىۋىزىيىنى تەرتىپكە سېلىش باھانىسى بىلەن، رۇس گېنېراللىرىدىن بىرىنچى قېتىم رابالكىن (ساقاللىق گېنېرال )،ئىككىنچى قېتىم ئوبخوپ، ئۈچىنچى قېتىم دوتكىن قاتارلىقلارنى قەشقەرگە ئەۋەتىپ، ئەسلىدىكى ھەربىي تەلىم كۆرمىگەن مىللىي قىسىمغا بىرىنچى قەدەمدە ئىنتىزام تەربىيىسى،ئىككىنچى قەدەمدە زامانىۋى ھەربىي تەلىم -تەربىيە دەرسى ئۆتىدۇ. دوتكىن كېلىشى بىلەن ھەربىي ئۆزگىرىش بولۇپ،باشقا ئىشلار ئېلىپ بېرىلمايدۇ.</p>
<p>شۇ كۈنلەردە شېڭ شىسەي 6- دىۋىزىيەدىن قۇرباننىياز سەئىدى (مەھمۇت مۇھىتىنىڭ ئاچىسىنىڭ ئوغلى)،دىۋىزىيە قورال -ياراغ مەسئۇلى ئابدۇللا ئەپەندى (ئابدۇللا تۇەنجاڭ)،مۇئاۋىنى ئەخمەت تۇەنجاڭ،تۇەنجاڭ قۇرباننىياز شاھىدى ۋە شىتاب باشلىقى سايىمئاخۇنلارنى ئوقۇشقا دەپ ئۈرۈمچىگە ئېلىپ كېتىدۇ. ئۇلار 1934-يىلىدىن 1935- يىلىغىچە تاشكەنتتە ھەربىي مەكتەپتە ئوقۇپ ئىدىيە ئۆزگەرتىپ كېلىدۇ.شۇنىڭدىن كېيىن 6- دىۋىزىيە ئىچىدىكى ۋەزىيەت ئۆزگىرىشكە باشلايدۇ. مەسىلەن، شەرقىي شىمال پىدائىيلار قوشۇنىنىڭ سابىق گېنېرالى لۇ بىن گارنىزون قوماندانى بولۇپ كېلىدۇ، بۇنىڭ بىلەن مەھمۇت مۇھىتى مۇئاۋىن سىجاڭ بولۇپ قالىدۇ. شۇنىڭدىن كېيىن شېڭ شىسەي ھۆكۈمىتى قوراللارنى يىغىۋېلىش ئۈچۈن «6- دىۋىزىيىنىڭ قوراللىرى كونا، بۇ قوراللارنى تاپشۇرۇڭلار،بىز سىلەرگە يېڭى قورال بېرىمىز» دەيدۇ. مەھمۇت مۇھىتى «ئالدى بىلەن يېڭى قورالنى بېرىڭلار،ئاندىن كونا قورالنى بېرىمىز» دەپ قورال تاپشۇرغىلى ئۇنىمايدۇ. شۇنىڭدىن كېيىن شېڭ شىسەي توقسۇنلۇق غوپۇر تۇەنجاڭ،مۇئاۋىنى ئابدۈشۈكۈر تۇەنجاڭ،مۇھاپىزەتچى ئەترەت باشلىقى ھۈسىيىن ئاخۇن،قۇمۇللۇق سالى لۈيجاڭ،پازىل لۈيجاڭ،شايارلىق ھەمدەم بەگ ھاجى، پولات تۇەنجاڭ، مەسلىھەتچىلەر باشلىقى نىزامىدىن ئەپەندى، قورال-ياراغ باشلىقى ئابدۇمۆمىن ھاجى، مەمەت خەلىپەت،ئەييۇپ بەگ قاتارلىق پىشقەدەملەرنى ئۈرۈمچىگە يۆتكەپ، ئۇلارنىڭ ئورنىغا باشقا ئادەملەرنى ئورۇنلاشتۇرىدۇ. شۇنىڭ بىلەن 6- دىۋىزىيىنىڭ سۈپىتى ئۆزگىرىپ،مەھمۇت مۇھىتىنىڭ بەزى يېقىن ئادەملىرىمۇ ئۇنىڭغا قارشى تۇرىدۇ. سەمەت ھاجى شېڭ شىسەي ئالدىدا مەھمۇت مۇھىتىنى ئۆلتۈرۈش ئۈچۈن قەسەم بېرىدۇ. توقسۇنلۇق غوپۇر تۇەنجەڭ،قەشقەرلىك مۇئاۋىن تۇەنجاڭ ئابدۈشۈكۈر ئاخۇنلار ئەھۋالنى مەھمۇت مۇھىتىغا ئېيتىپ قويىدۇ. مەھمۇت مۇھىتى سەمەت ھاجىنى قولغا ئالىدۇ. يۇقۇرقىدەك بىر قاتار ھەركەتلەر مەھمۇت مۇھىتىنىڭ شىنجاڭدا 1937-يىلى 4- ئاينىڭ 2- كۈنى بىر قانچە يېقىن ئادەملىرىنى ئېلىپ، ھىندىستانغا چىقىپ كېتىشكە مەجبۇر قىلىدۇ.</p>
سوڭغى ھاياتى
<p><ref target="https://ug.wikipedia.org/wiki/1937">1937</ref>- يىلى 4-ئاينىڭ 2- كۈنى، ئۇ ۋەزىيەت تەقەزاسى بىلەن بىر قانچە يېقىنلىرىنى ئېلىپ ھىندىستانغا چىقىپ كەتكەن. ھىندىستاندا بىر مەزگىل تۇرغاندىن كېيىن ياپونىيەنىڭ توكيوغا بارغان. 1944- يىلى ئىككىنچى دۇنيا ئۇرۇشى مەزگىلىدە ياپونلار كونترولىدىكى بېيجىڭغا كەلگەن ۋە ئۇ يەردە ۋاڧات بولغان دەپ قارىلىدۇ. ئىنگىلىز مەنبەسى مەھمۇد مۇھىتىنى 1945- يىلى شىئەندە يۈرەك كېسىلى بىلەن ۋاڧات بولغان.</p>
</text></body></html>