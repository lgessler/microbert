<html><body><text id="wikipedia_ug_wikipedia_org__8526.html" ns="0" revid="144190" sourceurl="https://ug.wikipedia.org/wiki/%D8%B1%D9%88%D8%B2%D9%89_%D8%B3%D8%A7%D9%8A%D9%89%D8%AA" title="روزى سايىت" type="wikipedia">روزى سايىت<p><hi rend="bold">روزى سايىت</hi> (تۇغۇل: <ref target="https://ug.wikipedia.org/wiki/1944">1944</ref>-يىلى <ref target="https://ug.wikipedia.org/wiki/9-_ئاي">9- ئايد</ref>/ ) ـ <ref target="https://ug.wikipedia.org/wiki/ئۇيغۇر_مىللىتى">ئۇيغۇر</ref> خەلق شائىرى.</p><figure><caption>شائىر روزى سايىت</caption></figure>
ھاياتى
<p>شائىر <hi rend="bold">روزى سايىت</hi>، <ref target="https://ug.wikipedia.org/wiki/1944">1944</ref>-يىلى <ref target="https://ug.wikipedia.org/wiki/9-_ئاي">9- ئايدا</ref> <ref target="https://ug.wikipedia.org/wiki/خوتەن_ۋىلايىتى">خوتەننىڭ</ref> <ref target="https://ug.wikipedia.org/wiki/گۇما_ناھىيىسى">گۇما ناھىيىسىگە</ref> قاراشلىق شەيدۇللا دېگەن يېرىدە سايىتاخۇن ئىسىملىك كونا ئەسكەر ئائىلىسىدە تۇغۇلغان .</p>
<p><ref target="https://ug.wikipedia.org/wiki/1951">1951</ref>-يىلى ئاتا-ئانىسى بىلەن بىللە خوتەنگە كۆچۈپ كېلىپ، <ref target="https://ug.wikipedia.org/wiki/1958">1958</ref>-يىلىغىچە چايخانا (ھازىرقى <ref target="https://ug.wikipedia.org/wiki/خوتەن_ناھىيىسى">خوتەن ناھىيىلىك</ref> ئۈمىد <ref target="https://ug.wikipedia.org/wiki/باشلانغۇچ_مەكتەپ">باشلانغۇچ مەكتىپى</ref>) مەكتەپتە، <ref target="https://ug.wikipedia.org/wiki/ۋىلايەت">ۋىلايەتلىك</ref> <ref target="https://ug.wikipedia.org/wiki/خوتەن_ۋىلايەتلىك1-ئوتتۇرا_مەكتەب">1-ئوتتۇرا مەكتەپنىڭ</ref> <ref target="https://ug.wikipedia.org/wiki/تولۇقسىز_ئوتتۇرا_مەكتەب">تولۇقسىز</ref> سىنىپلىرىدا ئوقۇغان، شۇنىڭدىن كېيىن 10 نەچچە يىل <ref target="https://ug.wikipedia.org/wiki/دېھقانچىلىق">دېھقانچىلىق</ref> ئەمگىكى بىلەن شۇغۇللانغان. <ref target="https://ug.wikipedia.org/wiki/1973">1973</ref>-يىلى <ref target="https://ug.wikipedia.org/wiki/قەشقەر_پىداگوگىكا_ئىنستىتۇتى">قەشقەر پېداگوگىكا ئىنستىتۇتىنىڭ</ref> تىل-ئەدەبىيات فاكۇلتېتىغا قوبۇل قىلىنغان. </p>
<p>ئوقۇش پۈتتۈرگەندىن كېيىن خوتەن ۋىلايەتلىك دارىلمۇئەللىمىن ۋە لاڭرۇ يېزىلىق ئوتتۇر مەكتەپتە تىل-ئەدەبىيات ئوقۇتقۇچىسى بولۇپ ئىشلىگەن. 1980-يىلىدىن باشلاپ ئۆمرىنىڭ ئاخىرىغىچە يېڭى قاشتېشى ژۇرنىلىدا مۇھەررىر بولغان. </p>
<p>1962-يىلى خەلق ئوقۇتقۇچىسى بولغان، كېيىن يەنە دېھقانچىلىق قىلغان، 1973-يىلى قەشقەر پىداگوگىكا ئىنىستوتىنىڭ تىل- ئەدەبىيات فاكولتېتىغا ئوقۇشقا كىرگەن، 1976-يىلى ئوقۇشنى پۈتتۈرگەندىن كېيىن خوتەندە ئوتتۇرا مەكتەپ ۋە دارىلمۇئەللىمىندە ئوقۇتقۇچىلىق قىلغان . 1980-يىلىدىن باشلاپ يېڭى قاشتېشى ژورنىلىدا مۇھەررىرلىك قىلغان . 2001-يىلى 9-ئايدا كېسەللىك سەۋەبىدىن 57 يېشىدا ئالەمدىن ئۆتكەن . </p>
ئىجادىيتى
<p>شائىر روزى سايىت 1973-يىلى قەشقەر گېزىتىدە ئېلان قىلىنغان &lt;دېھقانمۇ داشۆسىڭ بولدى&gt; ناملىق شېئىرى بىلەن ئىجادىيەت سېپىگە كىرگەن. شۇنىڭدىن تارتىپ ھازىرغىچە ئۇنىڭ نۇرغۇن شېئىر-داستانلىرى ئېلان قىلىنغان . ئۇ يەنە بارات يازغان ھېكايە قاتارلىق بىرقانچە نەسرىي ئەسەرلەرنى يازغان . ئۇنىڭ يىپەك يولىدا نورۇز، يۇرۇڭقاش ۋادىسىدا شادلىق قاتارلىق تېلىۋىزىيە بەدىئىي فىلىملىرىنىڭ سىنارىيىسى شىنجاڭ تېلىۋىزىيە ئىستانسىسى تەرىپىدىن رەتكە ئېلىنغان . </p>
<p>ھازىرغىچە ھەر قايسى گېزىت-ژۇرناللاردا &lt;چۈشنامە&gt; قاتارلىق 12 پارچە داستان، باللادىسى، 1000 پارچىدىن ئارتۇق شېئىرى ۋە روبائىيسى، &lt;بارات يازغان ھېكايە&gt; قاتارلىق بىر قانچە پارچە ھېكايىسى، &lt;ئەتە بەتۇل ھەقايىق&gt; نىڭ شېئىرىي يەشمىسى، ئۇيغۇر كلاسسىك شېئىرىيتىدىكى شەكىللەر توغرىسىدا&lt; قاتارلىق ئىلمىي ماقالىلىرى&gt; ئېلان قىلىنىپ، جامائەت ئارىسىدا بەلگىلىك تەسىر قوزغىدى. </p>
<p>&lt;قاشتېشىنىڭ رىۋايىتى، بۇ قىز كىمنى تاللىسۇن، مەرھابا، ئاھ، ئۇزاققا سۇزۇلغان چۈش، كۆڭۈلدىكى گەپلەر، مۇھەببەتتىن پۈتكەن ناخشىلار، روبائىيلار، تۇيۇقلار، خىيالدىن تۆرەلگەن خىياللار، دېھقان كۈلكىسى، پاھ، دېھقاننىڭ ھەيكىلى&gt; قاتارلىق داستان ۋە شېئىرلار توپلاملىرى نەشىر قىلىندى. </p>
<p>روزى سايىتنىڭ يەنە &lt;«ئاھ، سېنىڭ سۇمبۇل چاچلىرىڭ، كىرىپ قاپتۇ ئانام چۈشۈمگە، بۇ خوتەن، مەن خوتەن قىزى». . . &gt;قاتارلىق يۈزلىگەن ناخشا تېكىستى ئاھاڭغا سېلىنىپ ۋەتەننىڭ يېزا-سەھرالىرىدا ياڭرىماقتا. </p>
<p>بىر قىسىم شېئىر-ھېكايىلىرى خەنزۇ تىلىغا تەرجىمە قىلىندى ۋە دەرسلىكلەرگە كىرگۈزۈلدى. </p>
<p>شائىرنىڭ &lt;دېھقان يىغلايدۇ، چۈشنامە، بالىلار پۇلغا زار، چېرىكلەر بەدخەج، بارات يازغان ھېكايە، يىپەك يۇرتىدا نۇرۇز&gt;قاتارلىق داستان، شېئىر، ھېكايە ۋە تېلېۋىزىيە بەدىئىي سەنئەت فىلىملىرى، &lt;بۇ جاھان، جاھان كەڭرى، يول كەڭرى&gt; ناملىق ناخشا تېكىستلىرى قاتارلىق كۆپلىگەن ئەسەرلىرى مەملىكەت ۋە ئاپتونوم رايون دەرىجىلىك ئىجادىيەت مۇكاپاتلىرىغا ئېرىشتى. </p>
<p>ئۇنىڭ مۇنەۋۋەر شېئىرلىرىدىن تۈزۈلگەن &lt; دېھقان بولماق تەس&gt;ناملىق قاپلىق ئۈنئالغۇ لېنتىسى نەشىر قىلىنىپ نەچچە ئونمىڭ نۇسخا تارقىتىلدى. </p>
<p>خەلق شائىرى روزى سايىت 2001-يىلى 9-ئاينىڭ 8-كۈنى كېسەل سەۋەبى بىلەن خوتەن شەھىرىدە ۋاپات بولدى. مەرھۇم ھايات ۋاقتىدا مەملىكەتلىك ئاز سانلىق مىللەت يازغۇچىلىرى ئىلمىي جەمئىيىتىنىڭ، جۇڭگو ئۇيغۇر مەدەنىيەت، تارىخ ئىلمىي تەتقىقات جەمئىيىتىنىڭ مۇدىرىيەت ئەزاسى، ئاپتونوم رايونلۇق تىل-يېزىقنىقېلىپلاشتۇرۇش ئىلمىي جەمئىيىتىنىڭ، ئاپتونوم رايونلۇق 12 مۇقام تەتقىقات ئىلمىي جەمئىيىتىنىڭ ئەزاسى ئىدى. </p>
<p>خەلق شائىرى روزى سايىتنىڭ ۋاپاتى ئۇيغۇر ئەدەبىيات-سەنئىتى ئۈچۈن زور يۇقىتىش. شائىر مۇنەۋۋەر ئەسەرلىرى بىلەن ئەل قەلبىدە مەڭگۈ ياشايدۇ. </p>
<p>روزى سايىتنىڭ بەزى ئەسەرلىرى مەملىكەت ھەم ئاپتونۇم رايون دەرىجىلىك مۇكاپاتلارغا ئېرىشكەن . ئۆزىمۇ بىرقانچە قېتىم ئاپتونۇم رايون ۋە ۋىلايەت دەرىجىلىك مۇنەۋۋەر مۇتەخەسسىس بولۇپ باھالانغان . </p>
ئەسەرلىرى
<p>روزى سايىتنىڭ ھازىرغىچە نەشىر قىلىنغان ئەسەرلىرىدىن قاشتېشىنىڭ رىۋايىتى، بۇ قىز كىمنى تاللىسۇن، مەرھابا، مۇھەببەتتىن پۈتكەن ناخشىلار، پاھ، دېھقاننىڭ ھەيكىلى، ناملىق شېئىر ۋە داستانلار توپلىمى بار . ئۇنىڭ دېھقانلار تېمىسىدا يازغان بىر تۈركۈم شېئىرلىرى ئەينى يىللاردا يېزىلارغا يۈرگۈزۈلگەن بەزى سول سىياسەتلەر كەلتۈرۈپ چىقارغان بەزىبىر ئاقىۋەتلەرگە قارىتىلغان . بۇ شېئىرلار ئۈنئالغۇ لېنتىسىغا ئېلىنىپ، دېھقان بولماق تەس دېگەن نامدا نەشىر قىلىنىپ تارقىتىلغاندىن كېيىن، زور تەسىر قوزغىغان . ئۇ ۋاپات بولغاندىن كېيىن مىللەتلەر نەشرىياتى روزى سايىت شېئىرلىرىدىن دېگەن نامدا ئۇنىڭ بىر تۈكۈم شېئىرلىنى نەشىر قىلدى. </p>
شېئىرلىرىدىن
ئانا تىلىم - زەر تىلىم
<p>تىل ئالاقە قورالى، تىل قەلبنىڭ ئەينىكى، </p>
<p>تىل ئادەمنى، ئالەمنى باغلاپ تۇرغان زەر رىشتە . </p>
<p>تىل غەزىنە، تىل ھىكمەت، تىل مۇھەببەت كۆۋرۈكى، </p>
<p>تىل ھايۋاننى ئىنسانغا ئايلاندۇردى پەرۋىشتە . </p>
<p>

تىل نادانغا پەم بېرىپ، تىل زۇۋانغا تەم بېرىپ، </p>
<p>ھاياتلىقنىڭ ئابادى مېھرى تاپتى سۆيۈكتە . </p>
<p>شۇڭا ھەر بىر قۇۋمچۈن مەيلى كىچىك-چوڭ بولسۇن، </p>
<p>ئاتا تىلى - ئۆز تىلى شۇنچە ئۇلۇغ، بۈيۈك -تە! </p>
<p>

ئۇيغۇر تىلى ئۇۋاق تىل، ئۇيغۇر تىلى ئۇماق تىل، </p>
<p>سەككىز مىليون بۇلبۇلنىڭ ئەشۇ تىلدا ناۋاسى . </p>
<p>ئۇيغۇر تىلى كىچىك تىل، ئەمما تاتلىق چۈچۈك تىل، </p>
<p>مەن شۇ تىلنىڭ شەيداسى، مىراسخورى -ھەقداسى. </p>
<p>

ئۇ -ئانا تىل ئانامغا ئانىسىدىن يادىكار، </p>
<p>مەن بۇ تىلنى ئۈگەنگەن زاكامدىكى چاغلاردا . </p>
<p>ئاشۇ ئانا تىل بىلەن ئوۋلاپ جانان مەيلىنى، </p>
<p>پاراڭلاشقان، سىرداشقان ئالمىزارلىق باغلاردا . </p>
<p>

بوۋام مۇشۇ تىل بىلەن يۈرۈكۈمگە پىچىرلاپ، </p>
<p>ۋاپادارلىق، مەردلىكنىڭ مىزانىنى بىلدۈرگەن. </p>
<p>ئوغلۇم، قىزىم ھەر كۈنى تۇمۇچۇقتەك ۋىچىرلاپ، </p>
<p>ھاياجانغا چۆمدۈرگەن، مۇرادىمنى بىلدۈرگەن . </p>
<p>

مۇشۇ تىلدا ناۋائىي كىيگەن ناۋا تاجىنى، </p>
<p>شاھ مەشرەپنى مۇشۇ تىل ئېرىشتۈرگەن شەرەپكە . </p>
<p>يۈسۈپكە خاس ھاجىپ لىق ئاتا قىلغان مۇشۇ تىل، </p>
<p>مەھمۇد بوۋام مۇشۇ تىلدا دەرس ئۈگەتكەن ئەرەپكە . </p>
<p>

مەن شۇ ئانا تىل بىلەن پەرۋاز قىلىپ ئىجادتا، </p>
<p>زىمىستاننى لەنەتلەپ، تاڭغا مەڭز-يۈز ياقتىم . </p>
<p>كۈلسە يۇرتۇم تەڭ كۈلدۈم، ئەل يىغلىسا ياش تۆكتۈم، </p>
<p>بىللە كۆيدۈم ئوتىدا، سۇلىرىدا تەڭ ئاقتىم . </p>
<p>

مەن شۇ ئانا تىل بىلەن باغاشلىدىم باھارنى، </p>
<p>گۈل -چېچەككە پۈركەنگەن چىمەنلەرنى ئارىلاپ. </p>
<p>مەن كۈلىمەن، قۇۋۇمنى كۈلدىرىمەن قەلەمدە، </p>
<p>تىلغا ئۈنگەن ھارام شاخ، كۆتەكلەرنى پارچىلاپ . </p>
<p>

شۇڭا دەيمەن: ئۆز تىلىم - گۆھەر تىلىم، زەر تىلىم، </p>
<p>بوپقالغىنى ئۇششاق تىل ئەمەس ھەرگىز ئىلىىتى . </p>
<p>زەررە كىچىك، ئاتوم شۇ زەررىلەردىن تۈزۇلگەن، </p>
<p>مىنىڭ تىلىم ئاشۇنداق، ئاتومچە بار قىممىتى . </p>
<p>

ئەي تەڭرىتاغ پەرزەنتى، ئۇزۇن سەپەر كارۋىنى، </p>
<p>سىيپىماقتا مەڭزىڭنى تاڭنىڭ مەيىن شامىلى . </p>
<p>مۇھەببەتلىك باغاشتا كۈلۈپ يايرا، ياڭرىسۇن، </p>
<p>سەككىز مىليون شاد دىلنىڭ ئانا تىلدا ناۋاسى!! </p>
مەنبە
<list type="unordered"><item>روزى سايىتنىڭ ئانا تىلىم -زەر تىلىم ناملىق شېئىرلار توپلىمىدىن.</item></list>
</text></body></html>