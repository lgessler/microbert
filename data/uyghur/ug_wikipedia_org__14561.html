<html><body><text id="wikipedia_ug_wikipedia_org__14561.html" ns="0" revid="142620" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B3%D8%A7%D9%84%D8%A7%D9%85_%D8%AA%D9%88%D8%AE%D8%AA%D9%89" title="ئابدۇسالام توختى" type="wikipedia">ئابدۇسالام توختى
<p>شائىر، كۆزگە كۆرۈنگەن ژورنالىست، ئەدەبىي تەرجىمان ئابدۇسالام توختى 1934 - يىل 11 - ئايدا غۇلجا ناھىيسىنىڭ نوغايتۇ يېزىسىدا دېھقان ئائىلىسىدە تۇغۇلغان، 1941 - يىلدىن 1951 - يىلغىچە غۇلجا &lt;ئۈمىد مەكتىپى&gt; دە، ئەخمەتجان قاسمى نامىدىكى بىلىم يۇرتىدا ئوقۇغان؛ 1951 - يىلى سابىق شىنجاڭ ئىنىستىتۇتىنىڭ تىل - ئەدەبىيات فاكۇلتېتىغا ئوقۇشقا كىرگەن، 9531 - يىلىغىچە ئۈرۈمچى 2 - دارىلمۇئەللىمىندە تىل - ئەدەبىيات ئوقۇتقۇچىسى بولۇپ ئىشلىگەن؛ 1956 - يىلدىن 1995 - يىلغىچە ئىلگىرى - ئاخىر شىنجاڭ خەلق نەشرىياتىنىڭ دەرسلىك بۆلۈمىدە ۋە شىنجاڭ خەلق نەشرىياتىنىڭ دەرسلىك بۆلۈمىدە ۋە شىنجاڭ مائارىپ نەشرىياتىدا مۇھەررىر، باش مۇھەررىر، نەشرىيات باشلىقى بولۇپ ئىشلىگەن. ھازىر پېنسىيىدە. </p>
<p>ئابدۇرسالام توختى كۆزگە كۆرۈنگەن شائىرلىرىمىزنىڭ بىرى، ئۇ، 1952 - يىلى &lt;ئالغا&gt; گېزىتىدە ئېلان قىلىنغان &lt;مېنىڭ ئەقىدەم&gt; ناملىق شېئىرى بىلەن ئىجادىيەت سېپىگە كىرىپ كەلگەن، شۇنىڭدىن تارتىپ ئىزچىل تۈردە شېئىر ئىجادىيىتى بىلەن شۇغۇللىنىپ، &lt;ۋەتەن&gt;، &lt;قوش يۈرەك&gt;، &lt;گۈلدەستە&gt;، &lt;دوستلۇق شەنىگە&gt;، &lt;نۇر چېچىپ ئاتقاندا تاڭ&gt;، &lt;خەلقىمگە&gt;، &lt;تەڭرىتاغ ھەققىدە مۇخەممەس&gt;، &lt;ئانا تىل&gt; قاتارلىق نەچچە يۈزلەپ شېئىر ۋە بىرقىسىم داستان، باللادىلارنى كىتابخانلارغا تەقدىم قىلغان. </p>
<p>ئابدۇرسالام توختى پىشقان مۇھەررىر ۋە نەشرىياتچى. ئۇ، نەشرىياتچىلىق ساھەسىدە 40 يىلغا يېقىن ناھايىتى ئۈنۈملۈك ئىشلەپ، ئۇيغۇر مەكتەپلىرىنىڭ تىل - ئەدەبىيات دەرسلىكلىرىنى تۈزۈش ۋە ئۇلارنى مۇكەممەللەشتۈرۈش جەھەتتە نۇرغۇن ئەمەلىي ھەم ئەھمىيەتلىك ئىشلارنى قىلدى. ئابدۇسالام توختى &lt;ئەدەبىيات&gt;، &lt;ئېلىپبە&gt;، &lt;ئۇيغۇرتىلى گرامماتىكىسى&gt;، &lt;ئوقۇشلۇق ۋە يېزىقچىلىق&gt;، &lt;ئۇيغۇر ئەدەبىياتى&gt;، &lt;تىل - ئەدەبىيات پايدىلىنىش قوللانمىسى&gt; قاتارلىق 37 خىل دەرسلىك كىتابنى شەخسەن ئۆزى تۈزۈپ چىقتى. ئۇ يەنە &lt;ئۇيغۇر كلاسسىك ئەدەبىيات تارىخى&gt; (1 -، 2 - قىسىم)، &lt;ئەدەبىيات&gt;، &lt;چەت ئەل ئەدەبىياتى&gt;، &lt;جۇڭگو ھازىرقى زامان ئەدەبىيات تارىخى&gt; قاتارلىق دەرسلىك كىتاب ۋە &lt;تارىم چېچەكلىرى&gt;، &lt;قىزىلتاغ باتۇرلىرى&gt;، &lt;ئۇيقۇسىز كېچىلەر&gt; قاتارلىق ئەدەبىي ئەسەرلەردىن بولۇپ 300 پارچىدىن كۆپرەك كىتابنىڭ جاۋابكار مۇھەررىرى بولدى. </p>
<p>ئابدۇسالام توختى يەنە ئەدەبىي تەرجىمە ساھەسىدىمۇ ئاز بولمىغان ئىشلارنى قىلغان. ئۇ، 1960 - يىللاردىن تارتىپ ھازىرغىچە شېكسپېر، پۇشكىن، چېخوۋ، ئۆمەر ھەييام، دۇفۇ، بەي جۈيى، لۇشۇن، گومورو، ئەي چېڭ قاتارلىق جۇڭگو ۋە چەت ئەل شائىر - يازغۇچىلىرىنىڭ ھەر خىل ژانىردىكى ئەسەرلىرىدىن 500 پارچىدىن كۆپرەكنى تەرجىمە قىلىپ، خەلقىمىزگە تونۇشتۇرغان. </p>
<p>ئابدۇسالام توختىنىڭ &lt;گۈلدەستە&gt; ناملىق شېئىرلار توپلىمى 1981 - يىلى شىنجاڭ خەلق نەشرىياتى تەرىپىدىن نەشر قىلىنغان، بىر قىسىم شېئىرلىرى كوللېكتىپ توپلاملارغا كىرگۈزۈلگەن. </p>
<p>ئابدۇسالام توختى ھازىر جۇڭگو ئاز سانلىق مىللەت يازغۇچىلىرى ئىلمىي جەمئىيىتىنىڭ، شىنجاڭ يازغۇچىلار جەمئىيىتىنىڭ، ئۇيغۇر كلاسسىك ئەدەبىياتى ئىلمىي تەتقىقات جەمئىيىتىنىڭ ۋە &lt;قۇتادغۇبىلىك&gt; ئىلمىي تەتقىقات جەمئىيىتىنىڭ ئەزاسى.</p>
</text></body></html>