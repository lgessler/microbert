<html><body><text id="wikipedia_ug_wikipedia_org__14587.html" ns="0" revid="142622" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B4%DB%88%D9%83%DB%88%D8%B1_%D8%AA%DB%87%D8%B1%D8%AF%D9%89" title="ئابدۇشۈكۈر تۇردى" type="wikipedia">ئابدۇشۈكۈر تۇردى
<p>ئەدەبىيات تەتقىقاتچىسى ۋە ژۇرنالىست ئابدۇشۈكۈر تۇردى 1936 - يىلى غۇلجا شەھىرىدە چارۋىچى ئائىلىسىدە تۇغۇلغان، 1945 - يىلدىن 1956 - يىلىغىچە &lt;<ref target="https://ug.wikipedia.org/wiki/ئۈمىد_مەكتىپى">ئۈمىد مەكتىپى</ref>&gt;، غۇلجا بىلىم يۇرتى ۋە <ref target="https://ug.wikipedia.org/wiki/غۇلجا_ئەرلەر_تولۇق_ئوتتۇرا_مەكتىپى">غۇلجا ئەرلەر تولۇق ئوتتۇرا مەكتىپى</ref>دە ئوقۇغان. ئۇ، 1956 - يىلى سابىق سوۋېت ئىتتىپاقىغا ئۇقۇشقا ئەۋەتىلىپ، تاشكەنىتتىكى <ref target="https://ug.wikipedia.org/wiki/ئوتتۇرا_ئاسىيا_دۆلەت_ئۇنىۋېرسىتېتى">ئوتتۇرا ئاسىيا دۆلەت ئۇنىۋېرسىتېتى</ref>نىڭ ئەدەبىيات فاكۇلتېتىدا ئوقۇغان، 1961 - يىل 8 - ئايدا مەملىكىتىمىزگە قايتىپ كېلىپ، ئاپتونوم رايوملۇق ئەدەبىيات - سەنئەتچىلەر بىرلەشمىسىگە خىزمەتكە ئورۇنلىشىپ، 1981 - يىلغىچە &lt;تارىم&gt; ژۇرنىلىدا مۇھەررىر، ئەدەبىيات تەتقىقات ئىشخانىسىدا تەتقىقاتچى، خەلق ئېغىز ئەدەبىياتى تەتقىقات جەمئىيىتىدە مۇئاۋىن رەئىس بولۇپ ئىشلىگەن. ئابدۇشۈكۈر تۇردى 1981 - يىل 10 - ئايدا شىنجاڭ ئىجتىمائىي پەنلەر ئاكادېمىيىسىگە يۆتكەپ كېلىنىپ، مىللەتلەر ئەدەبىياتى تەتقىقاتى ئىنىستىتۇتىنىڭ باشلىقى، ئىجتىمائىي پەنلەر ئاكادېمىيىسىنىڭ مۇئاۋىن باشلىقى بولغان. </p>
<p>ئابدۇشۈكۈر تۇردى ئەدەبىيات ساھەسىگە 1950 - يىللارنىڭ باشلىرىدا شېئىر ئىجادىيىتى بىلەن كىرىپ كەلگەن، ئوتتۇرا ئاسىيا دۆلەت ئۇنىۋېرسىتېتىغا ئوقۇشقا كىرگەن ۋە خىزمەتكە چىققاندىن كېيىن بولسا، مەخسۇس ئەدەبىيات تەتقىقاتىغا بېرىلىپ، ئىلگىرى - كېيىن &lt;غۇپۇر غۇلامنىڭ 30 - يىللاردىكى ئىجادىيىتىدە شەرق تېمىسى&gt;، &lt;ئۇيغۇر ھازىرقى زامان داستانچىلىقى ۋە &gt;چولپان&lt; داستانى ھەققىدە&gt;، &lt;خەلقنىڭ سەنئەت مەكتىپى - ئۇيغۇر خەلق مەشرەپلىرى&gt;، &lt;<ref target="https://ug.wikipedia.org/wiki/ئۇيغۇر_كلاسسىك_ئەدەبىياتى">ئۇيغۇر كلاسسىك ئەدەبىياتى</ref> ھەققىدە ئومۇمىي بايان&gt;، &lt;زەلىلى ئىجادىيىتى ۋە ئۇنىڭ &gt;<ref target="https://ug.wikipedia.org/wiki/سەپەرنامە">سەپەرنامە</ref>&lt; داستانى، &gt;ئابدۇخالىق ئۇيغۇر ۋە ئۇنىڭ ئەدەبىياتىمىزدىكى ئورنى&lt; قاتارلىق بىر تۈركۈم يۇقىرى سەۋىيلىك تەتقىقات ماقالىلىرىنى ئېلان قىلدۇرغان. ئۇ يەنە &gt;ئۇيغۇر ئەدەبىياتى قىسقىچە ئوچېركى&lt;، &gt;ئۇيغۇر ئەدەبىيات تارىخى&lt; غا ئوخشاش چوڭ ھەجىملىك، مۇھىم ئەسەرلەرنى يېزىشقا قاتناشقان ياكى ئۇنىڭغا يېتەكچىلىك قىلغان. ئابدۇشۈكۈر تۇردى يەنە جۇڭگو مەدەنىيەت، ئىلىم - پەن تارىخىدا ئالاھىدە مۇھىم ئورۇن تۇتىدىغان ئەسەر - &gt;<ref target="https://ug.wikipedia.org/wiki/جۇڭگو_ئىنسكلوپىدىيىسى">جۇڭگو ئىنسكلوپىدىيىسى</ref>&lt;نىڭ &gt;<ref target="https://ug.wikipedia.org/wiki/جۇڭگو_ئەدەبىياتى">جۇڭگو ئەدەبىياتى</ref>&lt; تومىدىكى <ref target="https://ug.wikipedia.org/wiki/ئۇيغۇر_ئەدەبىياتى">ئۇيغۇر ئەدەبىياتى</ref>غا مۇناسىۋەتلىك بۆلەكلىرىنى يېزىشقا قاتناشقان ھەم مەزكۇر تومنىڭ تەھرىر ھەيئەت ئەزاسى بولغان. </p>
<p>ئابدۇشۈكۈر تۇردى ئۇيغۇر كلاسسىك ئەدەبىياتىغا ۋە خەلق ئېغىز ئەدەبىياتىغا دائىر قىممەتلىك ئەسەرلەرنى نەشرگە تەييارلاش جەھەتىمۇ ئاز بولمىغان ئەمگەكلەرنى قىلغان. ئۇ، موللابىلالنىڭ &gt;غەزەليات&lt;، &gt;گۇمنام غەزەللىرى&lt;، &gt;<ref target="https://ug.wikipedia.org/wiki/ئوغۇزنامە">ئوغۇزنامە</ref>&lt;، &gt;<ref target="https://ug.wikipedia.org/wiki/نەسردىن_ئەپەندى_لەتىپىلىرى">نەسردىن ئەپەندى لەتىپىلىرى</ref>&lt;، زەلىلىنىڭ &gt;سەپەرنامە&lt;، نىزارىنىڭ &gt;لەيلى - مەجبۇن&lt;، ئاياز شىكەستىنىڭ &gt;جاھاننامە&lt; داستانلىرىنى نەشرگە تەييارلىغان. ئابدۇرشۈكۈر تۇردى يەنە &gt;قۇتادغۇبىلىك&lt; نىڭ نەزمە نۇسخىسىنى ئىشلەشكە قاتنىشىپ، ئەسەرنىڭ ترانسكرىپسىيلىك تولۇق مەتنىنى ئىشلەشكە مەسئۇل بولغان ھەم باشقىلار بىلەن بىرلىكتە مەزكۇر ئەسەرنىڭ نەسرىي يەشمە نۇسخىسىنى ئىشلەپ نەشر قىلدۇرغان. بۇ كىتاب دۆلەتلىك كىتاب مۇكاپاتىغا ئېرىشكەن. </p>
<p>ئابدۇشۈكۈر تۇردى ئۆز نۆۋىتىدە يەنە ئەدەبىي تەرجىمە ئىشلىرى بىلەنمۇ شۇغۇللىنىپ، رۇسچىدىن ۋە خەنزۇچىدىن بىر مۇنچە مەشھۇر ئەسەرلەرنى تەرجىمە قىلغان. </p>
<p>ئابدۇشۈكۈر تۇردى ھازىر جۇڭگو فولكلور ئىلمىي جەمئىيىتىنىڭ دائىمىي ھەيئەت ئەزاسى، جۇڭگو يازغۇچىلار جەمئىيىتىنىڭ ئەزاسى، &gt;<ref target="https://ug.wikipedia.org/wiki/قۇتادغۇبىلىك">قۇتادغۇبىلىك</ref>&lt; ئىلمىي تەتقىقات جەمئىيىتىنىڭ مۇئاۋىن رەئىسى، شىنجاڭ يازغۇچىلار جەمئىيىتىنىڭ دائىمىي ھەيئەت ئەزاسى.</p>
</text></body></html>