<html><body><text id="wikipedia_ug_wikipedia_org__19292.html" ns="0" revid="151705" sourceurl="https://ug.wikipedia.org/wiki/%D8%AC%DB%87%DA%AD%DA%AF%D9%88_%D8%AA%D8%A7%D8%B1%D9%89%D8%AE%D9%89" title="جۇڭگو تارىخى" type="wikipedia">جۇڭگو تارىخى<figure></figure>
<p>جۇڭگو تارىخى ئاسىيا قىتئەسىنىڭ شەرقىگە، تىنچ ئوكياننىڭ غەربىي قىرغىقىغا جايلاشقان، چاڭجىياڭ (قىزىل) ۋە خۇاڭخې (سېرىق ئۆزەن) دەرياسى بويلىرىدا ياشىغان خەلقلەر ۋە قوشنا خەلقلەرنىڭ تارىخىنى ئۆز ئىچىگە ئالىدۇ.</p>
<p>ئەگەر خىتاينىڭ يېزىق تارىخىنى چىقىش قىلغاندا، تۇنجى قېتىم سېستىمىلاشقان <ref target="https://ug.wikipedia.org/wiki/چىغناق-تاغاق_يېزىقى">چىغناق-تاغاق يېزىقىدا</ref> تىلغا ئېلىنغان <ref target="https://ug.wikipedia.org/wiki/شاڭ_سۇلالىسى">شاڭ سۇلالىسىنىڭ</ref> ئوتتۇرا مەزگىلىدىن ھېسابلىغاندا تەخمىنەن 3,300 يىللىق (مىلادىدىن بۇرۇنقى 1300 - يىللاردىن تارتىپ)؛</p>
<p>ئارخىئولوگىيلىك تېپىلمىلارنى چىقىش قىلغاندا، تۇنجى ئولتۇراق ھايات خاراكتېرىدىكى <ref target="https://ug.wikipedia.org/wiki/ئېرلىتۇ_مەدەنىيەت_خارابىسى">ئېرلىتۇ مەدەنىيەت خارابىسىدىن</ref> ھېسابلىغاندا تەخمىنەن 3,700 يىللىق؛</p>
<p><ref target="https://ug.wikipedia.org/wiki/غەربىي_جۇ_سۇلالىسى">غەربىي جۇ سۇلالىسى</ref> يازما يادىكارلىقلىرىدا تىلغا ئېلىنغان <ref target="https://ug.wikipedia.org/wiki/شىيا_سۇلالىسى">شىيا سۇلالىسىدىن</ref> تارتىپ ھېسابلىغاندا تەخمىنەن 4,100 يىللىق (مىلادىدىن بۇرۇنقى 2070 - يىللار)؛</p>
<p><ref target="https://ug.wikipedia.org/wiki/كۇڭزى">كۇڭزى</ref> تىلغا ئالغان <ref target="https://ug.wikipedia.org/wiki/ئۈچ_پادىشاھ_بەش_خاقان">ئۈچ پادىشاھ بەش خاقان</ref> ئەپسانىلىرىدىن ھېسابلىغاندا تەخمىنەن 4,700 يىللىق (مىلادىدىن بۇرۇنقى 2698 - يىللار)؛</p>
<p>ھازىرغىچە تېپىلغان ئەڭ قەدىمىي شەھەر خارابىسى <ref target="https://ug.wikipedia.org/wiki/لاڭجۇ_خارابىسى">لاڭجۇ مەدەنىيەت خارابىسىنى</ref> چىقىش قىلىغاندا تەخمىنەن 5,300 يىللىق؛</p>
<p>ئەگەر تەڭرىقاغان، پەنگۇ، نۈۋا قاتارلىق جەزىملەشمىگەن ئىلاھ ۋە ئىلاھەلەر دەۋرىدىن تارتىپ ھېسابلىغاندا تەخمىنەن «بەشمىڭ يىل»لىق (خەلق ئارىسىدا بەشمىڭ يىل دەپ قوبۇل قىلىنىدۇ)؛</p>
<p><ref target="https://ug.wikipedia.org/wiki/يېڭى_تاش_قۇرال_دەۋرى">يېڭى تاش قۇرال دەۋرىگە</ref> ئائىت <ref target="https://ug.wikipedia.org/wiki/زىشەن_مەدەنىيىتى">زىشەن مەدەنىيىتى</ref> چىقىش قىلىنغاندا تەخمىنەن 10 مىڭ يىللىق؛ </p>
<p><ref target="https://ug.wikipedia.org/wiki/كونا_تاش_قۇرال_دەۋرى">كونا تاش قۇرال دەۋرىگە</ref> ئائىت <ref target="https://ug.wikipedia.org/wiki/بېيجىڭ_ئادىمى">بېيجىڭ ئادىمى</ref> ۋە <ref target="https://ug.wikipedia.org/wiki/لەنتىيەن_ئادىمى">لەنتىيەن ئادىمى</ref> دەۋرىدىن ھېسابلىغاندا 680 مىڭ — 1,000,000 (بىر مىليون) يىللىق تارىخىي جەرياندۇر.</p>
<p>خىتاي قەدىمىي ئەپسانلىرىدىكى <ref target="https://ug.wikipedia.org/wiki/فۇشى">فۇشىنىڭ</ref> <ref target="https://ug.wikipedia.org/wiki/رەمنىڭ_سەككىز_سىمۋۇللۇق_بەلگىسى">رەمنىڭ سەككىز سىمۋۇللۇق بەلگىسىنى</ref> ئىجاد قىلىشى، <ref target="https://ug.wikipedia.org/wiki/خۇاڭدى">خۇاڭدى</ref> زامانىدىكى <ref target="https://ug.wikipedia.org/wiki/ساڭجى">ساڭجىنىڭ</ref> <ref target="https://ug.wikipedia.org/wiki/يېزىق">يېزىق</ref> ئىجاد قىلىشى؛ يېقىنقى زامان ئارخىئولوگىيىلىك قېزىلىملاردىن 3,300 يىللىق <ref target="https://ug.wikipedia.org/wiki/چىغناق-تاغاق_يېزىقى">چىغناق-تاغاق يېزىقى</ref> (م.ب 1300 - يىللار)، 4,500 يىللىق <ref target="https://ug.wikipedia.org/wiki/ساپال_يېزىقى">ساپال يېزىقى</ref>، 5,000 يىلدىن 8,000 يىلغىچە تارىخقا ئىگە <ref target="https://ug.wikipedia.org/wiki/تاشپاقا_قېپىغا_ئۇيۇلغان_ئىشارەتلەر">تاشپاقا قېپىغا ئۇيۇلغان ئىشارەتلەر</ref> قاتارلىقلارمۇ خىتاي تارىخىنىڭ بىر قىسىمدۇر.</p>
</text></body></html>