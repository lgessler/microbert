<html><body><text id="wikipedia_ug_wikipedia_org__11672.html" ns="0" revid="73790" sourceurl="https://ug.wikipedia.org/wiki/%D8%A6%D8%A7%D9%82%D8%B3%DB%87_%DA%AF%DB%90%D8%B2%D9%89%D8%AA%D9%89" title="ئاقسۇ گېزىتى" type="wikipedia">ئاقسۇ گېزىتى<p>&lt;ئاقسۇ گېزىتى&gt; - ئاقسۇ ۋىلايەتلىك پارتكومنىڭ ئورگان گېزىتى. &lt;ئاقسۇ گېزىتى&gt; - يۇرتىمىزدا ئەڭ بۇرۇن نەشر قىلنغان گېزىتلەرنىڭ بىرى بولۇپ، 1935 - يىلى ئاقسۇ ۋىلايەتلىك مەدەنىي ئاقارتىش ئۇيۇشمىسىنىڭ باشقۇرۇشىدا &lt;غەلۋىر&gt; دېگەن نام بىلەن قوليازما ھالەتتە نەشر قىلىنغان، 1936 - يىلى گېزىت نامى &lt;ئاقسۇ ئۇچۇرى&gt; غا ئۆزگەرتىلىپ، شاپىگراف بىلەن بېسىلغان، 3194 - يىلى گېزىتنىڭ نامى &lt;ئاقسۇ گېزىتى&gt; گە ئۆزگەرتىلگەن ھەم لۇتپۇللا مۇتەللىپ قاتارلىق كىشلەرنىڭ تىرىشچانلىقى بىلەن گېزىتنىڭ قىياپىتى يېڭىلىنىپ، سەھىپىسى كۆپەيگەن. ئازادلىقتىن كېيىنمۇ گېزىت داۋاملىق نەشر قىلىنغان، 1954 - يىلى &lt;قەشقەر گېزىتى&gt; بىلەن بىرلەشتۈرۈۋېتىلىپ، &lt;جەنۇبىي تىيانشان گېزىتى&gt; قىلىپ ئۆزگەرتىلگەن؛ 1958 - يىل 9 - ئاينىڭ 1 - كۈنىدىن تارتىپ ئاقسۇ ۋىلايەتلىك پارتكومنىڭ ئورگان گېزىتى سۈپىتىدە قايتىدىن &lt;ئاقسۇ گېزىتى&gt;نامى بىلەن نەشر قىلىنشقا باشلىغان، 1976 - يىلى گېزىت چوڭ باسما تاۋاققا ئۆزگەرتىلگەن، ھازىرغىچە ھەپتىدە ئۈچ سان نەشر قىلىندۇ. &lt;ئاقسۇ گېزىتى&gt; دە گېزىت نەشر قىلىنىشى بىلەنلا ئەدەبىي ئەسەرلەر بېرىلگەن. 1943 - يىلى لۇتپۇللا مۇتەللىپ بۇ گېزىتنىڭ مۇھەررىرى بولۇپ ئىشلىگەن يىللاردا &lt;جەنۇب شامىلى&gt; ناملىق مەخسۇس ئەدەبىيات بېتى تەسىس قىلىپ، ئۆزىنىڭ &lt;يىللارغا جاۋاب&gt;، &lt;شائىر ھەققىدە مۇۋەششەھ&gt; قاتارلىق شېئىرلىرىنى، نىمشېھىتنىڭ &lt;مىڭ ئۆي ۋە پەرھاد - شېرىن&gt; داستانى ھەم يەنە بىلال ئەزىزى، ئابدۇللا روزى قاتارلىقلارنىڭ شېئىرلىرىنىمۇ ئېلان قىلغان. 1976 - يىلى گېزىتنىڭ ئەدەبىيات بېتىنىڭ  نامى &lt;بوستان&gt;غا ئۆزگەرتىلگەن، 1988 - يىل 10 - ئايدىن ئېتىبارەن يەنە ئەسلىدىكى &lt;جەنۇب شامىلى&gt; ناملىق سەھىپىسى ئەسلىگە كەلتۈرۈلگەن. بۇ بەتكە شېئىر، ھېكايە، نەسر - ئوبزورلار بېرىلىدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
</text></body></html>