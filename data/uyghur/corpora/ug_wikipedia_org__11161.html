<html><body><text id="wikipedia_ug_wikipedia_org__11161.html" ns="0" revid="135944" sourceurl="https://ug.wikipedia.org/wiki/%D8%AF%D9%88%D9%84%D8%A7%D9%86_%D9%85%DB%87%D9%82%D8%A7%D9%85%D9%89" title="دولان مۇقامى" type="wikipedia">دولان مۇقامى<p>دولان مۇقامى ‹‹دولان مۇقامى›› <ref target="https://ug.wikipedia.org/wiki/يەكەن_دەرياسى">يەكەن دەرياسى</ref> ۋە <ref target="https://ug.wikipedia.org/wiki/تارىم_دەرياسى">تارىم دەرياسى</ref> ۋادىسىدا ياشايدىغان <ref target="https://ug.wikipedia.org/wiki/ئۇيغۇر">ئۇيغۇر</ref>لار ئىنتايىن ياقتۇرىدىغان سەنئەت شەكلى . ئۇنىڭدا <ref target="https://ug.wikipedia.org/wiki/ناخشا">ناخشا</ref> ، <ref target="https://ug.wikipedia.org/wiki/ئۇسسۇل">ئۇسسۇل</ref> ، <ref target="https://ug.wikipedia.org/wiki/مۇزىكا">مۇزىكا</ref> بىر گەۋدىلەشكەن . ياڭراق ، مەردانە ناخشىلار ، كۈچ–قۇدرەت بىلەن تويۇنغان ئۇسسۇللار تەبىئىي قەيسەرلىكنى نامايەن قىلىدۇ .<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
<figure><caption>دولان مۇقامى ئورۇندالماقتا</caption></figure>
دولان مۇقامىنىڭ تۈرلىرى
<p>‹‹دولان مۇقامى›› ئون ئىككى يۈرۈش دېگەن سۆزبار . ھازىرغىچە توپلانغانلىرى توققۇز يۈرۈش بولۇپ ، مەكىت ناھىيىسىدە تارقىلىپ يۈرگەنلىرى ‹‹زىل باياۋان مۇقامى›› ( ‹‹باش باياۋان مۇقامى›› دەپمۇ ئاتىلىدۇ ) ، ‹‹ئۆز ھال باياۋان مۇقامى›› ، ‹‹چۆل باياۋان مۇقامى›› ( ‹‹راك باياۋان مۇقامى›› دەپمۇ ئاتىلىدۇ ) ، ‹‹ئۆتەڭ باياۋان مۇقامى›› ( ‹‹مۇشاۋىرەك باياۋان مۇقامى›› دەپمۇ ئاتىلىدۇ ) ‹‹بوم باياۋان مۇقامى›› ، ‹‹جۇلا مۇقامى›› ، ‹‹سىم باياۋان مۇقامى›› ، ‹‹جۇلا مۇقامى›› ، ‹‹سىم باياۋان مۇقامى›› ، ‹‹خودەك باياۋان مۇقامى›› ۋە ‹‹دۇگامەت باياۋان مۇقامى›› دىن ئىبارەت . مارالبېشى ناھىيىسى بىلەن ئاۋات ناھىيىسىگە تارقالغان ‹‹دولان مۇقامى›› لىرىنىڭ نامىدا بەزى ئوخشىماسلىقلار بار .</p>
<p>مۇتلەق كۆپ ساندىكى ‹‹دولان مۇقام›› لىرىنىڭ نامىدا ‹‹باياۋان›› دېگەن ئاتالغۇ بار . ‹‹باياۋان›› ‹‹چۆل جەزىرە›› دېگەن مەنىدە كېلىدۇ . بۇ بوستانلىقتا ياشىغان دولانلىقلارنىڭ كۆپ ھاللاردا چۆل – جەزىرە بىلەن روبىرو بولۇپ تۇرمۇش كەچۈرگەنلىكىنى كۆزدە تۇتىدۇ . لېكىن مۇقاملارنىڭ نېمە سەۋەبتىن مۇشۇ ئاتالغۇ بىلەن ئاتالغانلىقى ھازىرغىچە تازا ئايدىڭ ئەمەس . ‹‹چۆل›› بىلەن ‹‹باياۋان›› نىڭ مەنىسى بىر – بىرىگە يېقىن . بۇ ئىككى ئاتالغۇنىڭ قوشۇلۇپ كېلىشى چۆل – باياۋاننىڭ تېخىمۇ قورقۇنچلۇق ئىكەنلىكىنى سەمىمىزگە سالىدۇ . ‹‹باش باياۋان مۇقامى›› دىكى ‹‹باش›› سۆزى ‹‹باشلىنىش قىسمى›› دېگەن مەنىنى بىلدۈرىدۇ . ‹‹زىل›› نىڭ مەنىسى ‹‹يۇقىرى ئاۋاز›› ، ‹‹بوم›› نىڭ مەنىسى ‹‹تۆۋەن ئاۋاز›› ، ‹‹سىم›› نىڭ مەنىسى ‹‹پولات تار›› . دولان مۇقاملىرىغا مۇشۇ ئۈچ سۆز ئارقىلىق ئات قويۇش ئېھتىمال ‹‹يۇقىرى ئاۋاز ئارقىلىق باشلىنىدۇ›› دېگەننى كۆزدە تۇتقان بولۇشى مۇمكىن . ‹‹ئۆتەڭ›› نىڭ مەنىسى ‹‹قونالغۇ›› ياكى ‹‹بېكەت›› . بۇ سۆز ئەلۋەتتە قەدىمكى يىپەك يولىدىكى ئۆتۈشمە بېكەت ئورنىدىكى بوستانلىقلار بىلەن مۇناسىۋەتلىك . ‹‹جۇلا›› سۆزى ئەرەبچە سۆز ، ئۇ ‹‹نۇرلۇق ، پارقىراق›› دېگەن مەنىدە بولۇپ ، بۇ يەردە ‹‹تەنتەنە›› دېگەن ئۇقۇمنى بىلدۈرىدۇ . بۇ مۇقامدا ئاساسەن خوشاللىق ئىپادىلىنىدۇ . بولۇپمۇ ئۇنىڭدىكى تېكستلەر تولۇپ تاشقان قىزغىنلىق بىلەن توي مۇراسملىرىدا ئېيتىلىدۇ . ‹‹راك›› ، ‹‹ناۋا›› ، ‹‹ئۆزھال›› ، ‹‹مۇشاۋىرەك›› قاتارلىق ناملار ‹‹ئون ئىككى مۇقام›› دىكى ناملار بىلەن ئوخشاش . لېكىن ، ‹‹دۇگامەت›› ، ‹‹خودەك›› دېگەن ئاتالغۇلارنىڭ مەنىسى ئېنىق ئەمەس .</p>
<p>‹‹ئون ئىككى مۇقام›› بىلەن ئوخشىمايدىغان بىر يېرى ، ‹‹دولان مۇقامى›› دىكى مۇتلەق كۆپ ساندىكى مۇقاملارنىڭ نامى ئۇيغۇر تىلى بويىچە ئېلىنغان . ئايرىم بىر نەچچە مۇقامنىڭ ھەم چەت ئەل تىلى ، ھەم ئۇيغۇر تىلى بىلەن ئېلىندىغان ناملىرى بار . بۇ ئەھۋال ئۇيغۇر مۇقاملىرىنىڭ نامىنىڭ مۇشۇ مىللەتنىڭ تىل ئاتالغۇسىدىن چەت ئەڭ تىلىدىكى ئاتالغۇلارغا قاراپ ئۆزگىرىش جەريانىنى باشتىن كەچۈرگەنلىكىنى ئىسپاتلاپ بېرىدۇ .</p>
<p>بىر پۈتۈنلۈككە ئىگە ، مۇكەممەل ‹‹دولان مۇقامى›› ‹‹مۇقەددىمە›› ، ‹‹چېكىتمە›› ، ‹‹سەنەم›› ، ‹‹سەلىقە›› ، ‹‹سىيرىلما›› قاتارلىق بەش بۆلەكتىن تەركىب تاپىدۇ . توققۇز يۈرۈش ‹‹دولان مۇقامى›› دا قىرىق بەش مۇزىكىلىق كۈي بار . </p>
<list type="unordered"><item>‹‹مۇقەددىمە›› نىڭ مەنىسى ‹‹كىرىش سۆز›› ، ‹‹باشلىنىش›› دېگەنلىك بولىدۇ .</item>
<item>‹‹چېكىتمە›› دېگەن سۆز ‹‹چېكىت›› ( ‹‹تىنىش›› ، ‹‹ئۇدار›› ) دېگەن سۆزدىن ئۆزگەرگەن .</item>
<item>‹‹سەنەم›› نىڭ ئەسلىي مەنىسى ‹‹مەبۇد›› ، ‹‹ئىلاھ›› ، ‹‹ساھىبجامال›› ، ‹‹گۈزەل قىز›› دېگەنلەردىن ئىبارەت . ئۇيغۇرلارنىڭ ئەل ئىچىدە تارقىلىپ يۈرگەن يۈرۈشلۈك ناخشا – ئۇسسۇللىرىنىڭ بىر خىلىمۇ شۇ نام بىلەن ئاتىلىدۇ .</item>
<item>‹‹سەلىقە›› ، ‹‹سەنىقەس›› دەپمۇ ئاتىلىدۇ . ئۇ ‹‹سەلىق›› ( بەزى ئالىملار ئۇنى ‹‹قىزىقىش›› ، ‹‹ئارزۇ – تىلەك›› دەپمۇ چۈشەندۈرىدۇ ) دېگەن سۆزدىن ئۆزگەرگەن .</item>
<item>‹‹سيرىلما›› نى بەزى ئالىملار ‹‹يۇمشاق›› ، ‹‹سىلىق›› دەپ چۈشەندۈرىدۇ . توققۇز يۈرۈش ‹‹دولان مۇقامى›› نى ئورۇنلاشقا بىر سائەتتىن كۆپرەك ۋاقىت كېتىدۇ .<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref></item></list>
</text></body></html>