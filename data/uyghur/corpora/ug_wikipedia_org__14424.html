<html><body><text id="wikipedia_ug_wikipedia_org__14424.html" ns="0" revid="136447" sourceurl="https://ug.wikipedia.org/wiki/%D8%AA%D8%A7%D8%AA%D9%84%D9%89%D9%82%D9%8A%D8%A7%DA%AD%D9%8A%DB%87" title="تاتلىقياڭيۇ" type="wikipedia">تاتلىقياڭيۇ<p>تاتلىق ياڭيۇ «بۆلۈنۈشكە ماھىر». سىز تاتلىق ياڭيۇ تۈپىدىن ئۇنىڭ ھەرقانداق بىر بۆلىكىنى، ياڭيۇنىڭ بىر پارچىسىنى، پېلىكىنىڭ بىر بۆلىكىنى، ھەتتا ياڭيۇ پارچىسىنى <ref target="https://ug.wikipedia.org/wiki/قەلەمچە">قەلەمچە</ref> قىلىپ ياكى يالپاقلاپ توغراپ ئۇنىڭغا يېتەرلىك سۇ ۋە مۇۋاپىق تېمپىراتۇرا بەرسىڭىزلا ئۇ ئۆسۈپ يېڭى مايسا ھاسىل قىلالايدۇ. بۇ <ref target="https://ug.wikipedia.org/wiki/جىنسسىز_كۆپىيىش">جىنسسىز كۆپىيىش</ref> دەپ ئاتىلىدۇ. </p>
<p>تاتلىقياڭيۇنىڭ ئېلىمىزگە تارقىلىشى ئۇنىڭ بۆلۈنۈش ھىممىتىدىن بولغان. مىڭ سۇلالىسىدە فۇجيەننىڭ چاڭلې دېگەن جايىدا چېن جېنلۇڭ دەيدىغان تىجارەتچى بار بولۇپ، <ref target="https://ug.wikipedia.org/wiki/فىلىپپىن">فىلىپپىن</ref>دا ئولتۇراقلىشىپ قالغان، ئۇ شۇ جايدا ئۆستۈرۈلىدىغان تاتلىقياڭيۇنى جۇڭگوغا كىرگۈزۈشكە بەل باغلىغان. بىراق، ئەينى چاغدا فىلىپپىن ئىسپانىيە مۇستەملىكىچىلىرىنىڭ ھۆكۈمرانلىقىدا بولغاچقا، تاتلىقياڭيۇنى سىرتقا يۆتكەش مەنئى قىلىنغانىدى. كېيىن، چېن جېنلۇڭ تاتلىقياڭيۇنىڭ بۆلۈنۈش ئالاھىدىلىكىدىن پايدىلىنىپ، تاتلىقياڭيۇ قەلەمچىسىنى مەخپىي ھالدا كېمىنىڭ ئارغامچىسىغا باغلاپ، سىرتىغا لاي سۈركەپ تەكشۈرۈشتىن ئەپچىللىك بىلەن ئۆتۈپ، دېڭىز ئارقىلىق فۇجيەنگە كېلىپ، ئۇنى ۋەتەن دىيارىدا ئۆستۈرۈپ چېچەكلەتكەن. </p>
<p>تاتلىقياڭيۇ خەنزۇچىدا يەنە خۇڭشۇ، بەيشۇ، دىگۇا، فەنشۇ دەپمۇ ئاتىلىدۇ. </p>
<p>ئۇنىڭ يوغان <ref target="https://ug.wikipedia.org/wiki/تۈگۈنەك_يىلتىزى">تۈگۈنەك يىلتىزى</ref> تەملىك، يېيىشلىك كېلىدۇ. مەھسۇلاتى يۇقىرى بولۇپ، قۇرغاقچىلىققا، مۇنبەتسىز تۇپراققا چىداملىق، ماسلىشىشچانلىقى كۈچلۈك بولۇپ، ئېلىمىزدە كەڭ دائىرىدە تېرىلىدۇ. </p>
<p>تاتلىقياڭيۇنى ئەتىيازدىمۇ، يازدىمۇ تېرىشقا بولىدۇ. ئەتىيازدا تېرىلغىنى ئەتىيازلىق تاتلىقياڭيۇ، يازدا تېرىلغىنى يازلىق تاتلىقياڭيۇ دەپ ئاتىلىدۇ. ئەگەر يازدا تېرىلسا مايسا ئۆستۈرۈش جەريانى قىسقارتىلىپ، بىۋاسىتە ئەتىيازلىق پېلەكتىن قەلەمچە ئېلىنىپ يەرگە تىكىلىدۇ. </p>
<p>ئالاھىدە ئەھمىيەتلىكى شۇكى، تاتلىقاڭيۇ تۈگۈنەك يىلتىزىنىڭ روشەن پىشىش مەزگىلى بولمايدۇ، مۇۋاپىق تېمپېراتۇرا بولسىلا ئۈزلۈكسىز ئۆسىدۇ، شۇڭا ئۆسۈش مەزگىلى ئۇزارغانسېرى مەھسۇلاتىمۇ يۇقىرى بولىدۇ. ئۇنى تېرىش ۋە يىغىۋېلىشنىڭمۇ ئىنچىكە پەسىل تەلىپى يوق، قۇر ئارىسىغا تېرىشقا، كىرىشتۈرۈپ تېرىشقا باب كېلىدۇ. پەسىل تاللاپ ئەمگەك كۈچلىرىنى تەڭشەشكە پايدىلىق.</p>
<p>تاتلىقياڭيۇ تەركىبىدە <ref target="https://ug.wikipedia.org/wiki/كراخمال">كراخمال</ref>، <ref target="https://ug.wikipedia.org/wiki/شېكەر">شېكەر</ref> ۋە <ref target="https://ug.wikipedia.org/wiki/ۋىتامىن">ۋىتامىن</ref> مول بولۇپ، <ref target="https://ug.wikipedia.org/wiki/ئاقسىل">ئاقسىل</ref>نىڭ مىقدارىمۇ بىرقەدەر كۆپ. ئادەتتە دانلىق زىرائەتلەردە بولمايدىغان ئاسكوربىك كىسلاتا يېڭى تاتلىقياڭيۇ تەركىبىدە ئىنتايىن كۆپ بولىدۇ. ئۇ كراخمال، <ref target="https://ug.wikipedia.org/wiki/ئىسپىرت">ئىسپىرت</ref>، <ref target="https://ug.wikipedia.org/wiki/ئاتسېتون">ئاتسېتون</ref>، <ref target="https://ug.wikipedia.org/wiki/گلۇكوزا">گلۇكوزا</ref> قاتارلىقلارنى ئىشلەيدىغان مۇھىم سانائەت خام ماتېرىيالى بولۇپلا قالماستىن، تۇرمۇشىمىز بىلەنمۇ زىچ مۇناسىۋەتلىك، ئۇسسۇلۇق <ref target="https://ug.wikipedia.org/wiki/گاز_سۈيى">گاز سۈيى</ref>دىكى <ref target="https://ug.wikipedia.org/wiki/لىمون_كىسلاتا">لىمون كىسلاتا</ref>سى، تاماق تەمىنى تەڭشەشتىكى ھاراق ۋە <ref target="https://ug.wikipedia.org/wiki/تېتىتقۇ">تېتىتقۇ</ref>، ھەتتا رەڭلىك سىنئالغۇ لېنتىسى ئىشلەشتىمۇ تاتلىقياڭيۇنىڭ بىر كىشىلىك تۆھپىسى بار!</p></text></body></html>