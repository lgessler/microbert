<html><body><text id="wikipedia_ug_wikipedia_org__14532.html" ns="0" revid="142618" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B1%DB%90%DA%BE%D9%89%D9%85%D8%AC%D8%A7%D9%86_%DA%BE%DB%95%D8%B3%DB%95%D9%86%D9%88%D9%81" title="ئابدۇرېھىمجان ھەسەنوف" type="wikipedia">ئابدۇرېھىمجان ھەسەنوف
<p>ئابدۇرېھىمجان ھەسەنوفنىڭ دادىسى مۇسا ئاكا <ref target="https://ug.wikipedia.org/wiki/ئىلى_سۇلتانلىقى">ئىلى سۇلتانلىقى</ref> ئاغدۇرۇلۇش ھارپىسىدا، ئىلىدىن ئالما - ئاتاغا چىققان، ئۇ يەردە بىر مەزگىل باققاللىق قىلغاندىن كېيىن، يەرلىشىپ ئۆز كەسپى <ref target="https://ug.wikipedia.org/wiki/تۇماقچىلىق">تۇماقچىلىق</ref> بىلەن شۇغۇللىنىدۇ. كېيىن مۇسا ئاكا ئالما - ئاتادا ئۆيلىنىدۇ.</p>
<p>ئابدۇرېھىمجان ھەسەنوف 1890 - يىلى <ref target="https://ug.wikipedia.org/wiki/ئالما_-_ئاتا">ئالما - ئاتا</ref>دا دۇنياغا كەلدى. ئۇ، ئائىلە تەربىيىسىدىن كېيىن ئالما - ئاتادا باشلانغۇچ ۋە ئوتتۇرا مەكتەپلەردە ئوقۇپ ساۋاتلىق بولدى. <ref target="https://ug.wikipedia.org/wiki/ئۆكتەبىر_ئىنقىلابى">ئۆكتەبىر ئىنقىلابىدىن</ref> كېيىن، سوۋېت ھاكىمىىيتى ئوتتۇرا ئاسىيادا باسمچىلارنى تازىلىغاندا، <ref target="https://ug.wikipedia.org/wiki/ئابدۇللا_روزىباقىيوف">ئابدۇللا روزىباقىيوف</ref>، <ref target="https://ug.wikipedia.org/wiki/سوپى_زارۋاتوف">سوپى زارۋاتوف</ref>لارنىڭ ئۇيۇشتۇرۇشى بىلەن باسمىچىلارغا قارشى ئۇيغۇرلاردىن قۇرۇلغان <ref target="https://ug.wikipedia.org/wiki/ئاتلىق_پولك">ئاتلىق پولك</ref> (ئا. روزىباقىيوف پولك كومىسسارى) زور خىزمەت كۆرسىتىدۇ. ئاق باندىت دوتوپنى تۇتۇشتىمۇ ئۇيغۇر پىدائىلىرى خىزمەت كۆرسىتىدۇ. مانا بۇ پولكقىمۇ ئابدۇرېھىمجان ھەسەنوف قاتناشقان. كېيىن يەرلىك مەمۇرىي خىزمەتلەرنى ئىشلىگەن. مۇشۇ جەرياندا ئابدۇرېھىمجان ھەسەنوفنىڭ ئىدىيىۋى كۆز قارىشىدا زور ئۆزگىرىشلەر بولىدۇ. ئۇنىڭدا تەرەققىياتقا، يېڭلىققا ئىنتىلىشى كۈچىيىدۇ. <ref target="https://ug.wikipedia.org/wiki/يەتتە_سۇ">يەتتە سۇ</ref> رايونىدا <ref target="https://ug.wikipedia.org/wiki/تىيىپ_ھاجى">تىيىپ ھاجى</ref> قاتارلىق كۆپلىگەن ئىلغار كۆز قاراشتىكى ئادەملەر بىلەن ئۇچرىشىپ تۇرىدۇ.</p>
<p>ئابدۇرېھىمجان ھەسەنوفنىڭ ئائىلىسى 1924 - يىلى يۇرتى ئىلىغا كۆچۈپ كېلىدۇ. ئابدۇرېھىمجان ھەسەنوف ئىلىغا كەلگەندىن كېيىن، سودىگەرلەر دۇكىنىدا <ref target="https://ug.wikipedia.org/wiki/پىركازچىك">پىركازچىك</ref>، <ref target="https://ug.wikipedia.org/wiki/ھېسابچى">ھېسابچى</ref>، <ref target="https://ug.wikipedia.org/wiki/پرىيومچى">پرىيومچى</ref> بولۇپ ئىشلەيدۇ. بۇ جەريانىدا ئىلىدا ئۆيلىنىدۇ.</p>
<p>ئابدۇرېھىمجان ھەسەنوف ئۆز بۇرادەرلىرىدىن تىيىپ ھاجى (تىيىپ ھاجىمۇ 1930 - يىلى غۇلجىغا كۆچۈپ كېلىدۇ)، نەسۇھا داموللا، سادىق قارى قاتارلىقلار بىلەن <ref target="https://ug.wikipedia.org/wiki/يېڭىچە_مەكتەپ">يېڭىچە مەكتەپ</ref> ئېچىشقا ھەرىكەتلىنىدۇ. بۇ چاغلاردا ئىلىدا <ref target="https://ug.wikipedia.org/wiki/سوۋېت_ئىتتىپاقى">سوۋېت ئىتتىپاقىدىن</ref> كۆچۈپ كەلگەن ۋە <ref target="https://ug.wikipedia.org/wiki/تۈركىيە_جۇمھۇرىيىتى">تۈركىيە</ref> قاتارلىق دۆلەتلەردە ئوقۇپ كەلگەن كىشىلەر پەننىي بىلىملەرنى ئوقۇتىدىغان يېڭى مەكتەپلەر، دەرنەك مەكتەپلىرىنى ئېچىشقا كىرشكەنىدى.</p>
<p>بۇ بىر ئويغىنىش دەۋرى بولۇپ، خەلقنى يورۇقلۇققا يېتەكلەش تەشۋىقات قىلىناتتى. 1933 - يىلى ئاپرېل ئۆزگىرىشىدىن كېيىن، دەسلەپكى مەزگىلدە شىنجاڭدا جۈملىدىن ئىلىدىمۇ يېڭى تەرەققىيات باشلىنىدۇ. 1934 - يىلى 3 - ئايدا، ئىلىدا ۋىلايەتلىك ئۇيغۇر مەدەنىي ئاقارتىش ئۇيۇشمىسى قۇرۇلىدۇ. تىيىپ ھاجى رەئىس، رەھىمجان سابىر ھاجىيوف باش كاتىپ، قاسىمجان قەمبىرى تەشكىلات بۆلۈم باشلىقى، ئابدۇرېھىمجان ھەسەنوف ھەيئەت ئەزاسى بولىدۇ. بۇ ئۇيۇشما ئاساسەن مەدەنىي - مائارىپ، ئاقارتىش ئىشلىرى بىلەن شۇغۇللىنىدۇ. ئابدۇرېھىمجان ھەسەنوف بۇ ئۇيۇشمىدا ئۇزۇن مەزگىل ئىشلەپ تاكى 1943 - يىللارغىچە ئۇيۇشمىنىڭ ئىجرائىي ھەيئەت ئەزاسى، مۇئاۋىن رەئىسى، رەئىسى بولۇپ كۆپ ئەجىر سىڭدۈرىدۇ.</p>
<p>ئابدۇرېھىمجان ھەسەنوف تەرەققىپەرۋەر ئىلغار كىشى بولۇش بىلەن بىللە خەلقنىڭ مەدەنىي ئاقارتىش، ساۋاتسىزلىقنى يۇيۇش ئىشلىرىغا ئىنتايىن كۆڭۈل بۆلۈپ كەلگەن كىشى ئىدى.</p>
<p>1944 - يىلى 9 - ئايدا نىلقىدىن قوزغىلاڭ كۈچىيىپ، غۇلجا شەھىرىگە كېڭىيىدۇ. بۇ چاغدا ئابدۇرېھىمجان ھەسەنوف قولىغا قورال ئېلىپ، ئىنقىلابىي پارتىزانلار سېپىگە قاتنىشىدۇ. ئۇ دەسلەپ پارتىزانلار شىتابى ۋە <ref target="https://ug.wikipedia.org/wiki/مىللىي_ئارمىيە">مىللىي ئارمىيە</ref> شىتابىدا پولكوۋنىڭ ئۇنۋانى بىلەن ئىشلەيدۇ. 1946 - يىلدىن كېيىن، مىللىي ئارمىيىنىڭ باش سىياسىي بۆلۈمىگە رەھبەرلىك قىلىدۇ. ئابدۇرېھىمجان ھەسەنوف گېنېرال ئىسھاقبەگنىڭ بۇرۇندىن تارتىپ ئەڭ يېقىن سەبدىشى ئىدى. ئۇ سىياسىي ئىشلاردا گېنېرال ئىسھاقبەگكە يېقىندىن ھەمكارلىشىدۇ. 1948 - يىلى «شىنجاڭدا <ref target="https://ug.wikipedia.org/wiki/تىنچىلىق_ۋە_خەلقچىلىقنى_ھىمايە_قىلىش_ئىتتىپاقى">تىنچىلىق ۋە خەلقچىلىقنى ھىمايە قىلىش ئىتتىپاقى</ref>» قۇرۇلغاندىن كېيىن، ئىتتىپاقنىڭ مىللىي ئارمىيىدىكى كومىتېتىنىڭ ئىجرائىي ھەيئىتى بولىدۇ. ئابدۇرېھىمجان ھەسەنوفنىڭ مىللىي ئارمىيىدە بولسۇن، يەرلىكتە بولسۇن ئىناۋىتى، ھۆرمىتى يۇقىرى بولۇپ، ئاق كۆڭۈل، سەمىمىي، كىچىك پېئىل ئادەم ئىدى. ئابدۇرېھىمجان ھەسەنوف 1949 - يىلى 8 - ئايدا، ئۈچ ۋىلايەت رەھبەرلىرى مەملىكەتلىك بىرىنچى نۆۋەتلىك سىياسىي كېڭەش يىغىنىغا ماڭغاندا، بىر مەزگىل مىللىي ئارمىيىنىڭ موۋەققەت قوماندانلىق ۋەزىپىسىنى ئۆتەيدۇ. ئازادلىقتىن كېيىن 1950 - يىلىدىن 1952- يىلىغىچە شىنجاڭ ھەربىي رايونىنىڭ مۇئاۋىن شىتاب باشلىقى، ئىلى ھەربىي رايونىنىڭ مۇئاۋىن قوماندانى بولۇپ ئىشلەيدۇ. 1953 - يىلى كەسپ ئالمىشىپ ئ[ئىلى ۋالى مەھكىمىسى]]نىڭ مۇئاۋىن ۋالىسى، قوشۇمچە غۇلجا شەھەرلىك ھۆكۈمەتنىڭ باشلىقى بولۇپ ئىشلەيدۇ. 1955 - يىلىدىن كېيىن، ئوبلاستلىق <ref target="https://ug.wikipedia.org/wiki/سىياسىي_كېڭەش">سىياسىي كېڭەش</ref>نىڭ <ref target="https://ug.wikipedia.org/wiki/مۇئاۋىن_رەئىس">مۇئاۋىن رەئىس</ref>ى، رەئىسى، شىنجاڭ ئۇيغۇر ئاپتونوم رايونلۇق سىياسىي كېڭەشنىڭ مۇئاۋىن رەئىسى قاتارلىق ۋەزىپىلەرنى ئۆتەيدۇ.</p>
<p>ئابدۇرېھىمجان ھەسەنوف «<ref target="https://ug.wikipedia.org/wiki/مەدەنىيەت_ئىنقىلابى">مەدەنىيەت ئىنقىلابى</ref>» دا زىيانكەشلىككە ئۇچراپ، ياشىنىپ قالغان ۋاقتىدا كۆپ ئازاب - ئوقۇبەتلەرنى تارتىپ، 1973 - يىلى ۋاپات بولدى.</p>
</text></body></html>