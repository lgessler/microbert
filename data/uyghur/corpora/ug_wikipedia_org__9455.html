<html><body><text id="wikipedia_ug_wikipedia_org__9455.html" ns="0" revid="142458" sourceurl="https://ug.wikipedia.org/wiki/%D9%84%D9%88%D9%84%D9%89" title="لولى" type="wikipedia">لولى
<p>لولى، <ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref> بىز ئۇيغۇرلاردا ھىيلىگەر كىشىلەرنى "لولىلار" دەپ ئاتايدىغان ئادەت مەۋجۇت. تارىخىي مەنبەلەر ۋە خەلق ئىچىدىكى رىۋايەتلەر نوقتىسىدىن ئىزدىنىپ كۆرگەندە، بۇ سۆزنىڭ مەئلۇم تارىخىي ئاساسقا ئىگە ئىكەنلىكىنى كۆرىۋېلىشقا بولىدۇ. "<ref target="https://ug.wikipedia.org/wiki/سوڭ_تارىخى">سوڭ تارىخى</ref>"نىڭ 491-جىلد "<ref target="https://ug.wikipedia.org/wiki/تاڭغۇتلار_تەزكىرىسى">تاڭغۇتلار تەزكىرىسى</ref>"دە: "<ref target="https://ug.wikipedia.org/wiki/تاڭغۇتلار">تاڭغۇتلار</ref>نىڭ غەربىي شىمالىي قىسمى (<ref target="https://ug.wikipedia.org/wiki/تارىم_ۋادىسى">تارىم ۋادىسى</ref>) دا لولى ئېلى دولۇ (都罗罗勒族) نىڭمۇ بولغانلىقى" خاتىرلەنگەن<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref>. "<ref target="https://ug.wikipedia.org/wiki/بۈيۈك_تاڭ_سۇلالىسى_تارىخى">بۈيۈك تاڭ سۇلالىسى تارىخى</ref>، <ref target="https://ug.wikipedia.org/wiki/غەربىي_يۇرت_تەزكىرىسى">غەربىي يۇرت تەزكىرىسى</ref>"دە:"<ref target="https://ug.wikipedia.org/wiki/تۆمۈر_قوۋۇق">تۆمۈر قوۋۇقتىن</ref> چىقىپ، دوخولو (都货罗) دۆلىتىگە بارغىلى بولىدۇ" دېيىلگەن<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-3">[3]</ref>. كېيىنچە بۇ ئەلنىڭ نامى تۇخولو (吐火罗)، دولى(都勒)، دۇچۆلو(都炔罗)، دۇنخۇاڭ(敦荒) دەپ ھەر خىل يېزىلغان. ۋاڭ زوڭۋېي ئەپەندى بۇ ناملارنى تەتقىق قىلىپ، دۇنخۇاڭدىن باشلاپ، <ref target="https://ug.wikipedia.org/wiki/لوپنۇر_رايۇنى">لوپنۇر رايۇنى</ref>، <ref target="https://ug.wikipedia.org/wiki/تارىم_دەريا">تارىم دەريا</ref> ئېقىنى، ھەتتا <ref target="https://ug.wikipedia.org/wiki/يەركەند_دەرياسى">يەركەند دەرياسىنىڭ</ref> ئوتتۇرا ئېقىنىغىچە بولغان بىر پۈتۈن لىنىيىدە مىلادىدىن ئىلگىرىلا خىلى كۈچلىك بىر ئەلنىڭ بولغانلىقى، دېلى، تېلى، دولى، دولولو، تۇخولو قاتارلىق ناملارنىڭ ئەنە شۇ مەنبەدىن كەلگەنلىكىنى ئىسپاتلاپ چىقتى <ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-4">[4]</ref>.</p>
<p><ref target="https://ug.wikipedia.org/wiki/موللا_مىرسالىھ_قەشقىرى">موللا مىرسالىھ قەشقىرىنىڭ</ref> "<ref target="https://ug.wikipedia.org/wiki/چىڭگىزنامە">چىڭگىزنامە</ref>"ناملىق كىتابىدا <ref target="https://ug.wikipedia.org/wiki/سەئىدىيە_خانلىقى">سەئىدىيە خانلىقىنىڭ</ref> ئىككىنچى پادىشاھى <ref target="https://ug.wikipedia.org/wiki/ئابدۇرەشىدخان">ئابدۇرەشىدخاننىڭ</ref> دولانلىق بىر لولىنى (<ref target="https://ug.wikipedia.org/wiki/شائىرە">شائىرە</ref>، <ref target="https://ug.wikipedia.org/wiki/مۇقامشۇناس">مۇقامشۇناس</ref> <ref target="https://ug.wikipedia.org/wiki/ئاماننىساخان">ئاماننىساخاننى</ref>) ئەمرىگە ئالغانلىقى يېزىلىپ، ئابدۇرەشىدخاننىڭ چۈچۈك خانىشقا ئېيتقان مۇنداق بىر شېئىرى نەقىل كەلتۈرۈلگەن<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-5">[5]</ref>:</p>
<p>جان ئوتراسىدا ئانىڭكى يولى بولسا،</p>
<p>نى ئەيىب ئانىڭ ئەسلى لولى بولسا؟</p>
<p>زامانلاردا "دولىلار" (ئۆشنىسىدە ئەقلى بارلار) دەپ ئاتالغان. ئەمما كۆپ كۆچۈپ، تىرە-پىرەڭلىكتە ياشىغانلىقى ئۈچۈن، شەھەرلەشكەنلەر تەرىپىدىن ھامان ھاقارەتلىنىپ تۇرغان. بۇنى <ref target="https://ug.wikipedia.org/wiki/موللا_مۇسا_سايرامى">موللا مۇسا سايرامى</ref> يازغان "تارىخىي ھەمىدى" دە تىلغا ئېلىنغان: "لوپنۇر، لۈكچۈن ئەتراپىدىكى دولانلارنىڭ سەككىز مىڭ كىشىلىك غوجىلار قوشۇنى تەرىپىدىن باستۇرۇلغانلىقى، راشىدىن غوجىنىڭ "بۇ دولانلارنىڭ قانچىلىك ئەتىۋارى بولسۇن؟" دېگەنلىكىدەك مەلۇماتلار(مەنبەئە كۆرسىتىڭ) ھەم بۇ كىتاپنى نەشىرگە تەييارلىغۇچىلارنىڭ "دولان سۆزى قۇل، دېدەك دېگەن مەنىلەرگە ئىگە" دەپ يېزىشى ئىسپاتلايدۇ(مەنبەئە كۆرسىتىڭ).</p>
<p>خەلق ئارىسىدا مۇنداق رىۋايەتلەرمۇ ساقلانغان: قەدىمكى زامانلاردا دولانلارنىڭ بىر چوڭ ئانىسى بولۇپ، پېرخۇنلۇق - داخانلىقتا كامالەتكە يەتكەن ئىكەن. ئۇ <ref target="https://ug.wikipedia.org/wiki/ياۋا_توڭگۇز">ياۋا توڭگۇز</ref>نىڭ تارغاق سۆڭەكلىرىگە ئويۇۋالغان ئەڧسۇن - ئايەتلىرى ئارقىلىق كېسەل داۋالايدىكەن ياكى يەر يۈزىدە بولغان - بولىدىغان ئىشلارغا پەتىۋا چىقىرىدىكەن. مۇشۇ دانىشمەن <ref target="https://ug.wikipedia.org/wiki/ئوماي">ئومايغا</ref> ئىگە ئەلگە بىر ۋاقىتلاردا بالايى ئاپەت يېغىپ، ياۋ لەشكەرلىرى قىستاپ كېلىپ قاپتۇ. دولان لەشكەرلىرى ئاجىز بولغانلىقى ئۈچۈن، ياۋ قوشۇنىنى پەم - پاراسەت بىلەن يېڭىش كېرەككەن. داخان موماي بىر نەرسىلەرنى كۆڭلىگە پۈكۈپ، ياۋ لەشكەر گاھىغا ئەلچىلىككە بېرىپتۇ ھەم دولانلارنىڭ ئەل بولىدىغانلىقىنى ئېيتىپتۇ. ئۇنى مەنسىتمىگەن ياۋ سەردارى بىر <ref target="https://ug.wikipedia.org/wiki/تەڭنە">تەڭنىگە</ref> <ref target="https://ug.wikipedia.org/wiki/قارا_ئۈجمە">قارا ئۈجمە</ref>، يەنە بىر تەڭنىگە قارا <ref target="https://ug.wikipedia.org/wiki/قوڭغۇز">قوڭغۇز</ref> ئېلىپ كېلىپ: "ئۈجمىنى يېسەڭ ئەل بولغېنىڭ يالغان،قوڭغۇزلارنى يېسەڭ ئەل بولغېنىڭ راست"دەپتۇ. دولانلىق موماي: "ئۈجمە دېگەن جىم تۇرىدىغان نەرسە، قاچان يېسە بولىۋېرىدۇ، قوڭغۇزلار قېچىپ كېتەلەيدۇ. شۇڭا ئۇنى ئاۋال يەي" دەپ قىزىقچىلىق قىلىپتۇ-دە، ئۆمىلەۋاتقان قوڭغۇزلارنى تېرىپ ئېلىپ يەۋىتىپتۇ. ياۋ قوشۇنى دولانلارنىڭ ئەل بولغانلىقىغا ئىشىنىپ، بىخارامان شەھەرگە كىرىپتۇ. لېكىن شەھەرگە كىرە-كىرمەيلا، بۆكتۈرمە لەشكەرلەرنىڭ ھۇجۇمىغا ئۇچراپ ھالاك بولۇشۇپتۇ. پەقەت بىر نەچچسىلا قېچىپ كەتكەنىكەن، بارغانلا يېرىدە: "دولانلارغا چېقىلماڭلار، ئۇلار لولى (رەڭباز، ھىيلىگەر، تەدبىرچى) ئىكەن!" دېيىشىپتۇ. شۇندىن كىيىن "لولى،قوڭغۇزچى دولان" دېگەنلەر دولان خەلقىگە لەقەم بولۇپ قالغانىكەن. يەنە بىر رىۋايەتتە مۇنداق ئېيتىلغان: ئاتام زاماندا دولانلىقلار بىر نەچچە خىل ئۇرۇقتىن بولغانىكەن. بىر كۈنى خان ئۇرۇق ئاقساقاللىرىنى ئوردىغا مەجلىسكە چاقىرىپتىكەن، ھەرقايسى ئايماقلاردىن كەلگەنلەر بەس-بەس بىلەن خانغا سوۋغات تەقدىم قىلىپتۇ. تېرىملىق دولانلار ئەڭ ئاۋال سوۋغا تەقدىم قىلغانىكەن، خان ئۇلارنى "قارادولان (مەركىزىي دولان)" دەپ ئاتاپتۇ؛ ياغاچ ئۆيلۈك دولانلار جىم ئولتۇرۇپ قاپتىكەن،خان ئۇلارنى"لولى(تەدان) دولان" دەپتۇ، لولىلىق دولانلارغا شۇنىڭدىن قالغانىكەن ...</p>
<p>يۇقارىقى يازما مەنبەلەر بىلەن رىۋايەت-ئەپسانىلەرنى بىرلەشتۈرۈپ قارىساق، "لولى" سۆزىنىڭ ھەقىقەتەن مەئلۇم تارىخى ئاساسىي بارلىقىنى كۆرىۋالالايمىز. دولانلارنىڭ قەدىمكى ئۇيغۇر قەبىلىلىرىدىن بىرى ئىكەنلىكى، ئۇلارنىڭ تارىختىن بۇيان تارىم دەريا ۋادىسىدا ياشاپ كېلىۋاتقانلىقى ئاللىقاچان ئىسپاتلانغان مەسىلە. ئۇلاردا نۇرغۇنلىغان يەرلىك خۇسۇسىىيەتلەر ساقلانغان بولۇپ، مۇئەييەن تەتقىقاات قىممىتىگە ئىگە.</p>
</text></body></html>