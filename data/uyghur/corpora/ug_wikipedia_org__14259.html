<html><body><text id="wikipedia_ug_wikipedia_org__14259.html" ns="0" revid="135983" sourceurl="https://ug.wikipedia.org/wiki/%D8%A6%DB%95%D8%AF%DB%95%D8%A8%D9%89%D9%8A%D8%A7%D8%AA" title="ئەدەبىيات" type="wikipedia">ئەدەبىيات<p><ref target="https://ug.wikipedia.org/wiki/گۈزەل_سەنئەت">گۈزەل سەنئەت</ref>، <ref target="https://ug.wikipedia.org/wiki/مۇزىكا">مۇزىكا</ref>، <ref target="https://ug.wikipedia.org/wiki/ئۇسسۇل">ئۇسسۇل</ref>، <ref target="https://ug.wikipedia.org/wiki/دراما">دراما</ref>، <ref target="https://ug.wikipedia.org/wiki/كىنو">كىنو</ref>، <ref target="https://ug.wikipedia.org/wiki/بىناكارلىق">بىناكارلىق</ref>، <ref target="https://ug.wikipedia.org/wiki/ھۈنەر_-_سەنئەت">ھۈنەر - سەنئەت</ref> قاتارلىقلار كونكرېت <ref target="https://ug.wikipedia.org/wiki/بەدىئىي_ئوبراز">بەدىئىي ئوبراز</ref> يارىتىپ، ئوقۇرمەن - كۆرۈرمەنلەرنىڭ تۇرمۇشتىكى <ref target="https://ug.wikipedia.org/wiki/شەيئى">شەيئى</ref> ۋە ھادىسىلەرنى تونۇشى ھەم چۈشىنىشىگە ياردەم بېرىپ، ئۇلارنى <ref target="https://ug.wikipedia.org/wiki/گۈزەللىك">گۈزەللىك</ref>تىن بەھرە ئالدۇرىدۇ ۋە تەربىيىگە ئىگە قىلىدۇ، ئۇلارنىڭ ھەممىسى ئومۇملاشتۇرۇلۇپ <ref target="https://ug.wikipedia.org/wiki/سەنئەت">سەنئەت</ref> دېيىلىدۇ.</p>
<p>ھەر خىل سەنئەت شەكىللىرىنىڭ بەدىئىي ئوبراز يارىتىش ئۇسۇلى ۋە ئىشلىتىدىغان ماتېرىيالى ئوخشاشمايدۇ. رەسساملىق، ھەيكەلتىراشلىق، بىناكارلىق قاتارلىقلارنىڭ ئىشلىتىدىغىنى سىزىق، رەڭ، توپا - لاي، خىش - كېسەك؛ مۇزىكا، ئۇسسۇل قاتارلىقلارنىڭ ئىشلىتىدىغىنى ئاۋاز، رىتىم، مېلودىيە، بەدەن ھەرىكىتى.... ئەدەبىياتنىڭ ئوبراز يارىتىش ماتېرىيالى − تىل. شۇڭا، ئەدەبىيات «تىل بىلەن ئوبراز يارىتىدىغان سەنئەت» ياكى «<ref target="https://ug.wikipedia.org/wiki/تىل_سەنئىتى">تىل سەنئىتى</ref>» دۇر.</p>
<p>تىل بىلەن ئوبراز يارىتىدىغانلاردىن <ref target="https://ug.wikipedia.org/wiki/رومان">رومان</ref>، <ref target="https://ug.wikipedia.org/wiki/پوۋېست">پوۋېست</ref>، <ref target="https://ug.wikipedia.org/wiki/ھېكايە">ھېكايە</ref>، <ref target="https://ug.wikipedia.org/wiki/شېئىر">شېئىر</ref>، <ref target="https://ug.wikipedia.org/wiki/سەھنە_ئەسىرى">سەھنە ئەسىرى</ref>، <ref target="https://ug.wikipedia.org/wiki/نەسر">نەسر</ref> قاتارلىقلار بار. يازغۇچى تۇرمۇش ھەققىدىكى كۆزىتىشى، تەسىراتى، تونۇشى، چۈشەنچىسىنى تىل بىلەن ئىپادىلەپ، ئەدەبىي ئوبراز شەكىللەندۈرىدۇ؛ ئوقۇرمەن ئەسەرنىڭ تىلىدىن پايدىلىنىپ چۈشىنىش، ھېس قىلىش ۋە قايتا ئىجاد قىلىش ئارقىلىق كاللىسىدا ئەدەبىي ئوبراز شەكىللەندۈرىدۇ. شۇنىڭ ئۈچۈن، تىل يازغۇچى بىلەن ئوقۇرمەننىڭ كۆڭلىنى تۇتاشتۇرىدىغان كۆۋرۈك ھېسابلىنىدۇ.</p>
<p>ئەدەبىيات تىل ياردىمىدە ئوبراز يارىتىدىغانلىقى بىلەن باشقا سەنئەت شەكىللىرىدىن سېلىشتۇرغۇسىز ئەۋزەللىككە ئىگە. چۈنكى، بىر پارچە رەسىمدە بىر كىشىنىڭ تاشقى قىياپىتى ۋە تۇرقىنى سىزغىلى بولغىنى بىلەن، ئۇنىڭ كاللىسىدىكى تەپەككۇر پائالىيىتىنىڭ مۇرەككەپ جەريانىنى سىزغىلى بولمايدۇ؛ <ref target="https://ug.wikipedia.org/wiki/پروزا">پروزا</ref> ئەسەرلىرىدە ئۇنداق ئەمەس، ئۇنىڭدا كىشىنىڭ پورترىتى، كىيىم - كېچىكى، مىمىكىسى (چىراي ئىپادىسى) قاتارلىق تاشقى نەرسىلەرنى تەسۋىرلەپلا قالماستىن، بەلكى پېرسوناژلارنىڭ ئىدىيىسى، ھېسسىياتى ۋە ئىنچىكە پسىخىكىلىق پائالىيەتلىرىنىمۇ ئىپادىلىگىلى بولىدۇ. تىل بىلەن شەيئىلەرنى بايان قىلغىلى، ۋەقەلەر ئۈستىدە مۇلاھىزە يۈرگۈزگىلى، شەيئىلەرنىڭ تەرەققىيات جەريانىنى سۈرەتلىگىلى بولىدۇ. تىل زامان - ماكان چەكلىمىسىگە ئۇچرىمايدۇ، ئۆتمۈش ۋە كەلگۈسىنى، رېئال ۋە مەۋھۇم ئەھۋاللارنى ئەركىن ۋە جانلىق ئىپادىلىگىلى بولىدۇ. شۇڭا، تىل بىلەن ئوبراز يارىتىدىغان سەنئەت − ئەدەبىيات بولسا سەنئەت تۈرلىرى ئىچىدىكى ئىپادىلەش كۈچىگە ئەڭ باي سەنئەت ھېسابلىنىدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
<p>كەڭ مەنىدە بارلىق كىتاب ۋە گېزىت - ژۇرناللارنىڭ بىر پۈتۈن يىغىندىسىنى، تار مەنىدە بولسا بەدىئىي ئەدەبىياتنى كۆرسىتىدۇ. تۈرلۈك ساھەلەرگە خاس ئەسەر ۋە كىتابلارنىمۇ ئومۇمەن ئەدەبىيات ئاتالغۇسى بىلەن ئاتاپ كۆرسىتىشكە بولىدۇ. مەسىلەن: &lt;سىياسىي ئەدەبىيات&gt;، &lt;ئىقتىسادىي ئەدەبىيات&gt;، &lt;ئىلمىي ئەدەبىيات&gt;.</p>
</text></body></html>