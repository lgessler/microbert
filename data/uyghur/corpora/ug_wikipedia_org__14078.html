<html><body><text id="wikipedia_ug_wikipedia_org__14078.html" ns="0" revid="135729" sourceurl="https://ug.wikipedia.org/wiki/%DA%86%D9%88%DA%AD%D9%84%D8%A7%D8%B1%D9%86%D9%89_%DA%BE%DB%86%D8%B1%D9%85%DB%95%D8%AA%D9%84%DB%95%D8%B4%D8%8C_%D9%83%D9%89%DA%86%D9%89%D9%83%D9%84%DB%95%D8%B1%D9%86%D9%89_%D8%A6%D8%A7%D8%B3%D8%B1%D8%A7%D8%B4" title="چوڭلارنى ھۆرمەتلەش، كىچىكلەرنى ئاسراش" type="wikipedia">چوڭلارنى ھۆرمەتلەش، كىچىكلەرنى ئاسراش<p>چوڭلارنى ھۆرمەتلەش، كىچىكلەرنى ئاسراش ئۇيغۇرلارنىڭ گۈزەل ئەخلاقلىرىدىن بىرى، شۇنىڭدەك ئائىلە تەربىيىسىنىڭ مۇھىم مەزمۇنى، &lt;<ref target="https://ug.wikipedia.org/wiki/ئىززەت_قىلساڭ_ئىززەت_تاپىسەن،_چايناپ_يېسەڭ_لەززەت">ئىززەت قىلساڭ ئىززەت تاپىسەن، چايناپ يېسەڭ لەززەت</ref> (تاپىسەن)&gt; دېگەن ماقال ئەنە شۇ ئەنئەنە ئاساسىدا مەيدانغا كەلگەن. ئۇيغۇرلاردىكى بۇ ئادەت مۇنۇ جەھەتلەردە گەۋدىلىنىدۇ. </p>
<p>1) ئاتا - ئانىغا سادىق بولۇش. ئاتا - ئانىغا سادىق بولۇش ھەممە مىللەتكە ئورتاق بىر ئەنئەنە، ئۇيغۇرلار ئاتا - ئانىنى ئۆينىڭ تۈۋرۈكى، بەرىكىتى، چىرىغى ھېسابلاپ قەدىرلەيدۇ، گېپىدىن چىقمايدۇ. ھەر قانداق ئەھۋال ئاستىدا گەپ ياندۇرمايدۇ. ئائىلە ئەزالىرى ئاتا - ئانىسىغا ھەر دائىم ئۇزۇن ئۆمۈر تىلەيدۇ. ئۆزلىرى ھەرقانچە <ref target="https://ug.wikipedia.org/wiki/غورىگۈل">غورىگۈل</ref> قالسىمۇ ئاتا - ئانىسىغا ئاتايدۇ. ئاتا - ئانىنى ئۆزلىرىگە قانات ھېسابلايدۇ. ئاتا - ئانىنىڭ ئۆلۈمىدە پەرزەنتلەرنىڭ &lt;ۋاي دادا (ئانا)، ئەمدى سۇندى قاناتىمىز&gt; دەپ ھازا ئېچىشى ئاشۇ ئەقىدە، ئادەتتىن كەلگەن. </p>
<p>ياشلار مەيلى ئۆيدە ياكى سىرتتا بولسۇن چوڭلارنىڭ (مۆتىۋەرلەرنىڭ) ئالدىدىن توغرا ئۆتمەيدۇ، چوڭلارنى كۆرگەندە ئىككى قولىنى كۆكسىگە ئېلىپ ئېڭىشىپ: &lt;ئەسسالامۇ ئەلەيكۈم&gt; دەپ سالام قىلىدۇ. ھەرقانداق سورۇندا چوڭلارنى تۆرگە باشلايدۇ، داستىخاندا چاي، غىزا - تاماق ئالدى بىلەن چوڭلارغا قويۇلىدۇ. چوڭلار بار يەردە پۇتلىرىنى سۇنۇپ قالايمىقان ئولتۇرمايدۇ، چاقچاق قىلىشمايدۇ، كەيپ قىلمايدۇ. </p>
<p>ئومۇمەن ئۇيغۇر جەمئىيىتىدە پەرزەنتلەر ئۈچۈن ئاتا - ئانىسىنىڭ دۇئاسىنى ئېلىش ئەڭ چوڭ بەخت، قارغىشقا ئۇچراش ئەڭ چوڭ گۇناھ دەپ قارىلىدۇ. بۇ ئەقىدە &lt;<ref target="https://ug.wikipedia.org/wiki/يەر_سۇ_بىلەن_كۆكىرەر،_ئادەم_ئاتا_-_ئانا_دۇئاسى_بىلەن">يەر سۇ بىلەن كۆكىرەر، ئادەم ئاتا - ئانا دۇئاسى بىلەن</ref> (كۆكىرەر)&gt;، &lt;<ref target="https://ug.wikipedia.org/wiki/ئانىسىدىن_قارغىش_ئالغان_ئىلگىرى_باسماس">ئانىسىدىن قارغىش ئالغان ئىلگىرى باسماس</ref>&gt;، &lt;<ref target="https://ug.wikipedia.org/wiki/ئاتا_قارغىشى_ئوق">ئاتا قارغىشى ئوق</ref>&gt; دېگەن بۇ ماقالىلاردا ناھايىتى ئوبرازلىق ئىپادىلەنگەن. بۇ ئادەت - ئەنئەنىلەرگە خىلاپلىق قىلغۇچىلار &lt;كۆيۈمسىز&gt;، &lt;ۋاپاسىز&gt;، &lt;ئەدەپسىز&gt;، &lt;قارغىش قېپى&gt; دېيىلىپ جامائەتچىلىكنىڭ نەپرىتىگە ئۇچرايدۇ. </p>
<p>ئۇيغۇرلارمۇ كىچىك يېتىم - يېسىرلەرنى بالا قىلىپ بېقىۋېلىش ئادىتى كەڭ ئومۇملاشقان. </p>
<p>2) كىچىكلەرنى ئاسراش. چوڭلار كىچىكلەرنى ئاسراشنى ئۆزىنىڭ مۇقەددەس بۇرچى دەپ قارايدۇ. ئۇلارغا &lt;<ref target="https://ug.wikipedia.org/wiki/پۇشتىمىز">پۇشتىمىز</ref>&gt;، [[&lt;تىرىكچىلىكىمىزنىڭ ئەرمىكى]]&gt;، &lt;<ref target="https://ug.wikipedia.org/wiki/چىرىغىمىزنى_ئۆچۈرمەيدۇ">چىرىغىمىزنى ئۆچۈرمەيدۇ</ref>&gt; دەپ ھەر دائىم &lt;ياشناپ - كۆكلەپ دۇنيانىڭ خۇۋلۇقىنى كۆرگىلى نېسىپ قىلغاي&gt;، &lt;<ref target="https://ug.wikipedia.org/wiki/ئۆمرى_ئۇزۇن_بولغاي">ئۆمرى ئۇزۇن بولغاي</ref>&gt;، &lt;<ref target="https://ug.wikipedia.org/wiki/ئىنساپ_-_تەۋپىق_ئاتا_قىلغاي">ئىنساپ - تەۋپىق ئاتا قىلغاي</ref>&gt; دەپ دۇئا قىلىدۇ، ھەممە جەھەتتە ئاۋۋال كىچىكلەرنىڭ ئېھتىياجى قاندۇرۇلىدۇ. ئۆيگە كېلىپ - كېتىدىغانلارمۇ چوڭلار بىلەن سالام - سائەت قىلىشىپ بولۇپلا كىچىكلەرنى قۇچاقلاپ كۆتۈرۈپ، سۆيۈپ ئەركىلىتىدۇ، چوڭلار ھەرقانداق سورۇندا بالىلارنى تونۇش - تونۇش ئەمەسلىكىگە قارىماي &lt;بالام (قىزىم)&gt; دەپ، بالىلارنى چوڭلارنى &lt;دادا، (ئاتا)، ئانا(ئاپا)&gt; دەپ ئاتايدۇ.</p></text></body></html>