<html><body><text id="wikipedia_ug_wikipedia_org__11576.html" ns="0" revid="130424" sourceurl="https://ug.wikipedia.org/wiki/%D8%AA%D9%8A%DB%90%D8%B1%D9%89_%D9%85%DB%90%D9%8A%D9%89%D8%B3%D8%B3%D8%A7%D9%86" title="تيېرى مېيىسسان" type="wikipedia">تيېرى مېيىسسان
<p>تىيېرى مېيىسسان (Thierry Meyssan، فرانسۇزچە "تيېغې ميېسساڭ" دەپ ئوقۇلىدۇ)</p>
<figure></figure>
قىسقىچە تونۇشتۇرۇلۇشى
<p>تېيىرى مېيىسسان فىرانسىيەلىك ئەركىن مۇخبىر، يازغۇچى ۋە ۋولتىر ئىجدىمائى ئالاقە تورىنىڭ قۇرغۇچىسى. 1957-يىلى 18-مايدا تۇغۇلغان. </p>
تەرجىمىھالى
<p>ئۆزىنى "ئەركىن تەپەككۈرچى" دەپ قارايدىغان مېيىسسان  ناھايىتى قويۇق كاتولىك مۇھىتىدا چوڭ بولغان. لايىكلىق تەرەپدارى بولسىمۇ، مۇخبىرنىڭ مۇتلەق كۆپ قىسىم پائالىيەتلىرى دىنغا ئائىتتۇر.</p>
<p>تېيىرى مېيىسسان 2002-يىلى ئېلان قىلغان  "ئىنسانلار تارىخىدىكى ئەڭ قورقۇنچلۇق يالغانچىلىق" (فىرانسۇزچە) كىتابىدىن كىيىن، شۇ يىلى ئاپرىل ئىيىدا، ئاپتور، مەملىكەتلىك تېلېۋىزىيە قانىلىدىكى بىر مۇنازىرە مۇنبىرىدىكى كۆرۈنۈشىدىن كىيىن، مەملىكەتلىك رادىئو-تېلىۋىزىيە ئالى مەجلىسى تەرىپىدىن چىقىرىلغان چەكلەشكە ئۇچرىغان. ئالى مەجلىس پۈتۈن مەملىكەتتىكى بارلىق ئاۋاز-سۈرەتلىك ئاخبارات ئورۇنلىرىنىڭ تېيرى مېيىسساننى پروگراملارغا چاقىرىشىنى چەكلىگەن.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
<p>ئاپتور يەنە ئون بىرىنچى سېنتەبىر ۋەقەسى ھەققىدە ئانالىز تور ژورنىلى 9/11 Scholars Review نىڭ ئەزاسى.</p>
<p>2008-يىلى ئۆكتەبىردە بېرىلگەن بىر ئاخبارات كۆرۈشمىسىدە، تيېرى مېيىسسان ئامرېكا مۇداپىئە مىنىستىرلىكىنىڭ ئۇنىڭغا قارشى بىر توختام ئېلان قىلغانلىقى ۋە ژاك.شىراك پرىزدىنتلىك مەزگىلىدە، فرانسىيە ھۆكۈمىتىنىڭ ئالاھىدە قوغدىشىغا ئېرىشكەنلىكى، نېكولا. ساركوزى ھوقۇققا چىققاندىن بېرى بۇ قوغدىنىشتىن مەھرۇم قالغانلىقىنى ۋە باشتا سۈرىيەدە، ئاندىن لىۋاندا پانالىققا ئېرىشكەنلىكىنى ئاشكارا قىلغان. ئۇ يەنە بىر قېتىملىق كوماندىروپكىدا، ۋېنېسۇئېلا ساقچىلىرىنىڭ قوغدىشىدا، ئۆلۈم تەھدىتىدىن قۇتۇلۇپ قالغانلىقىنى ئېيتقان.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref></p>
<p>ئاپتور ھازىر ئوباما مەمۇرىيتى توغرىلىق بىر كىتاپ يېزىۋاتىدۇ.</p>
ئىجدىمائى ۋە سىياسى پائالىيەتلىرى
<p>1989-يىلى، تيېرى ميېسسان ئورنىكار قۇرۇلۇشى نامىدىكى ئالاقە تەشكىلاتىنى قۇرۇپ چىققان. مەزكۇر تەشكىلات ياۋروپا پارلامېنتىنىڭ جىنسى تەڭسىزلىككە قارشى كۈرەش بۆلۈمى بىلەن بىرلىشىپ، جنىسداشلىقنىڭ ياۋروپا بىرلىكىدە جازالانماسلىقىنى قولغا كەلتۈرگەن.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-3">[3]</ref></p>
<p>1994-يىلى، ميېسسان ۋولتىر ئالاقە مەركىزىنى قۇرۇپ چىققان.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-4">[4]</ref> مەزكۇر مەركەزنىڭ مەقسىتى لايىكلىق ۋە سۆز ھوقۇقى ئەركىنلىكىنى قوغداش دەپ ئېلان قىلىنغان. شۇ چاغلاردا، مەركەز فرانسىيە رادىكال ئوڭچىللار پارتىيىسى ۋە كاتولىك چىركاۋلىرى ھەققىدە نۇرغۇن ناھايىتى كۆزگە كۆرۈنگەن، ئۆتكۈر ئانكىتلارنى ئېلىپ بارغان. كىيىن بۇ مەركەز خەلقئارا مۇستەقىل يېزىق ئاخباراتى تورىغا ئايلاندۇرۇلدى.</p>
<p>1996-يىلىدىن 1999 غا قەدەر، تيېرى ميېسسان دۆلەتلىك رادىكال پارتىيەلەرگە سەزگۈرلۈك كومېتىتىنىڭ ئالاقىچىسى سۈپىتىدە، ھەر ھەپتىدە بىر قېتىم 45 ئوخشىمىغان پارتىيە، تەشكىلات ۋە ئۇيۇشما رەھبەرلىرىنى يىغىپ، فرانسىيەدە ئوخشىمىغانلارنى ئارىغا ئالماسلىق ئەھۋالىنى تىزگىنلەشكە مەسئۇل بولغان.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-5">[5]</ref></p>
<p>1999-يىلىدىن 2002 گە قەدەر، خەلقئارا تەشكىلى جىنايەتلەرگە قارشى رادىكال كۈرەش تەشكىلاتىنىڭ تەشۋىقات ۋەكىلى ۋەزىپىسىنى ئۆتىگەن.بۇ تەشكىلاتنىڭ ئاساسلىق كۈرەش نىشانى زەھەرلىك چېكىملىك.</p>
<p>1994-يىلىدىن 2008 گە قەدەر، فرانسىيە رادىكال سولچىلار پارتىيىسىنىڭ باش كاتىپى بولغان. 2007-يىلى لىۋان ئاللاھ پارتىيىسىگە ئۆزىنى يېقىن كۆرىدىغانلىقى ۋە مەزكۇر پارتىيە رەئىسى ھاسان ناسراللاغا ھۆرمىتى بارلىقىنى جاكارلىغان. 2008-يىلى 8-ئايدىن ئېتىبارەن، لىۋاندا ياشاشنى قارار قىلغان.</p>
دۇنيانى زىلزىلىگە سالغان ئىككى كىتابى
<p>2002-يىلىنىڭ بېشىدا، يەنى 11-سېنتەبىر ۋەقەسى بولۇپ كۆپ ئۆتمەي ئېلان قىلغان كىتابى "ئىنسانلار تارىخىدىكى ئەڭ قورقۇنچلۇق يالغانچىلىق" پۈتۈن دۇنيادا ئەڭ ياخشى سېتىلغان كىتاپ بولۇپ 28 تىلغا تەرجىمە قىلىنغان.فرانسىيەدە نەشىردىن چىققان بىرىنچى ھەپتىسىلا سېتىلىپ تۈگىگەن. بۇ كىتابتا، مېيېسسان، سېنتەبىر ۋەقەسىنىڭ تامامەن ئامرېكىدىكى ئىچكى تېرورچىلىق ئىكەنلىكىنى، سىرتقى كۈچلەرنىڭ قولى يوقلۇقىنى ئىلگىرى سۈرگەن. بۇ ئانالىز بويىچە، ميېسسان ب.د.ت غا 11-سېنتەبىر ۋەقەسىنى ئېنىقلاش ئۈچۈن بىر رەسمى ئانكىت ئېلىپ بېرىشنى تەلەپ قىلغانلاردىن بىرى. گەرچە ئەرەپ بىرلىكى ۋە گولف بىرلىكى بۇ ئىلتىماسنى قوللىغان بولسىمۇ،<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-6">[6]</ref>بۇ ئانكىت ئېلىپ بېرىلمىدى. 2002-يىلى ئىيۇندا، ئامرېكا مۇداپىئە مىنىستىرلىكى تيېرى مېيسساننى "قارشى ئېلىنمايدىغان كىشىلەر" تىزىملىكىگە كىرگۈزگەن ۋە ئامرىكا تۇپرىقىغا قەدەم بېسىشىنى چەكلىگەن. ميېسساننىڭ ئانالىزى پۈتۈن دۇنيادا 3000 دىن ئارتۇق كىتاپ ۋە ماقالىلەرنىڭ تالاش-تارتىشىغا مەنبە بولغان.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-7">[7]</ref></p>
<p>2007-يىلى ماي ئىيىدا، تيېرى ميېسسان "ئىنسانلار تارىخىدىكى ئەڭ قورقۇنچلۇق يالغانچىلىق 2" نى ئېلان قىلغان. كىتاب 2006-يىلىدىكى ئىسرائىلىيەنىڭ لىۋانغا قارشى ئۇرۇشى ۋە غاززەنى بېسىۋىلىشى ئۈستىدىكى ئانكىت ئانالىزىدۇر. بۇ كىتاپ باشتا لىۋان ۋە سۈرىيەدە ئەرەپچە ئېلان قىلىنغان. فرانسىيەدىكى چوڭ نەشرىياتلار ئېلان قىلىشتىن باش تارتقان بولسىمۇ، ئىككى كىچىك نەشرىيات يەنىلا ئېلان قىلغان. </p>
قىزىقارلىق ھايات جېڭى
<p>خۇددى ئۆزى ئېيتقاندەك، تيېرى ميېسسان ھەقىقەتەن مۇتلەق ئەركىنلىكنى تەلەپ قىلغۇچى رادىكال سولچىل ھەرىكەتچى.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-8">[8]</ref> بىر تەرەپتىن، دىنى ئەركىنلىكنى قوغداشنى تەلەپ قىلپ، ھەتتا فرانسىيەدە ئىنتايىن يامان ئاتىقى بولغان ۋە تېرورچى ئاتالغان لىۋان ئاللاھ پارتىيىسىنى ئاشكارا قوللىشى ۋە ئامرىكىنى قاتتىق سۆكۈشى كىشىنىڭ ئۇنىڭ جۈرئىتىگە قايىللىقىنى قوزغىسا، يەنە بىر تەرەپتىن، جىنىسداشلىقنىڭ قانۇنى ئورۇنغا ئېلىنىشى ۋە جىنىسداشلارنىڭ نورمال جۈپلۈك ھايات ھوقۇقىغا ئېرىشىشى ئۈچۈن تىرىشىشى كىشىنى ھەيران قالدۇرىدۇ. تيېرى ميېسسان ئۆزىنىڭ جىنىسداشلىقىنى كېچىكىپ ئېتىراپ قىلدى.</p>
ئەسەرلىرى
<p>1. <hi rend="italic">ياۋروپا قانۇنىدا، جىنىسداشلارنىڭ قوغدىلىشى</hi>، ئورنىكا قۇرۇلۇشى نەشرى. پارىژ. 1993
2. <hi rend="italic">جىنس ئۆزگەرتكۈچىلەرنىڭ جەمىيەتكە سىڭىشى</hi>، ئورنىكا قۇرۇلۇشى نەشرى. پارىژ. 1993
3. <hi rend="italic">شاغلى.مىيون، قىلىچۋاز</hi>. گولىياس نەشرى. لىئون. 1999
4. <hi rend="italic">چۈشىنىكسىز پاسكۇۋا</hi>. گولىياس نەشرى. لىئون. 2000
5. <hi rend="italic">سۇتان(پوپنىڭ چاپىنى)چە تېرورلۇق: ژان-پولII ۋە ئۇنىڭ IVGگە قارشى كۈرىشى</hi>، ئۆتكۈر روھ نەشرى. پارىژ. 2000
6. <hi rend="italic">ئىنسانلار تارىخىدىكى ئەڭ قورقۇنچلۇق يالغانچىلىق</hi>، كارنو نەشرى. پارىژ. 2002
7. <hi rend="italic">پانتاگېيت</hi>، كارنو نەشرى. پارىژ. 2002
8. <hi rend="italic">Os Senhoares da Guerr</hi>، فرېنىسى نەشرى. لىېسسابون. 2002
9. <hi rend="italic">ئىنسانلار تارىخىدىكى ئەڭ قورقۇنچلىق يالغانچىلىق 1 ۋە پانتاگېيت</hi>، يېرىم ئاي نەشرى، 2007
10. <hi rend="italic">ئىنسانلار تارىخىدىكى ئەڭ قورقۇنچلىق يالغانچىلىق 2</hi>، ئالفې-ژاڭ پول بەختىخان نەشرى. پارىژ. 2007</p>
تور بېتى
<p><ref target="http://www.voltairenet.org">http://www.voltairenet.org</ref></p>
پايدىلانغان مەنبەلەر


<list type="unordered">
<item><ref target="https://ug.wikipedia.org/wiki/Categorie:journaliste_français">categorie:journaliste français</ref></item></list></text></body></html>