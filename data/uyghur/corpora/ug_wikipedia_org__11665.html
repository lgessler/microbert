<html><body><text id="wikipedia_ug_wikipedia_org__11665.html" ns="0" revid="73797" sourceurl="https://ug.wikipedia.org/wiki/%D8%A6%D9%89%D9%84%D9%89_%DA%AF%DB%90%D8%B2%D9%89%D8%AA%D9%89" title="ئىلى گېزىتى" type="wikipedia">ئىلى گېزىتى<p>&lt;ئىلى - گېزىتى&gt; - ئىلى قازاق ئاپتونوم رايونلۇق ئوبلاستلىق پارتكومنىڭ ئورگان گېزىتى. &lt;ئېلى گېزىتى&gt; نىڭ ئاساسىنى 1910 - يىللاردا نەشر قىلىنغان &lt;ئىلى ۋىلايىتىنىڭ گېزىتى&gt; گە باغلاشقان بولىدۇ. ئىلىدا گېزىتچىلىك ئىشلىرى بالدۇر مەيدانغا كەلگەن. 1912 - يىلى &lt;ئىلى گېزىتى&gt;، 9191 - يىلى &lt;ھۆر سۆز گېزىتى&gt;، 1930 - يىلى &lt;ئىلى دەرياسى&gt; گېزىتى، 1933 - يىلى &lt;ئىلى - شىنجاڭ گېزىتى&gt; قاتارلىق گېزىتلەر نەشر قىلىنغان، 1950 - يىلى گېزىت نامى &lt;يېڭى يول گېزىتى&gt; گە ئۆزگەرتىلەن. 1951 - يىل 7 - ئاينىڭ 1 - كۈنى &lt;يېڭى يول گېزىتى&gt; نىڭ نامى &lt;ئىلى گېزىتى&gt; گە ئۆزگەرتىلگەن ھەمدە بۇ گېزىت كېيىنچە ئىلى قازاق ئاپتونوم ئوبلاستلىق پارتكومنىڭ ئورگان گېزىتىگە ئايلانغان. 1955 - يىلى گېزىت نامى &lt;ئىلى دېھقانلىرى&gt; غا ئۆزگەرتىلگەن، 1957 - يىل 10 - ئايدا نامى يەنە ئەسلىگە كەلتۈرۈلگەن، ھازىرغىچە شۇ نامدا چىقىۋاتىدۇ.  ئازادلىقتىن بۇرۇن ھەر خىل نامدا چىقىرىلىدىغان &lt;ئىلى گېزىتى&gt; نىڭ ئەدەبىيات بېتى (ئىستونى) بار ئىدى. &lt;ئىلى گېزىتى&gt; 1951 - يىلدىن كېيىنمۇ ئەدەبىي ئەسەرلەرنى ئېلان قىلشقا ئالاھىدە ئورۇن بەرگەن، 1960 - يىلى &lt;ئىلى دەرياسى&gt; نامىدىكى مەخسۇس ئەدەبىيات بېتى چىقىرىلغان، بۇ بەت ھازىرغىچە داۋاملىشىپ كېلىۋاتىدۇ. بۇ گېزىتتە 1980 - يىلدىن تارتىپ &lt;گۈلشەن&gt; بېتى تەسىس قىلىنغان بولۇپ، بۇ بەتتە &lt;بىزنىڭ ئەدىبلىرىمىز&gt;، &lt;مىراس&gt;، &lt;مۇھاكىمە&gt; قاتارلىق ئىستونلار ئېچىلغان. بۇ بەتتە كۆزگە كۆرۈنگەن يازغۇچىلار تونۇشتۇرۇلىدۇ، ئەدەبىي ئوبزورلار، مۇھاكىمە ماقالىلىرى ۋە خەلق ئېغىز ئەدەبىياتى ئەسەرلىرى بېرىلىدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
</text></body></html>