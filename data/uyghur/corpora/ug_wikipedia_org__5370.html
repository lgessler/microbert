<html><body><text id="wikipedia_ug_wikipedia_org__5370.html" ns="0" revid="145490" sourceurl="https://ug.wikipedia.org/wiki/%D8%A6%D8%A7%D9%82%D8%AA%D9%88_%D9%86%D8%A7%DA%BE%D9%89%D9%8A%D9%89%D8%B3%D9%89" title="ئاقتو ناھىيىسى" type="wikipedia">ئاقتو ناھىيىسى
<p><hi rend="bold">ئاقتو ناھىيىسى</hi> (<hi rend="bold"> <ref target="https://ug.wikipedia.org/wiki/ئۇيغۇر_لاتىن_يېزىقى">ئۇيغۇر لاتىن يېزىقى</ref> </hi>: Aqto Nahiyisi) <ref target="https://ug.wikipedia.org/wiki/شىنجاڭ_ئۇيغۇر_ئاپتونوم_رايونى">شىنجاڭ ئۇيغۇر ئاپتونوم رايونى</ref> دائىرىسى ئىچىدىكى بىر ناھىيە بۇلۇپ مەمۇرى جەھەتتىن <ref target="https://ug.wikipedia.org/wiki/قىزىلسۇ_قىرغىز_ئاپتونوم_ئوبلاستى">قىزىلسۇ قىرغىز ئاپتونوم ئوبلاستى</ref>تىگە قارايدۇ. ئاقتۇ ناھىيىسى <ref target="https://ug.wikipedia.org/wiki/پامېر_ئېگىزلىكى">پامېر ئېگىزلىكى</ref>نىڭ شەرقىي قىسمىغا جايلاشقان. شەرق قىسمى <ref target="https://ug.wikipedia.org/wiki/يېڭىسار_ناھىيىسى">يېڭىسار ناھىيىسى</ref>، <ref target="https://ug.wikipedia.org/wiki/يەكەن_ناھىيىسى">يەكەن ناھىيىسى</ref> بىلەن، جەنۇب قىسمى  <ref target="https://ug.wikipedia.org/wiki/تاشقورغان_تاجىك_ئاپتونوم_ناھىيىسى">تاشقورغان تاجىك ئاپتونوم ناھىيىسى</ref> بىلەن تۇتىشىدۇ. غەرب، غەربىي جەنۇب تەرىپى ئايرىم - ئايرىم ھالدا <ref target="https://ug.wikipedia.org/wiki/قىرغىزىستان">قىرغىزىستان</ref> نىڭ <ref target="https://ug.wikipedia.org/wiki/ئوش_ئوبلاستى">ئوش ئوبلاستى</ref>، <ref target="https://ug.wikipedia.org/wiki/تاجىكىستان">تاجىكىستان</ref> نىڭ <ref target="https://ug.wikipedia.org/wiki/تاغلىق_باداخشان_ئاپتونوم_ۋىلايىتى">تاغلىق باداخشان ئاپتونوم ۋىلايىتى</ref> بىلەن چېگرىلىنىدۇ (چېگرا لىنىيىسى ئۇزۇنلۇقى 344 كىلومېتىر). شىمال تەرىپى <ref target="https://ug.wikipedia.org/wiki/ئۇلۇغچات_ناھىيىسى">ئۇلۇغچات ناھىيىسى</ref>، قەشقەر <ref target="https://ug.wikipedia.org/wiki/كونا_شەھەر_ناھىيىسى">كونا شەھەر ناھىيىسى</ref> ۋە قەشقەر <ref target="https://ug.wikipedia.org/wiki/يېڭىشەھەر_ناھىيىسى">يېڭىشەھەر ناھىيىسى</ref> بىلەن تۇتىشىدۇ. شەرقتىن غەربكىچە بولغان ئۇزۇنلۇقى 283 كىلومتىر، جەنۇبتىن شىمالغىچە بولغان كەڭلىكى  216  كىلومېتىر. ئومۇمىي يەر مەيدانى 23 مىڭ  100 كۋادرات كىلومېتىر. ناھىيە بازىرىنىڭ <ref target="https://ug.wikipedia.org/wiki/ئۈرۈمچى_شەھىرى">ئۈرۈمچى شەھىرى</ref> بىلەن بولغان ئارىلىقى بىرمىڭ  512 كىلومېتىر.</p>
مەمۇرىي رايون
<p><ref target="https://ug.wikipedia.org/wiki/قىزىلسۇ_قىرغىز_ئاپتونوم_ئوبلاستى">قىزىلسۇ قىرغىز ئاپتونوم ئوبلاستى</ref> ئاقتو ناھىيىسى قارمىقىدا 2 دانە بازارلىق ۋە 9 يېزا بار بولۇپ، ئۇلار تۆۋەندىكىچە:</p>
<p><hi rend="bold">ئىزاھات:</hi></p>
يەر تۈزۈلۈشى
<p>غەربىي جەنۇب تەرىپى ئېگىز، شەرقىي شىمال تەرىپى پەس بولۇپ، تاغ يېرى  83.3% نى، تۈزلەڭلىك  16.7% نى ئىگىلەيدۇ. داڭلىق تاغ چوققىلىرىدىن دېڭىز يۈزىدىن  7719 مېتىر ئېگىز بولغان قوڭۇر چوققىسى (كونىلار مۇز تاغ مەلىكىسى دەپ ئاتىغان). دېڭىز يۈزىدىن  7975 مېتىر ئېگىز بولغان قوڭۇر تۆپە چوققىسى ۋە دېڭىز يۈزىدىن  7546 مېتىر ئېگىز بولغان <ref target="https://ug.wikipedia.org/wiki/مۇز_تاغ_چوققىسى">مۇز تاغ چوققىسى</ref> (كونىلار مۇز تاغ ئاتىسى دەپ ئاتىغان) بار. ئاساسلىق دەرياسىدىن پاسراۋات دەرياسى، چارلۇڭ دەرياسى ۋە  ئېگىز يار دەرياسى، كۈسەن دەرياسى، گەز دەرياسى قاتارلىقلار بار.</p>
ئىقلىمى
<p>ئاقتۇ ناھىيىسىنىڭ تۈزلەڭلىك رايونى ئىللىق مۆتىدىل بەلۋاغ قۇرغاق ئىقلىم رايونىغا  كىرىدۇ. يىللىق ئوتتۇرىچە تېمپېراتۇرىسى  11.3℃. كۈننىڭ يىللىق ئوتتۇرىچە چۈشۈش ۋاقتى  2859.4 سائەت. قىروسىز مەزگىلى  221 كۈن. يىللىق ئوتتۇرىچە ھۆل - يېغىن مىقدارى  60.2 مىللىمېتىر. سۇنىڭ يىللىق ئوتتۇرىچە پارغا ئايلىنىش مىقدارى  2427.5 مىللىمېتىر.</p>
بايلىقى
<p>يەر ئۈستى سۇ بايلىقى مىقدارى ئىككى مىليارد  484 مىليون كۇب مېتىر. تۈزلەڭلىك رايونلىرىنى تەمىنلەيدىغان يەر ئاستى سۈيى مىقدارى  280 مىليون كۇب مېتىر. ياۋايى ھايۋانات بايلىقىدىن يىلپىز، قوڭۇر ئېيىق، ئارقار، ئاق بوغۇز بۆكەن، سۇغۇر، ئۇلار قاتارلىقلار بار. ياۋا دورا ئۆسۈملۈك بايلىقىدىن سېرىق كەندىر، ئىلانسىمان قامچا ئوت، قانتېپەر، زاراڭزا قاتارلىقلار بار. بايقالغان بايلىقلىرىدىن كۆمۈر، تۆمۈر، مىس، قوغۇشۇن، سىنىك، كوبالت، ئالتۇن، كۈمۈش، كرىستال، ياقۇت، ئىسلاندىيە تېشى، سليۇدا، تۇز قاتارلىقلار بار.</p>
يېزا ئىگىلىكى
<p>بۇ ناھىيە يېرىم دېھقانچىلىق، يېرىم چارۋىچىلىق ناھىيىسى بولۇپ، ھازىر بار تېرىلغۇ يېرى  18  مىڭ 900 گېكتار ( 283 مىڭ  500 مو)، ئوتلاق  712 مىڭ  900  گېكتار (10 مىليون  693 مىڭ  500 مو). دېھقانچىلىق مەھسۇلاتلىرىدىن بۇغداي، كۆممىقوناق، كېۋەز، ياغلىق دان قاتارلىقلار بار. جەنۇب تەرىپىدىكى تاغلىق رايوندىكى جىلغىلارنىڭ يايلاقلىرى كەڭ بولۇپ، چارۋىچىلىقنى تەرەققىي قىلدۇرۇش شارائىتى بىرقەدەر ياخشى. مال - چارۋىدىن كالا، قوي، ئېشەك قاتارلىقلار بار. سانائىتىدىن ئېلېكتر ئېنېرگىيىسى، كۆمۈرچىلىك، رەڭلىك مېتال قېزىش، سېمونت ئىشلەش، دېھقانچىلىق ماشىنلىرىنى رېمونت قىلىش، ئاشلىق - ماي پىششىقلاپ ئىشلەش قاتارلىقلار بار. ئاقتۇ ناھىيىسىنىڭ ئۇل مۇئەسسەسەلىرى تەدرىجىي ياخشىلانماقتا. ناھىيە بازىرىدىن يېزا - بازار، مەيدانلارغىچە تۇتىشىدىغان غول تاشيوللار بار. كەنت پوچتا - تېلېگراف مۇلازىمەت پونكىتىدىن  15ى قۇرۇلۇپ، پۈتۈن مەملىكەت بىلەن تۇتاشتۇرۇلغان. پروگراممىلىق تېلېفوندىن  1000 ى ئېچىۋېتىلدى. بۇ ناھىيە قەدىمىي يىپەك يولىدىكى مۇقەررەر ئۆتىدىغان يول ئىدى.</p>
ساياھەتچىلىكى
<p>مەدەنىيەت يادىكارلىقلىرى ۋە داڭلىق مەنزىرىلىك جايلىرىدىن گەز ئۆتىڭى، مۇزتاغ چوققىسى، قوڭۇر چوققىسى، قوڭۇر تۆپە چوققىسى، قاراكۆل، بۇلۇڭكۆل، ئويتاغ ئورمانچىلىق مەيدانى قاتارلىقلار بار.</p>
</text></body></html>