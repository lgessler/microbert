<html><body><text id="wikipedia_ug_wikipedia_org__5343.html" ns="0" revid="145751" sourceurl="https://ug.wikipedia.org/wiki/%D9%85%D8%A7%D8%B1%D8%A7%D9%84%D8%A8%DB%90%D8%B4%D9%89_%D9%86%D8%A7%DA%BE%D9%89%D9%8A%D9%89%D8%B3%D9%89" title="مارالبېشى ناھىيىسى" type="wikipedia">مارالبېشى ناھىيىسى
<p><hi rend="bold">مارالبېشى ناھىيىسى</hi> (<hi rend="bold"><ref target="https://ug.wikipedia.org/wiki/ئۇيغۇر_لاتىن_يېزىقى">ئۇيغۇر لاتىن يېزىقى</ref></hi>: Maralbéshi Nahiyisi) <ref target="https://ug.wikipedia.org/wiki/شىنجاڭ_ئۇيغۇر_ئاپتونوم_رايونى">شىنجاڭ ئۇيغۇر ئاپتونوم رايونى</ref> دائىرىسى ئىچىدىكى بىر ناھىيە بۇلۇپ مەمۇرى جەھەتتىن <ref target="https://ug.wikipedia.org/wiki/قەشقەر_ۋىلايىتى">قەشقەر ۋىلايىتىگە</ref> قارايدۇ. مارالبېشى ناھىيىسى <ref target="https://ug.wikipedia.org/wiki/تەڭرىتاغ">تەڭرىتېغىنىڭ</ref> جەنۇبىي ئېتىكىگە، <ref target="https://ug.wikipedia.org/wiki/تارىم_ئويمانلىقى">تارىم ئويمانلىقىنىڭ</ref> غەربىي شىمال چېتىگە جايلاشقان. شەرق تەرىپى <ref target="https://ug.wikipedia.org/wiki/ئاۋات_ناھىيىسى">ئاۋات ناھىيىسى</ref>، <ref target="https://ug.wikipedia.org/wiki/قاراقاش_ناھىيىسى">قاراقاش ناھىيىسى</ref> بىلەن تۇتىشىدۇ. غەرب تەرىپى <ref target="https://ug.wikipedia.org/wiki/پەيزاۋات_ناھىيىسى">پەيزاۋات ناھىيىسى</ref>، <ref target="https://ug.wikipedia.org/wiki/يوپۇرغا_ناھىيىسى">يوپۇرغا ناھىيىسى</ref>، <ref target="https://ug.wikipedia.org/wiki/يەكەن_ناھىيىسى">يەكەن ناھىيىسى</ref>، <ref target="https://ug.wikipedia.org/wiki/ئاتۇش_شەھىرى">ئاتۇش شەھىرى</ref> بىلەن تۇتىشىدۇ. شىمال تەرىپى <ref target="https://ug.wikipedia.org/wiki/كەلپىن_ناھىيىسى">كەلپىن ناھىيىسى</ref>، <ref target="https://ug.wikipedia.org/wiki/ئاقچى_ناھىيىسى">ئاقچى ناھىيىسى</ref> بىلەن تۇتىشىدۇ. شەرقتىن غەربكىچە بولغان ئۇزۇنلۇقى  215 كىلومېتىر، جەنۇبتىن شىمالغىچە بولغان كەڭلىكى  169 كىلومېتىر. ئومۇمىي يەر كۆلىمى 21 مىڭ  700 كۋادرات كىلومېتىر. </p>
مەمۇرىي رايون
<p><ref target="https://ug.wikipedia.org/wiki/قەشقەر_ۋىلايىتى">قەشقەر ۋىلايىتى</ref>مارالبېشى ناھىيىسى قارمىقىدا 4 بازارلىق ۋە 8 يېزا بار بولۇپ، ئۇلار تۆۋەندىكىچە:</p>
<p><hi rend="bold">ئىزاھات:</hi></p>
يەر تۈزۈلۈشى
<p>غەربىي قىسمى ئېگىز، شەرقىي قىسمى پەس، غەربىي شىمال قىسمى تاغلىق، تاغلىق يەر  10.7% نى، بوستانلىق  38.8% نى، قۇملۇق  50.5% نى ئىگىلەيدۇ. زەرەپشان دەرياسى بىردىنبىر چوڭ دەريا بولۇپ، يىللىق ئېقىن مىقدارى  820 مىليون كۇب مېتىر. تۈزلەڭلىك رايونلارنىڭ يەر ئاستى سۇ زاپىسى  1  مىليارد 150 مىليون كۇب مېتىر؛ يەنە  3 سۇ ئامبىرى بولۇ، ئۇنىڭ سۇ ساقلاش مىقدارى  127 مىڭ كۇب مېتىر. ياۋايى ھايۋانات بايلىقىدىن <ref target="https://ug.wikipedia.org/wiki/بۇغا">بۇغا</ref>، <ref target="https://ug.wikipedia.org/wiki/ساي_تۈلكىسى">ساي تۈلكىسى</ref>، <ref target="https://ug.wikipedia.org/wiki/ياۋا_توڭگۇز">ياۋا توڭگۇز</ref> قاتارلىقلار بار. ياۋا ئۆسۈملۈك بايلىقىدىن <ref target="https://ug.wikipedia.org/wiki/چۈچۈكبۇيا">چۈچۈكبۇيا</ref>، <ref target="https://ug.wikipedia.org/wiki/لوپنۇر_كەندىرى">لوپنۇر كەندىرى</ref>، <ref target="https://ug.wikipedia.org/wiki/توشقان_زەدىكى">توشقان زەدىكى</ref>، <ref target="https://ug.wikipedia.org/wiki/چاكاندا">چاكاندا</ref> قاتارلىقلار بار. </p>
<p>بايقالغان قېزىلما بايلىقىدىن <ref target="https://ug.wikipedia.org/wiki/نېفىت">نېفىت</ref>، <ref target="https://ug.wikipedia.org/wiki/تۆمۈر">تۆمۈر</ref>، <ref target="https://ug.wikipedia.org/wiki/مىس">مىس</ref>، <ref target="https://ug.wikipedia.org/wiki/قوغۇشۇن">قوغۇشۇن</ref>، <ref target="https://ug.wikipedia.org/wiki/فوسفور">فوسفور</ref>، <ref target="https://ug.wikipedia.org/wiki/ئالماس">ئالماس</ref>، ھاكا تېشى، <ref target="https://ug.wikipedia.org/wiki/تۇز">تۇز</ref>  قاتارلىقلار بار.</p>
يېزا ئىگىلىكى
<p>بۇ ناھىيە يېزا ئىگىلىك ناھىيىسى ھېسابلىنىدۇ. ھازىر  40 مىڭ  900 گېكتار ( 613 مىڭ  500 مو) تېرىلغۇ يەر،  38 مىڭ  900  گېكتار (583 مىڭ  500 مو) ئوتلاق،  173 مىڭ گېكتار ( 2 مىليون  595 مىڭ مو) ئورمان،  330 مىڭ گېكتار ( 4  مىليون 950 مىڭ مو) ئۆزلەشتۈرگىلى بولىدىغان بۇيەر بار. دېھقانچىلىق مەھسۇلاتلىرىدىن <ref target="https://ug.wikipedia.org/wiki/كېۋەز">كېۋەز</ref>، <ref target="https://ug.wikipedia.org/wiki/بۇغداي">بۇغداي</ref>، <ref target="https://ug.wikipedia.org/wiki/كۆممىقوناق">كۆممىقوناق</ref>، قوغۇن - تاۋۇز، مېۋە - چېۋە، كۆكتات قاتارلىقلار بار. بولۇپمۇ <ref target="https://ug.wikipedia.org/wiki/پاختا">پاختا</ref> بۇ ناھىيىنىڭ تۈۋرۈك مەھسۇلاتى ھېسابلىنىدۇ.  1994 - يىلى مەملىكەت بويىچە پاختا ئىشلەپچىقىرىشتىكى  100 كۈچلۈك ناھىيە ئىچىدە  19 - ئورۇندا تۇردى.</p>
ئىقلىمى
<p>مارالبېشى ناھىيىسى مۆتىدىل بەلۋاغ قۇرغاق ئىقلىم رايونىغا كىرىدۇ. يىللىق ئوتتۇرىچە تېمپېراتۇرىسى  11.7℃، ئەڭ يۇقىرى تېمپېرراتۇرىسى  42.7℃، ئەڭ تۆۋەن تېمپېراتۇرىسى  - 214.2℃. كۈننىڭ يىللىق ئوتتۇرىچە چۈشۈش ۋاقتى  2884.2 سائەت.  10℃  جۇغلانما تېمپېراتۇرىسى 4363.7℃، قىروسىز مەزگىلى  227 كۈن. يىللىق ئوتتۇرىچە ھۆل - يېغىن مىقدارى  44.7  مىللىمېتىر، سۇنىڭ يىللىق ئوتتۇرىچە پارغا ئايلىنىش مىقدارى 2108.6 مىللىمېتىر. </p>
ساياھەتچىلىكى
<p>مەدەنىيەت يادىكارلىقلىرىدىن توققۇز سەلەي خارابىسى، (خەنزۇچە تاڭ دەۋرىدىكى پادىشاھ قەلئەسى دېيىلىدۇ)، تاڭ دەۋرىدىكى تازىمغانا خارابىسى - چوڭ تام، تاڭ دەۋرىدىكى تۇرا خارابىسى قاتارلىقلار بار.</p>
</text></body></html>