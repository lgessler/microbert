<html><body><text id="wikipedia_ug_wikipedia_org__8940.html" ns="0" revid="64513" sourceurl="https://ug.wikipedia.org/wiki/%D8%A6%D8%A7%D8%AF%D9%89%D9%84_%D8%AA%DB%87%D9%86%D9%89%D9%8A%D8%A7%D8%B2" title="ئادىل تۇنىياز" type="wikipedia">ئادىل تۇنىياز

<p>ئادىل تۇنىياز 1970-يىلى قەشقەر قاغىلىقتا تۇغۇلغان . ئۇ تېنچ سەھرا مەنزىرىسى بىلەن دۆۋە-دۆۋە كىتاپلار ئارىسىدا بالىلىقنى ئۆتكۈزگەن .ئادىلنىڭ دادىسى ئوقۇتقۇچى بولۇپ ، ناھايىتى كىچىك چاغلىرىدىلا ئۇنى شىئېر يېزىشقا رىغبەتلەندۈرگەن . ئۇنىڭ تۇنجى شىئېرى «سۈزۈك سۇ» 1982-يىلى «شىنجاڭ ئۆسمۈرلىرى» گېزىتىدە ئېلان قىلىنغان . تۇنجى شىئېرلار توپلىمى «سۆيۈپ قالسام سېنى ناۋادا» 1992- يىلى، ئىككىنچى توپلىمى«بويتاق شائىرنىڭ مەخپىيىتى»1998 -يىلى نەشىر قىلىنغان . ئۇندىن باشقا يەنە «پەيغەمبەر دىيارىدا كېچىلەر» ناملىق ماقالە -ئوبزۇرلار توپلىمى بىلەن «چۈمبەلدىكى كۆز» ناملىق بۇ شېئىرلار توپلىمى نەشىر قىلىندى .</p>
<p>ئادىل ھازىرقى زامان ئۇيغۇر شىئېرىيىتىدە ئۆزىگە خاس ئۇسلۇپ ياراتقان شائىر . ئۇنىڭ شىئېرلىرىنى ئوقۇغىنىڭىزدا ئىنسانىيەت مەۋجۇتلىقىنىڭ مەركىزى ئاسىيادىكى قەدىمى ئاۋازىنى ئاڭلىيالايسىز. قۇم بىلەن ئادەملەر ، بوستانلىق بىلەن شەھەرلەر  ئارىسىدىكى رېتىملىق سادانى تىڭشىيالايسىز . شۇنداقلا ئۇنىڭ  مىسرالىرىدىن بىر قەدىمقى مەدىنىيەت ئۇپۇقىدا كۆتىرىلگەن ھايات ۋە ماماتنىڭ يېڭى شولىلىرىنى كۆرەلەيسىز.</p></text></body></html>