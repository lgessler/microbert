<html><body><text id="wikipedia_ug_wikipedia_org__5638.html" ns="0" revid="153060" sourceurl="https://ug.wikipedia.org/wiki/%D8%A6%DB%87%D9%8A%D8%BA%DB%87%D8%B1_%D9%85%D9%89%D9%84%D9%84%D9%89%D8%AA%D9%89" title="ئۇيغۇر مىللىتى" type="wikipedia">ئۇيغۇر مىللىتى<p><hi rend="bold">ئۇيغۇرلار</hi> (Uyghur: ئۇيغۇرý, Uyghur?; simplified Chinese: 维吾尔; traditional Chinese: 維吾爾; pinyin: Wéiwْ'ěr; IPA: [ʔʊjˈʁʊː][2]) - ئۇيغۇر تىلىدا سۆزلىشىدىغان، ئېتنوگرافىيىسى ئورخۇن-يەنسەي ۋادىسى، <ref target="https://ug.wikipedia.org/wiki/ئوتتۇرا_ئاسىيا">ئوتتۇرا ئاسىيا</ref> رايونى بولغان، ھازىر <ref target="https://ug.wikipedia.org/wiki/جۇڭگو">جۇڭگو</ref> شىنجاڭ ئۇيغۇر ئاپتونوم رايونىنىڭ ئاساسىي گەۋدىسى، قەدىمىي ئۇرخۇن مەدەنىيىتى، <ref target="https://ug.wikipedia.org/wiki/كىروران_مەدەنىيىتى">كىروران مەدەنىيىتى</ref> قاتارلىق بۈيۈك مەدەنىيەتلەرنىڭ ھەقدارى بولغان بۈزرۈك مىللەت كىشىلىرىنىڭ ئورتاق مىللىي نامى. ئۇيغۇر خەلقى تۈركىي مىللەتلىرىنىڭ ئايرىلماس بىر قىسمى  ھەم مۇھىم بىر تەركىبىي قىسمى بولۇپ، باشقا <ref target="https://ug.wikipedia.org/wiki/تۈركىي_مىللەتلىرى">تۈركىي مىللەتلىرى</ref> بىلەن بىللە ئۆزىنىڭ بۈيۈك تارىخىنى ياراتقان. ئەمگەكچان، تىنچلىق پەرۋەر، كەمتەر، سۆيۈملۈك، مېھماندوست ۋە گۈزەل ئەخلاق-پەزىلەتلىك كىشىلەردۇر.</p>
<figure><caption>ئۇيغۇرلار</caption></figure>
تىلى
<p><ref target="https://ug.wikipedia.org/wiki/ئۇيغۇر_تىلى">ئۇيغۇر تىلى</ref> - <ref target="https://ug.wikipedia.org/wiki/ئالتاي_تىللىرى_سىستېمىسى">ئالتاي تىللىرى سىستېمىسى</ref>، <ref target="https://ug.wikipedia.org/wiki/تۈركىي_تىللار_ئائىلىسى">تۈركىي تىللار ئائىلىسى</ref>، <ref target="https://ug.wikipedia.org/wiki/شەرقىي_تۈرك_تىللىرى">شەرقىي تۈرك تىللىرى</ref>، <ref target="https://ug.wikipedia.org/wiki/ئۇيغۇر_قارلۇق_تىل_تارمىقى">ئۇيغۇر قارلۇق تىل تارمىقى</ref>غا تەۋە. ئۆزبېك تىلى ئۇيغۇرچىغا ئەڭ يېقىن تىل.</p>
تارقىلىشى
<p><ref target="https://ug.wikipedia.org/wiki/تارقىلىشى">تارقىلىشى</ref> - <ref target="https://ug.wikipedia.org/wiki/شىنجاڭ_ئۇيغۇر_ئاپتونوم_رايونى">شىنجاڭ ئۇيغۇر ئاپتونوم رايونى</ref>، <ref target="https://ug.wikipedia.org/wiki/قازاقىستان">قازاقىستان</ref>، <ref target="https://ug.wikipedia.org/wiki/ئۆزبېكىستان">ئۆزبېكىستان</ref>، <ref target="https://ug.wikipedia.org/wiki/قىرغىزىستان">قىرغىزىستان</ref>، <ref target="https://ug.wikipedia.org/wiki/ئافغانىستان">ئافغانىستان</ref>، <ref target="https://ug.wikipedia.org/wiki/پاكىستان">پاكىستان</ref>، <ref target="https://ug.wikipedia.org/wiki/ئىران">ئىران</ref>، <ref target="https://ug.wikipedia.org/wiki/تۈركىيە">تۈركىيە</ref>، <ref target="https://ug.wikipedia.org/wiki/سەئۇدى_ئەرەبىستان">سەئۇدى ئەرەبىستان</ref>، <ref target="https://ug.wikipedia.org/wiki/قاتار">قاتار</ref>، <ref target="https://ug.wikipedia.org/wiki/مىسىر">مىسىر</ref>، <ref target="https://ug.wikipedia.org/wiki/ياۋروپا_ئىتتىپاقى">ياۋروپا ئىتتىپاقى</ref>، <ref target="https://ug.wikipedia.org/wiki/ئامېرىكا_قوشما_شىتاتلىرى">ئامېرىكا قوشما شىتاتلىرى</ref>، <ref target="https://ug.wikipedia.org/wiki/جەنۇبىي_ئافرىقا">جەنۇبىي ئافرىقا</ref>، <ref target="https://ug.wikipedia.org/wiki/ئاۋسترالىيە">ئاۋسترالىيە</ref> ۋە <ref target="https://ug.wikipedia.org/wiki/موڭغۇلىيە_جۇمھۇرىيىتى">موڭغۇلىيە جۇمھۇرىيىتى</ref> قاتارلىق دۆلەتلەردە بىرقەدەر كۆپ ئولتۇراقلاشقان. </p>

نوپۇسى
<p><ref target="https://ug.wikipedia.org/wiki/نوپۇسى">نوپۇسى</ref>- جۇڭخۇا خەلق جۇمھۇرىيىتىنىڭ ئالاقىدار ئورگانلىرىنىڭ ستاتىستىكىسىغا ئاساسلانغاندا 10 مىليون 100 مىڭ. ئەمما چەتئەلدىكى ئۇيغۇر مۇستەقىل سىياسىي ئورگانلىرىنىڭ مەلۇماتىغا ئاساسلانغاندا 45 مىليون، باشقا ئالاقىدار كىشىلىك ھوقۇق تەشكىلاتلىرىنىڭ مەلۇماتىغ</p>
<ref target="https://ug.wikipedia.org/wiki/دىنىي_ئېتىقادى">دىنىي ئېتىقادى</ref>
<p><ref target="https://ug.wikipedia.org/wiki/دىنىي_ئېتىقادى">دىنىي ئېتىقادى</ref>- ئاساسلىق ئىسلام دىنىي(سۈنئىي مەزھەپ). خىرىستىيان ۋە باشقىلار.</p>
ئۇيغۇر ئالىملىرى
<p>قەدىمقى زاماندىكى مەشھۇر ئەدىب ۋە ئۆلىمالار ئالدى بىلەن پۈتۈن تۈركىي قەۋىملەرگە ئورتاق ۋە ئىككىنچى بولۇپ ئۇيغۇر خەلقى ئۆز ئېڭىدا بۈيۈكلۈك تاجىغا سازاۋەر قىلغان ئالىملاردۇر.</p>
<list type="unordered"><item><ref target="https://ug.wikipedia.org/wiki/ئۇيغۇرلاردا_مەشھۇر_شەخسلەر">ئۇيغۇرلاردا مەشھۇر شەخسلەر</ref></item></list>
<list type="unordered"><item><ref target="https://ug.wikipedia.org/wiki/تۈر:ئۇيغۇرلار">ئۇيغۇرلار</ref></item></list>
<p><ref target="https://ug.wikipedia.org/wiki/ئەفراسىياب">ئەفراسىياب</ref>، ... <ref target="https://ug.wikipedia.org/wiki/ئالىپ_ئەرتۇڭا">ئالىپ ئەرتۇڭا</ref>، ... <ref target="https://ug.wikipedia.org/wiki/تۇمارىس">تۇمارىس</ref>، ...<ref target="https://ug.wikipedia.org/wiki/ئاتىللا">ئاتىللا</ref>، ... ئوغۇزخان، ... قاراخان، ... <ref target="https://ug.wikipedia.org/wiki/سۇلتان_سۇتۇق_بۇغراخان">سۇلتان سۇتۇق بۇغراخان</ref>، ...<ref target="https://ug.wikipedia.org/wiki/يۈسۈپ_قىدىرخان">يۈسۈپ قىدىرخان</ref>، ...<ref target="https://ug.wikipedia.org/wiki/سۇلتان_سەئىدىخان">سۇلتان سەئىدىخان</ref>، <ref target="https://ug.wikipedia.org/wiki/سۇلتان_ئابدۇرەشىدخان">سۇلتان ئابدۇرەشىدخان</ref>، <ref target="https://ug.wikipedia.org/wiki/سۇلتان_ئابدۇلكەرىمخان">سۇلتان ئابدۇلكەرىمخان</ref>، ...<ref target="https://ug.wikipedia.org/wiki/سۇلتان_ئىسمايىلخان">سۇلتان ئىسمايىلخان</ref> قاتارلىق ھاكىمدار ۋە تاجدارلار؛</p>
<list type="unordered"><item><ref target="https://ug.wikipedia.org/wiki/ئۇيغۇر_ئون_ئىككى_مۇقامى">ئۇيغۇر ئون ئىككى مۇقامى</ref> نى توپلىغۇچى دەپ قارالغان خانىش <ref target="https://ug.wikipedia.org/wiki/ئاماننىساخان">ئاماننىساخان</ref> [ نەفىسى].</item></list>
<list type="unordered"><item>دۇنياۋى ئالىملار:<ref target="https://ug.wikipedia.org/wiki/ئەل_فارابى">ئەل فارابى</ref>، <ref target="https://ug.wikipedia.org/wiki/مەھمۇد_كاشىغەرى">مەھمۇد كاشىغەرى</ref> (Mehmud Kashghari)، <ref target="https://ug.wikipedia.org/wiki/يۈسۈپ_خاس_ھاجىپ">يۈسۈپ خاس ھاجىپ</ref> (Yusup Has Hajip)، <ref target="https://ug.wikipedia.org/wiki/ئەھمەد_يۈكنەكى">ئەھمەد يۈكنەكى</ref>، <ref target="https://ug.wikipedia.org/wiki/ئەھمەد_يەسەۋىي">ئەھمەد يەسەۋىي</ref>، <ref target="https://ug.wikipedia.org/wiki/لۇتفى">لۇتفى</ref>، <ref target="https://ug.wikipedia.org/wiki/ئەلىشىر_نەۋائىي">ئەلىشىر نەۋائىي</ref>، <ref target="https://ug.wikipedia.org/wiki/بابا_رەھىم_شا_مەشرەپ">بابا رەھىم شا مەشرەپ</ref>، ...؛</item></list>
<p><ref target="https://ug.wikipedia.org/wiki/مىراس_ئەسەرلەر">مىراس ئەسەرلەر</ref>: <ref target="https://ug.wikipedia.org/wiki/دىۋانۇ_لۇغەتىت_تۈرك">دىۋانۇ لۇغەتىت تۈرك</ref><ref target="https://ug.wikipedia.org/wiki/(تۈركىي_تىللار_دىۋانى)">(تۈركىي تىللار دىۋانى)</ref>، <ref target="https://ug.wikipedia.org/wiki/قۇتادغۇ_بىلىك">قۇتادغۇ بىلىك</ref>، <ref target="https://ug.wikipedia.org/wiki/ئەتەبەتۇل_ھەقايىق">ئەتەبەتۇل ھەقايىق</ref>، <ref target="https://ug.wikipedia.org/wiki/خەمسە_ناۋائىي">خەمسە ناۋائىي</ref> ،<ref target="https://ug.wikipedia.org/wiki/تارىخي_رەشىدي">تارىخي رەشىدي</ref>،<ref target="https://ug.wikipedia.org/wiki/بابۇرنامە">بابۇرنامە</ref> ۋەھاكازا، قاتارلىقلار</p>
<list type="unordered"><item>كلاسسىك ئەدىبلەر: <ref target="https://ug.wikipedia.org/wiki/يۈسۈپ_سەككاكى">يۈسۈپ سەككاكى</ref>، <ref target="https://ug.wikipedia.org/wiki/ئابدۇرەھىم_نىزارى">ئابدۇرەھىم نىزارى</ref>...</item></list>
<list type="unordered"><item>يېقىنقى زاماندىكى ئەدىبلەر: <ref target="https://ug.wikipedia.org/wiki/ئابدۇخالىق_ئۇيغۇر">ئابدۇخالىق ئۇيغۇر</ref>، <ref target="https://ug.wikipedia.org/wiki/لۇتپۇللا_مۇتەللىپ">لۇتپۇللا مۇتەللىپ</ref>، <ref target="https://ug.wikipedia.org/wiki/ئارمىيە_ئىلى_سايرامى_نىمشېھىت">ئارمىيە ئىلى سايرامى نىمشېھىت</ref></item></list>
<list type="unordered"><item>بۈگۈنكى زامان ئالىملىرى:ئابدۇرەھىم ئۆتكۈر(1923-1995)، <ref target="https://ug.wikipedia.org/wiki/ئابدۇشۈكۈر_مۇھەممەد_ئىمىن">ئابدۇشۈكۈر مۇھەممەد ئىمىن</ref>، <ref target="https://ug.wikipedia.org/wiki/ئىمىن_تۇرسۇن">ئىمىن تۇرسۇن</ref></item></list>
<p>بۇگۇنكى زاماندىكى تىلشۇناس ئالىملار:<ref target="https://ug.wikipedia.org/wiki/خەمىت_تۆمۈر">خەمىت تۆمۈر</ref>، <ref target="https://ug.wikipedia.org/wiki/لىتىپ_توختى">لىتىپ توختى</ref>، <ref target="https://ug.wikipedia.org/wiki/مۇھەممەترېھىم_سايىت">مۇھەممەترېھىم سايىت</ref>، <ref target="https://ug.wikipedia.org/wiki/ئابدۇرەئوپ_پولات_تەكلىماكانىي">ئابدۇرەئوپ پولات تەكلىماكانىي</ref>...</p>
<list type="unordered"><item>داڭلىق شائىرلار:<ref target="https://ug.wikipedia.org/wiki/ئەرشىدىن_تاتلىق">ئەرشىدىن تاتلىق</ref>، <ref target="https://ug.wikipedia.org/wiki/ئادىل_تۇنىياز">ئادىل تۇنىياز</ref>، <ref target="https://ug.wikipedia.org/wiki/مۇھەممەتجان_راشىدىن">مۇھەممەتجان راشىدىن</ref></item></list>
<p>داڭلىق يازغۇچىلار: <ref target="https://ug.wikipedia.org/wiki/زوردۇن_سابىر">زوردۇن سابىر</ref>، <ref target="https://ug.wikipedia.org/wiki/ئابدۇقادىر_جالالىدىن">ئابدۇقادىر جالالىدىن </ref>، <ref target="https://ug.wikipedia.org/wiki/جالالىدىن_بەھرام">جالالىدىن بەھرام</ref>، <ref target="https://ug.wikipedia.org/wiki/ئەسەت_سۇلايمان">ئەسەت سۇلايمان</ref>، <ref target="https://ug.wikipedia.org/wiki/ياسىنجان_سادىق_چوغلان">ياسىنجان سادىق چوغلان</ref>، <ref target="https://ug.wikipedia.org/wiki/پەرھات_جىلان">پەرھات جىلان</ref></p>
<list type="unordered"><item>تەرەقىياتنى چېكىندۇرگەن كىشىلەر: <ref target="https://ug.wikipedia.org/wiki/ئاپپاق_خوجا">ئاپپاق خوجا</ref> ، <ref target="https://ug.wikipedia.org/wiki/نۇر_بەكرى">نۇر بەكرى</ref> ، <ref target="https://ug.wikipedia.org/wiki/شۆھرەت_زاكىر">شۆھرەت زاكىر</ref></item></list>
<ref target="https://ug.wikipedia.org/wiki/تۈر:ئۇيغۇر_خەلق_داستانلىرى">ئۇيغۇر خەلق داستانلىرى</ref>
<list type="unordered"><item>قەھرىمانلىق داستانلىرى: «<ref target="https://ug.wikipedia.org/wiki/ئوغۇزنامە">ئوغۇزنامە</ref>»، «<ref target="https://ug.wikipedia.org/wiki/چاشتانى_ئىلىكبەگ">چاشتانى ئىلىكبەگ</ref>»، «<ref target="https://ug.wikipedia.org/wiki/چىن_تۆمۈر_باتۇر">چىن تۆمۈر باتۇر</ref>»، «<ref target="https://ug.wikipedia.org/wiki/ئابدۇراخمان_خان_خ●جا">ئابدۇراخمان خان خ●جا</ref>»، «<ref target="https://ug.wikipedia.org/wiki/خوجىنىياز_ھاجى">خوجىنىياز ھاجى</ref>» ...</item></list>
<list type="unordered"><item>مۇھەببەت داستانلىرى: يەتتە داستان-<ref target="https://ug.wikipedia.org/wiki/پەرھاد-شېرىن">پەرھاد-شېرىن</ref>»، «لەيلى-مەجنۇن»، «يۈسۈپ-زۇلەيخا»، «تاھىر-زۆھرە»، «غېرىب-سەنەم»، «رابىئە-سەئىددىن»، «ھۆرلىقا-ھەمراجان»</item></list>
تۇرمۇش مەدەنىيىتى
ئۇيغۇرلار ۋە ئۇلارنىڭ تۇرمۇش مەدەنىيىتى
<p>ئۇيغۇرلار  شىنجاڭ ئۇيغۇر ئاپتونوم رايونىنىڭ ھەقىقىي ئىگىلىرى ۋە مىراسخورلىرى بولۇپ، بۇ رايوندا توپلىشىپ ياشايدىغان غوللۇق، يەرلىك مىللەت ۋە ئاپتونومىيە ھوقۇقى يۈرگۈزگۈچى مىللەت. ئۇيغۇرلار پارچە ھالەتتە، جۇڭگونىڭ بىر قاتار چوڭ شەھەرلىرىدە خىزمەت ۋە تىجارەت قىلىدۇ. ئۇيغۇرلار شىنجاڭ ئۇيغۇر ئاپتونوم رايونىدىن باشقا، يەنە جۇڭگو، قازاقىستان، قىرغىزىستان، ئۆزبېكىستان، تاجىكىستان، تۈركمەنىستان (ئاساسلىقى بايرام ئەلى رايونى)، پاكىستان، ئەرەبىستان، تۈركىيە، ئاۋسترالىيە، گېرمانىيە، نورۋىگىيە، گوللاندىيە، شىۋىتسىيە، فىنلاندىيە، بېلگىيە، روسيە، ئامېرىكا قاتارلىق دۆلەتلەردە كۆرۈنەرلىك نوپۇستا، مۇئەييەن جامائەت تۈركۈمى شەكلىدە ياشايدۇ. </p>
<p>ئۇيغۇرلار ھازىر دېھقانچىلىق، باغۋەنچىلىك، ھۈنەرۋەنچىلىك، سودا-سېتىق، مەدەنىيەت-مائارىپ قاتارلىق كەسىپلەر بىلەن شۇغۇللىنىدۇ. ئۇلار ھازىر بازار ئىگىلىكىنى مەركەز ۋە تەڭشىگۈچ قىلغان ھازىرقى زامان ئىقتىسادىي تۇرمۇشىغا بارغانسېرى ئۆزلەشمەكتە. ئۇيغۇرلار نۆۋەتتە تارىخىي تەرەققىياتنىڭ يېڭى قاتلىمىنى ھاسىل قىلماقتا. </p>
<p>ئۇيغۇرلار مەركىزىي ئاسىيا تىپىدىكى قەدىمكى قەبىلە ۋە خەلقلەردىن تەشكىل تاپقان. جۇڭگو ۋە چەتئەل ئالىملىرى ئۇيغۇرلارنىڭ مىللەت مەنبەسى توغرىسىدا كۆپ ئىزدەندى. ئۇلار مىلادىيىدىن 3000-2000 يىل ئىلگىرى شىمالىي ئالتاي دالىسىدىكى ئاندرونوۋ-منوسېنىك رايونلىرىدا ياشىغان ئارى (ئارىيان) قەبىلىلىرى، سىكتاي-ساك خەلقلىرىنى ئۇيغۇرلارنىڭ ئەڭ قەدىمكى ۋە ئاسىياچە ئاق جىنسلىق (ئاق تەنلىك) ئەجدادلىرى دەپ قاراشماقتا. قەدىمكى جەسەتلەرنىڭ باش سۆڭەك ئانالىزى، قان تىپى، قەدىمكى ئارىيان-سىكتاي-ساك ئەپسانە فولكلورى، كىيىنىش ۋە مۇزىكا، ئۇسسۇل، بايرام، سەيلە-مەرىكىلىرى بۇ مۇھاكىمىگە كۈچلۈك ئىسپات ھازىرلاپ بەردى. ئەينى زاماندىكى «ئات مەدەنىيىتى» بۇ كەڭ ماكاندا جۇڭگونىڭ رەسمىي يىلنامىلىرىدا «ئۇلۇغخور» دەپ ئاتالغان ئارىيان-سىكتاي-ساك خەلقلىرىنىڭ زور يۇغۇرۇلۇشىنى مەيدانغا كەلتۈردى. ئارىيان-سىكتاي-ساك قەبىلىلىرى مىلادىيىدىن ئىلگىرىكى -2000يىللاردىن تاكى 6، 5 ئەسىرلەرگىچە غەرب، جەنۇب ۋە شەرققە يۆتكىلىپ، ئىران ئېگىزلىكى، ھىندىستان زېمىنى ۋە چىلىيەن تاغلىرى ئەتراپىغا كېڭەيدى ۋە ئىرانى خەلقلەر، ھىندىستان ئارىيان-ساكلىرى، تارىم ساكلىرى ۋە توخار قەبىلىلىرىنىڭ مىللەت تەركىبىگە سالماقلىق تەسىر كۆرسەتتى. مىلادىيىدىن ئىلگىرىلا ساكلارنىڭ ئاسنا قەبىلىلىرى بىلەن موڭغۇللۇئىد (موڭغۇل ئىرقى) تىپىدىكى ئاشىد قەبىلىلىرى ئاسنا ئۇرۇقىنى ئاساس قىلىپ قوشۇلدى. نەتىجىدە مەركىزىي ئاسىيا ئۇلۇغخورلىرىنىڭ -2تۈركۈمى-تۈركلەر مەيدانغا چىقتى. ئۇيغۇرلار ئەنە شۇ ئارىيان-سىكتاي-ساك خەلقىنىڭ يىراق ئەۋلادى، تۈركىي تۈركۈمىنىڭ يېقىن ئەۋلادى ھېسابلىنىدۇ. </p>
<p>جۇڭگو يىلنامىلىرىدا غەربىي جۇ سۇلالىسى زامانىدىكى ھازىرقى گەنسۇ (كەڭ ساي) ۋە ئوردۇس ئوتلىقى ئەتراپىدا ياشىغان گۈيفاڭ، دى-زەي قەبىلىلىرىنى كېيىنچە بايقال كۆلى ئەتراپىدا ياشىغان دىڭلىڭ (دەنلەن) خەلقىنى ئۇيغۇرلارنىڭ بىۋاستە مەنبەلىرىدىن بىرى دەپ قارىغۇچىلارمۇ بار. ئۇلار دىڭلىڭلارنىڭ شەرقىي ۋە غەربى دىڭلىڭلارغا ئايرىپ، بايقالدىن يەنسەيگىچە، يەنسەيدىن يەتتە سۇ ۋە سىر دەرياسى ساھىللىرىغىچە ياشىغان دەپ قارايدۇ. يېقىنقى يىللاردىن بۇيان دىڭلىڭلاردىن باشقا، قەدىمكى تۇرپان، كىروران ئاھالىلىرى بولغان ئۇجيې، ئۇخۇ ۋە قوش قاڭقىل قەبىلىلىرىنى ئۇيغۇرلارنىڭ مىللەت مەنبەسى دېگەن قاراشلارمۇ مەيدانغا چىقتى. </p>
<p>ئۇيغۇرلار مەركىزىي ئاسىيادىكى قەدىمكى مىللەت، ئارىيان-سىكتاي-ساك-تۈركىي خەلقلەر تۈركۈمىدىكى مەدەنىيەتلىك خەلق. ئۇلارنىڭ جىسمانىي خۇسۇسىيىتى ۋە قان ئالاھىدىلىكى، تىل ۋە ئەدەبىيات-سەنئەت ئالاھىدىلىكى، مىللىي ئېتنوگرافىك تۇرمۇش ئادىتى ۋە تۇرمۇش ئالاھىدىلىكى ئۇيغۇرلارنىڭ ناھايىتى يىراق تارىخىي قاتلاملىرىنى، تارقىلىش ماسىشتابىنى، مىللەت مەنبەسى ۋە ھەرخىل تەركىبلەرنى، ئۆزلەشتۈرۈش ئىقتىدارىنى، ئەجدادلىرىنىڭ بارلىق مۇنەۋۋەر فولكلورى ۋە تۇرمۇش مەدەنىيىتىگە تولۇق ۋارىسلىق قىلىش سالاھىيىتىنى چۈشەندۈرۈپ بېرىدۇ. </p>
<p>ئۇيغۇرلار ئوتلاق مەدەنىيىتى، ئاتلىق كۆچۈش قىسمەتلىرى، بوستان مەدەنىيىتى، يىپەك يولى ئالاقىلىرى، كۆپ خىل دىنىي مەدەنىيەت باسقۇچلىرىنى باشتىن كەچۈردى. </p>
<p>ئورخۇن ۋادىسىدىن تارىم ۋادىسىغىچە كۆچكەن ۋە بۇ يەردىكى ساك، توخار، سوغدىلارنى ئۆزلەشتۈرۈپ مەيدانغا كەلگەن دېگەندە، يەنىلا ئورخۇن ئۇيغۇرلىرى بىلەن تارىم ۋادىسىدىكى ساك، ئورخۇن سوغدىلارنىڭ قايسى تارىخىي قاتلامدا قانداق تىلدا سۆزلەشكەنلىكىدىن قەتئىينەزەر، ئورتاق ھالدا مەركىزىي ئاسىيا ئۇلۇغ خورلىرى بولغان ئارىيان تۈركۈمى ۋە تۈركىي تۈركۈمىگە بولغان تېرەن يىلتىزداشلىقىنى ئالدىنقى شەرت قىلىش كېرەك. بۇ خەلقلەر كۆچمە چارۋىچىلىق ۋە «ئات مەدەنىيىتى» تۈپەيلىدىن مەركىزىي ئاسىيا رايونىغا-مۇھىمى تارىم ۋە سىر دەريالىرى ۋادىلىرىغا، بايقال ۋە موڭغۇل ئوتلاقلىرىغا كەڭ تارقىلىپ ياشىدى. ئۇلار جۇڭگو ۋە ئىران (ئاخمانى) ئىمپېرىيىلىرىگە يېقىن جايلاردا ھاكىمىيەت مەركەزلىرىنى بەرپا قىلغان ھون ۋە ساك ئەنئەنىلىرىگە دېيەرلىك ۋارىسلىق قىلدى. ئورخۇن ئۇيغۇر خانلىقى يىمىرىلىپ، ئۇيغۇرلار غەربكە كۆچكەندىن كېيىنمۇ خان ئۇرۇقى بولغان ياغلاقارلار گەنجۇ ئۇيغۇر خانلىقىنى قۇرغاندىن باشقا، ئادىزلار باشچىلىقىدىكى باشقا ئۇيغۇر قەبىلىلىرى قوچۇ، كۈسەن، قەشقەر، سۇياب-سىر دەرياسى ۋادىسىغا يۆتكىلىپ ئىدىقۇت ئۇيغۇر خانلىقى، كۈسەن ئۇيغۇر خانلىقى ۋە قاراخانىيلار ھاكىمىيەتلىرىنى بەرپا قىلدى. خوتەن ياغلاقار قالقالۇخانى داۋاملىق گەنجۇ ياغلاقار ئۇيغۇر خانلىقى بىلەن قۇدىلىق مۇناسىۋىتىنى ساقلىدى. بۇ، ئورخۇن ۋە گەنجۇ، خوتەن ياغلاقارلىرىنىڭ قەبىلىۋى يېقىنلىقىدىن دېرەك بېرىدۇ. </p>
<p>بۇ خۇددى ئۇيغۇرلار قەدىمكى سەمەرقەند ھاكىمى ئاپراسىياپنى ئۆزىنىڭ قەھرىمان پادىشاھى دەپ ئىزچىل ھۆرمەتلەپ كەلگىنىگە ئوخشاش ئەھۋال. </p>
<p>ئۇيغۇرلارنىڭ ئېتنونىمى (مىللەت نامى) قاچان كېلىپ چىققانلىقى نامەلۇم. بىرىنچىدىن، بۇ ئېتنونىمنىڭ پەيدا بولغان ۋاقتىنى ئۇيغۇرلارنىڭ دەسلەپكى ئېتنىك تۈركۈمىنىڭ مەيدانغا كەلگەن ۋاقتى قىلىپ بېكىتىۋالغىلى بولمايدۇ. ئىككىنچىدىن، ئۇيغۇر دەپ ئاتالغان قەبىلە دەسلەپ ياغلاقار باشچىلىقىدىكى ئۇيغۇر ئىتتىپاقىغا قاتناشقان بىر قەبىلىنىڭ نامى بۇلۇپ، بۇ خاسىيەتلىك نام پۈتۈن ئۇيغۇر ئىتتىپاقى ۋە ئورخۇن ئۇيغۇر خانلىقىنىڭ ئورتاق نامى قىلىپ قوبۇل قىلىنغان، ئورخۇن ئۇيغۇر خانلىقى يىمىرىلگەندىن كېيىنمۇ گەنجۇ، ئىدىقۇت، كۈسەن خانلىقلىرى ئۆز سەلتەنەت ناملىرىغا ئۇيغۇر ناملىرىنى قوشۇپ ئىشلەتكەن. ھازىرقى يۈگۇ- سېرىق ئۇيغۇرلارمۇ ئۆز نامىنى ياغلاقار ياكى باشقا قەبىلە نامىدا ئەمەس، بەلكى ئۇيغۇر نامىدا ئىشلەتتى. </p>
<p>«ئۇيغۇر» ئىبارىسى ئومۇمى مەنىدە «ئۇيۇشۇش، ئۇيۇشماق» مەنىدە ئىزاھلانماقتا. </p>
<p>ئۇيغۇرلارنىڭ تۇرمۇش مەدەنىيىتى ئۇلارنىڭ ئۇيغۇر نامىنى قوللىنىشى ۋە سىياسى ھاكىمىيەت ئورنىتىشىدىن خېلى بۇرۇنلا تەدرىجىي شەكىللەندى ۋە ئۇيغۇر ھاياتىنىڭ ھەرقايسى تارىخىي قاتلاملىرىدا داۋاملىق راۋاجلىنىپ، تۇرمۇش مەدەنىيىتى ئىزچىللىقى بىلەن تارىخىي قاتلاملىقى زەنجىر ھالقىسىنى ھاسىل قىلدى. بىز ھازىرقى ئۇيغۇرلارنىڭ تۇرمۇش مەدەنىيىتىگە نەزەر سالساق، ئۇيغۇرلارنىڭ مۇكەممەل ئېتنولوگىيىلىك تۇرمۇش مەدەنىيىتىگە ئىگە ئېتنىك مىللەت ئىكەنلىكىنى جەزىملەشتۈرىمىز. </p>
<p>ئۇيغۇر تارىخىدا جەڭگىۋار ئاياللار، ھاكىمىيەتكە قاتناشقان تۈركەن خاتۇندەك ئاياللار، شائىرە ۋە مائارىپچىلار خېلى كۆپ بولغان. تۇغۇت مۇناسىۋىتى بىلەن ئانا-بالىلار مەبۇدىسى ئوماي ئانىغا (ئىسلامىيەتتىن كېيىن بۈۋى پاتىمىگە) سېغىنىش، بالىنىڭ قىرىق سۈيى، ئات قۇيۇش مۇراسىمى، بۆشۈك تويى، ئوغۇل بالا يەتتە ياشقا توشقاندا خەتنە قىلدۇرۇپ مۇراسىم ئۆتكۈزۈش، پەرزەنتلىرىنى مەكتەپكە ياكى ھۈنەرگە بېرىش ئادەتلىرى ئىزچىل ساقلىنىپ كەلدى. </p>
نىكاھ
<p>ئۇيغۇرلاردا نىكاھ مۇناسىۋىتى بىلەن چاي ئىچكۈزۈش، توي ئالدىدىكى مەسلىھەت چايلىرى، نىكاھ ئوقۇپ قىز-يىگىتنىڭ رازىلىقىنى ئېلىش، توي مۇراسىمى، يىگىت-قىزلار ئولتۇرۇشى، قۇدىلار چىللاقلىرى ئىزچىل ساقلىنىپ كەلدى.</p>
دەپنە
<p>ئۇيغۇرلاردا دەپنە مۇراسىمى ھەرقايسى دىنىي مەدەنىيەتلەر تەسىرىدە ھەرخىل بولسىمۇ، ئەمما مېيىتنى پاكىزە يۇيۇپ كېپەنلەش، ھازىدارلار ئاق رومال سېلىپ، ئاق بەلۋاغ باغلاپ يىغا-زارە قىلىش، مېيىتنىڭ نامىزىنى چۈشۈرۈش، جىنازىنى ئالمىشىپ تالىشىپ كۈتۈرۈپ قەبرىستانلىققا ئېلىپ بېرىش، لەھەتتە مېيىتنىڭ يۈزىنى قىبلە (غەرب) تەرەپكە قىلىپ ياتقۇزۇش، ئىچ گۆرنىڭ ئاغزىنى كېسەك بىلەن ئېتىپ، تاش گۆرنى توپا بىلەن كۆمۈش، قەبرە بېشىدا مېيىتنىڭ ئىجابىي تەرىپىگە گۇۋاھلىق بېرىش، قەبرە تېشى-گۈمبەز ئورنىتىش، مېيىتنىڭ يەتتە، قىرىق، يىل نەزىرلىرىنى ئۆتكۈزۈش ئادەتلىرى بىردەك ئىزچىل بۇلۇپ كەلدى. ئۇيغۇرلار ۋە ئۇلارنىڭ ئەجدادلىرى مېيىت سۆڭىكىنى كاھىش (ساپال) ساندۇققا سېلىپ يەرلىككە قۇيۇش، مېيىتنى تاش گۆرگە كۆمۈش، مېيىتنى ئاستىغا ياغاچ شادا قويۇلغان گۆرگە ياتقۇزۇپ، ئۈستىگە قىزىل تۇپراق ۋە قۇم تۆكۈپ كۆمۈش، شام گۆرگە قويۇش قاتارلىق دەپنە قىلىش ئۇسۇللىرىنىمۇ قوللاندى.</p>
ھېيت-ئايەم
<p>ئۇيغۇرلاردا ھېيت-ئايەملەر قەدىمكى تەقۋىم (كالېندار) قائىدىلىرى بويىچە ئۆتكۈزۈلۈپ كەلدى. «نەۋرۇز» (نورۇز) بايرىمى، «كۆك مەشرىپى»، «سۇ مۈلەك» ئايەملىرى باھار-نورۇز بايرىمىدىن ئىبارەت بولۇپ، بۇ بايرام يىراق قەدىمكى زامانلاردىن بېرى ئۇيغۇر ۋە ئۇنىڭغا قېرىنداش مىللەتلەرنىڭ يېڭى يىل بايرىمى بولۇپ كەلدى. ئۇيغۇرلار يەنە «قىزىل كۈل سەيلىسى»، «قوغۇن سەيلىسى» قاتارلىق يازلىق-كۈزلۈك بايراملارنى ئۆتكۈزىدۇ. بۇددىزم مەزگىلىدە بەش يىلدا بىر قېتىم ئۆتكۈزۈلىدىغان «بۇرھان (بۇت) يۆتكەش» مۇراسىملىرى بولغان ئىدى. ئىسلامىيەتتىن كېيىن، قۇربان ھېيت، روزا ھېيت ئايەملىرى نورۇز بايرىمى بىلەن قوشۇلۇپ ئۇيغۇرلارنىڭ ئاساسلىق بايراملىرى بولۇپ قالدى.</p>
<p>ئۇيغۇرلاردا يېقىنقى يىللارغىچە (يېزىلاردا ھېلىمۇ بار) قورۇ ئىگىلىكى ھەر بىر چوڭ ئائىلىنىڭ تۇرمۇش ھۈجەيرىسى بولۇپ كەلدى. چۆللۈكلەر بىلەن قورشالغان ھەرقايسى بوستانلىقلار قويۇق دەرەخلەر، ئېقىن سۇلار، ئۆم ئولتۇراقلاشقان ئاھالىلەر بىلەن قاپلىنىپ قالماستىن، بەلكى ھەرقايسى قورۇلارمۇ مېۋىلىك باغ، ئۈزۈم باراڭلىرى بىلەن قاپلىنىدۇ، ئۇيغۇر قورۇلىرى نەقىشلىك دەرۋازا، پېشايۋان، ئايۋان-ساراي، ئوغۇل-قىزلار ئۆيلىرى، قازناقلار بىلەن بىر يۈرۈش قىلىنىدۇ. بەزى قورۇلار بالىخانا ئۆيلىرىنىمۇ ئۆز ئىچىگە ئالىدۇ. كۆپىنچە ئۆيلەر گەجلەنگەن ۋاسا بىلەن جۈپ قىلىپ يېپىلىدۇ. ھەرخىل نەقىشلىك مېھراب (مەرەپ)، تەكچە ۋە مورىلار بىلەن بېزىلىدۇ. </p>
سەنئىتى
<p>ئۇيغۇرلار ناخشا-ئۇسسۇل، مۇزىكىغا ئەزەلدىن ھېرىسمەن مىللەت، ئۇلار قەدىمكى مۇراسىملار، مىلىس-مەشرەپلەر ئاساسىدا يەرلىك خەلق مۇقام-مەشرەپ-سەنەملەرنى شەكىللەندۈردى. مىلىس-مەشرەپلەر ئۇيغۇر خەلقىنىڭ ئەنئەنىۋى ئېتنوگرافىيە مەكتىپى، ئەخلاق-ئەقىل مەكتىپى، ناخشا-ئۇسسۇل مەكتىپى بولۇپ كەلدى. شۇ ئاساستا ئۇيغۇر كلاسسىك مۇزىكىسى «ئون ئىككى مۇقام» شەكىللەندى. </p>
فولىكلورى
<p>ئۇيغۇرلار خەلق فولكلورى-ئېغىز ئەدەبىياتىغا باي خەلق. ئەڭ يىراق شامانىزم ئەپسانىلىرىدىن بۇددىزم دەۋرى ھىكايەتلىرىگىچە، قەدىمكى قەھرىمانلىق رىۋايەتلىرى، ئەجداد سېغىنىش رىۋايەتلىرى بولغان، «بۆرە ھېكايىسى»، «ئوغۇز نامە»، «ئاپراسىياپ رىۋايىتى»، «چىستانى ئىلىكبەك رىۋايىتى»، «دەدە قورقۇت»، «تۇمارس»، «غېرىب-سەنەم» قاتارلىقلار بىلەن مىڭلىغان تارىخىي قوشاقلار، لەتىپە ۋە ئەقلىيە سۆزلەر ئۇيغۇر خەلق ئەدەبىياتىنىڭ ئۇلىنى سالدى. ئۇيغۇرلار خەلق ئەدەبىياتى ئاساسىدا يازما ئەدەبىيات ۋە كلاسسىك ئەدەبىيات دۇردانىلىرىنى ياراتتى. ئۇنىڭ ئەڭ بۈيۈك سەمەرىسى «قۇتادغۇ بىلىك» تىن ئىبارەت. ئۇيغۇر كلاسسىك ئەدەبىياتى ئۇيغۇرلاردىكى پەلسەپىۋى، دىنىي، ئەخلاقىي، تارىخىي، ھوقۇقىي كۆز قاراشلارنى شېئىرىي تۈستە ئىپادىلەپ، ئۇيغۇر روھىيەت تارىخى ۋە تەپەككۈر تارىخىنىڭ باي، رەڭدار خەزىنىسىنى ھاسىل قىلدى. </p>
<p>ئۇيغۇرلار ۋە ئۇلارنىڭ ئەجدادلىرى قەدىمكى زامانلاردىن باشلاپ تەسۋىرىي سەنئەت ھېرىسمەنلىرى ئىدى. ئۇلار قىيالارغا تۇرمۇش ئوبرازلىرىنى چېكىپ، بالباللار ۋە تاش پۈتۈك (ئابىدە) لەرنى ئورنىتىپ، ئالتۇن، مىس- كۈمۈشلەردىن زىبۇ-زىننەتلەرنى ياساپ، كاھىش، قاش (قاشتېشى) تىن گۈزەل تۇرمۇش بۇيۇملىرىنى ياساپ، تاشكېمىر سەنئىتى بىناكارلىق، ھەيكەلتىراشلىق، تام رەسساملىقى، ياغاچ ئويما، تاختا سىزما، مېتال ۋە توقۇلمىلارغا رەسىم ئىشلەشتە ئالدىنقى سەۋىيىگە يەتتى. شىنجاڭدىن تېپىلغان زورو ئاستېر (ئاتەشپەرەسلىك)، بۇددا ۋە مانى دىنىغا ئائىت تەسۋىرىي سەنئەت يادىكارلىقلىرىنىڭ قالدۇقلىرى ھېلىمۇ جاھان تەتقىقاتچىلىرىنى مەپتۇن قىلماقتا. </p>
<p>ئۇيغۇرلار قەدىمدىن تارتىپ تاماق مەدەنىيىتىدە مەركىزىي ئاسىيا خەلقلىرى ئارىسىدا ئالدىنقى شۆھرەتكە ئىگە. تاماق مەدەنىيىتى بىر مىللەتنىڭ تۇرمۇش مەدەنىيىتىنىڭ يىراق تارىخىي قاتلاملىرى بىلەن ئۇنىڭ ئېرىشكەن كامالەت دەرىجىسىنى كۆرسىتىدۇ. قايسى بىر تەتقىقاتچى: ئۈزۈپ تاشلاپ ياكى پىچاقتا كېسىپ ئېتىلىدىغان سۇيۇقئاش بىلەن ئىنچىكە سوزۇلغان ئەشمە (لەغمەن) ئارىسىدا بىر مىڭ يىللىق مۇساپە ياتىدۇ، دەپ توغرا ئېيتقان ئىدى. تونۇردا ھازىرلىنىدىغان ھەرخىل تائاملار، ئۆپكە، ھېسىپ، پېتىر مانتا ۋە مۇراببا قاتارلىق ئۇيغۇر تائاملىرىغا ئاپىرىن ئېيتمايدىغان كىشى بولمىسا كېرەك. قوچۇ ئۇيغۇرلىرى ئىشلەپ چىقارغان ھەرخىل مەيزاب ۋە ھاراقلار ھەتتا تاڭ تەيزۇڭنىمۇ ھەيران قالدۇرغانىدى. ئۇيغۇر تائاملىرى يىپەك يولى ئوتتۇرا بەلۋىغىغا جايلاشقان ئۇيغۇر خەلقىنىڭ پىداكارانە مېھماندوستلۇق ئەنئەنىسىگە ھەسسە قوشتى. ئۇيغۇر تائاملىرى، ئۆز نۆۋىتىدە ئوزۇقلۇق ۋە تېبابەت قائىدىلىرىگە ئۇيغۇن بولۇش بىلەن يەنە شەرق-غەرب خەلقلىرىنىڭ ئورتاق ئىشتىھا تەلىپىگە ئۇيغۇن بولدى. </p>
كېيىم-كىچەك
<p>ئۇيغۇرلارنىڭ كىيىنىش مەدەنىيىتى يىراق تارىخىي ئىزچىللىققا ئىگە بولۇپ كەلدى. بىز بازىرىق، قاراسۇق، ئەسكى قەلئە، كونا كىروران، قەدىمكى قۇمۇل قارا دۆۋە قاتارلىق قەبرىستانلىقلار بىلەن سىكتاي- ساك سىزما يادىكارلىقلىرى، بۇددا تاشكېمىرلىرىدىكى تام رەسىملىرى، ئۆتكەن ئەسىرنىڭ ئاخىرى ۋە مۇشۇ ئەسىرنىڭ باشلىرىدا چەت ئەل ئېتنوگرافلىرى سۈرەتكە ئالغان ئۇيغۇر كىشىلىرىنىڭ كىيىنىشلىرىدىن ئۇيغۇر كىيىم مەدەنىيىتىنىڭ تۇرمۇش، ئاتلىق يۈرۈش، جەڭ ئېھتىياجىغا لايىق بولۇشتىن تاشقىرى، يەنە غايەت زور ئېستېتىك ئالامەتلىرىگە، ھەتتا ماننىرىزملىق (زىننەت ۋازلىق) ئالاھىدىلىكلىرىگە ئىگە بولغانلىقىنى بايقايمىز. بۇ ھال مىلادىيىدىن ئىلگىرىكى جاۋلىن ۋاڭنىڭ، مىلادىيىنىڭ بېشىدىكى شەرقىي خەن سۇلالىسىنىڭ، شىمالىي سۇلالىلارنىڭ، ئوتتۇرا تاڭ زامانىنىڭ «خۇركىيىمى» قىزىقىش دولقۇنىنى شەكىللەندۈردى. ئۇيغۇرچە كىيىنىش، زىبۇ-زىننەت، ئاتقا مىنىش ۋە ساز- ئۇسسۇل، ھەتتا مەي مەدەنىيىتى نۇرغۇن شائىرلارنىڭ شېئىرىي مىسرالىرىغا ئىلھام بەردى. </p>
<p>ئۇيغۇرلارنىڭ تۇرمۇش مەدەنىيىتىدە ئۇيغۇر سودا-تىجارىتى كۆرۈنەرلىك سالماقنى ئىگىلەيدۇ. ئۇيغۇرلار ئەڭ يىراق ئەجدادلىرىدىن سىكتايلارنىڭ ئاتلىق-تۆگىلىك جاھانكەشتىلىك ئەنئەنىسىنى ئۆزلەشتۈردى. ئۇلار قاشتېشى ۋە ئالتۇن سودىسى، يىپەك يولى سودا تىجارىتىدە ئوتتۇرا تۈزلەڭلىك بىلەن ئىران، ۋىزانتىيە ئارىسىدىكى سودىنى تىزگىنلىدى. مەشھۇر سودا ئاھالىسى دەپ ئاتالغان سوغدىلارنى ئۆز مىللىي تەركىبىگە سىڭدۈرۈپ، ئىران سودىگەرلىرىنى سۇندۇردى ۋە سۇڭ سۇلالىسىنىڭ سودا ۋازارىتىنى بىكار قىلىپ، ئۇيغۇر سودا سارىيى قۇرۇشقا ئىقتىسادىي جەھەتتىن بېسىم كۆرسەتتى. ئۇيغۇر سودىگەرلىرى ياسىداق سودا دۇكانلىرى، مەيخانا ئېچىپ، ئۆز زېمىنىدا مال سېتىش ۋە يەرمەنكە بىلەن شۇغۇللانغۇچى «ھەتتار» لاردىن پەرقلىق ھالدا، دۆلەت، رايون ھالقىپ، يېنىك ۋە قىممەت باھالىق بۇيۇملارنى ئېلىپ يۈرۈيدىغان خەلقئارالىق سودا كارۋانلىرى تۈزدى ۋە دۆلەت-رايونلار ئېتىراپ قىلىدىغان ئالتۇن ئاقچا بىرلىكىنى ياراتتى. </p>
<p>ئۇيغۇر تۇرمۇش مەدەنىيىتىدە تەنتەربىيە مۇھىم ئورۇن تۇتىدۇ. ئوقيانى ئات ئۈستىدە ئارقىغا ئېتىپ نىشانغا تەگكۈزۈش، چېلىشىش، ئات ئويۇنى، ئات توپ (چەۋگەن توپ)، ئوغلاق تارتىشىش، ساغاردى ئويناش، دارۋازلىق، سېھرىگەرلىك، موللاقچىلىق، ساقا ئويناش، شاھماتۋازلىق، گاگا توقماق، لەگلەك ئۇچۇرۇش ۋە نۇرغۇنلىغان بالىلار ئويۇنلىرى ئۇيغۇرلارنىڭ ئىرادە چېنىقتۇرۇش، ماھارەت يېتىلدۈرۈش تىپىدىكى تەنتەربىيە مەدەنىيىتى سىستېمىسىنى شەكىللەندۈردى. </p>
<p>ئۇيغۇرلارنىڭ بىر پۈتۈن ھەممە شەرتلىرى مۇكەممەل ئېتنولوگىيىلىك مىللەت ئىكەنلىكى شۈبھىسىزدۇر. ئۇيغۇرلارنىڭ تارىخى ۋە تۇرمۇش مەدەنىيىتى بۇ ھۆكۈمنى ھەر تەرەپلىمە ئىسپاتلايدۇ. ئۇيغۇرلار تېخى ئىجتىمائىي مىللەت ۋە سىياسىي مىللەت كاتېگورىيىسىگە كۆتۈرۈلگەن ئەمەس.</p>
مەڭگۈ تاش يادىكارلىقلىرى
<list type="unordered"><item><ref target="https://ug.wikipedia.org/wiki/تەس_مەڭگۈ_تېشى">تەس مەڭگۈ تېشى</ref></item></list>
<list type="unordered"><item><ref target="https://ug.wikipedia.org/wiki/تېرخىن_مەڭگۈ_تېشى">تېرخىن مەڭگۈ تېشى</ref></item></list>
<list type="unordered"><item><ref target="https://ug.wikipedia.org/wiki/بىلگە_قاغان_مەڭگۈ_تېشى">بىلگە قاغان مەڭگۈ تېشى</ref></item></list>
<list type="unordered"><item><ref target="https://ug.wikipedia.org/wiki/كۆلتېگىن_مەڭگۈ_تېشى">كۆلتېگىن مەڭگۈ تېشى</ref></item></list>
<list type="unordered"><item><ref target="https://ug.wikipedia.org/wiki/سۇجى_مەڭگۈ_تېشى">سۇجى مەڭگۈ تېشى</ref></item></list>
<p>... قاتارلىقلار </p>
قۇرىغار ئۇيغۇرلىرى
<list type="ordered"><item><ref target="https://ug.wikipedia.org/wiki/ئۇيغۇر">ئۇيغۇر</ref></item></list>
<list type="ordered"><item><ref target="https://ug.wikipedia.org/wiki/تارانچى">تارانچى</ref> (ئىلى ئۇيغۇرلارى)</item></list>
<list type="ordered"><item><ref target="https://ug.wikipedia.org/wiki/دولان">دولان</ref></item></list>
<list type="ordered"><item><ref target="https://ug.wikipedia.org/wiki/مۇغال">مۇغال</ref> (يوپۇرغا ئۇيغۇرلارى)</item></list>
<list type="ordered"><item>ئاينۇ (ئابدال)</item></list>
<list type="ordered"><item><ref target="https://ug.wikipedia.org/wiki/لوپتۇق">لوپتۇق</ref></item></list>
<list type="ordered"><item><ref target="https://ug.wikipedia.org/wiki/كۆكمۇنچاق">كۆكمۇنچاق</ref> (قۇمقاناس ئۇيغۇرلارى)</item></list>
<list type="ordered"><item><ref target="https://ug.wikipedia.org/wiki/Aqtu_Türkmänläri">Aqtu Türkmänläri</ref></item></list>
گەنسۇ-كۆكنور ئۇيغۇرلارى
<list type="ordered"><item><ref target="https://ug.wikipedia.org/wiki/ئۇغۇر">ئۇغۇر</ref>/<ref target="https://ug.wikipedia.org/wiki/سارى_ئۇغۇر">سارى ئۇغۇر</ref></item></list>
<list type="ordered"><item><ref target="https://ug.wikipedia.org/wiki/سالار">سالار</ref></item></list>
كۆك ئۇيغۇرلار
<list type="ordered"><item>كۆكتون (خوتون)</item></list>
<list type="ordered"><item>Chatän</item></list>
پايدىلانغان مەنبەلەر

<p>Last edited 6 years ago by <ref target="https://ug.wikipedia.org/wiki/ئىشلەتكۈچى:YiFeiBot">YiFeiBot</ref></p>
</text></body></html>