<html><body><text id="wikipedia_ug_wikipedia_org__15363.html" ns="0" revid="152116" sourceurl="https://ug.wikipedia.org/wiki/%D8%A6%DB%87%D9%8A%D8%BA%DB%87%D8%B1_%D8%A6%D8%A7%D9%83%D8%A7%D8%AF%DB%90%D9%85%D9%89%D9%8A%D9%89%D8%B3%D9%89" title="ئۇيغۇر ئاكادېمىيىسى" type="wikipedia">ئۇيغۇر ئاكادېمىيىسى<p>ئۇيغۇر ئاكادېمىيىسى (<ref target="https://ug.wikipedia.org/wiki/ئىنگىلىز_تىلى">ئىنگلىزچە</ref>: Uyghur Academy، <ref target="https://ug.wikipedia.org/wiki/تۈرك_تىلى">تۈركچە</ref>: Uygur Akademisi) ئۇيغۇر ئاكادېمىيىسى 2009-يىلى 9- ئاينىڭ 9- كۈنى ئىستانبۇلدا ئوقۇ-ئوقۇتۇش ۋە ئىلمىي تەتقىقات بىلەن شۇغۇللىنىۋاتقان توققۇز ئۇيغۇر زىيالىسى تەرىپىدىن قۇرۇلغان، تۈركىيە جۇمھۇرىيىتى ھۆكۈمىتى تەرىپىدىن تەستىقلىنىپ رەسمىي ئەنگە ئېلىنغان ۋە شۇنداقلا، دۇنيانىڭ ئوخشىمىغان دۆلەت ۋە رايۇنلىرىدا خىزمەت قىلىۋاتقان ۋە ئوقۇۋاتقان ئۇيغۇر زىيالىلىرىدىن تەشكىل تاپقان يۈزلەرچە ئەزالىرى بىلەن بىرلىكتە پەن-مائارىپ ۋە تەتقىقات خىزمىتى بىلەن شۇغۇللىنىدىغان قانۇنلۇق خەلقئارالىق بىر ئىلمىي جەمئىيەتتۇر.ئۇيغۇر ئاكادېمىيىسى ئىشخانىسى ئىستانبۇلنىڭ ئەڭ قەدىمىي شەھەر رايونى – فاتىھ ناھىيىسى چاپا مەھەللىسىدە يەر ئالغان ئىستانبۇل ئۇنىۋېرسىتېتى چاپا تېبابەت فاكۇلتېتى ئۇدۇلىغا جايلاشقان.</p>
ئاكادېمىيەنىڭ مەقسىدى
<p>1. ئۇيغۇر زىيالىلارنىڭ ئويۇشىشى ۋە ئۆز ئارا ھەمكارلىقىنى ئەمەلگە ئاشۇرۇشىغا تۈرتكە بولۇپ، ئۇيغۇر پەن – مائارىپىنىڭ تەرەققىياتى ئۈچۈن خىزمەت قىلىش</p>
<p>2. ئىلىم – پەن ئارقىلىق ئۇيغۇر مىللىي روھىنى ئويغۇتۇش ۋە ئۇيغۇر مىللىي كىملىكىنى قوغداش ئۈچۈن خىزمەت قىلىش</p>
<p>3. ئۇيغۇرلار ئىھتىياجلىق بولغان مۇھىم ساھەلەردە ئىختىساسلىق خادىملارنىڭ يېتىشىپ چىقىشى ئۈچۈن خىزمەت قىلىش</p>
ئاكادېمىيەنىڭ نىشانى
<p>ئۇيغۇر تەتقىقات مەركىزى قۇرۇپ چىقىش ۋە ئۇنى ئويغۇر تەتقىقات ئېنىستىتوتىغا ئايلاندۇرۇش، ئاخىرىدا بۇ ئويغۇر تەتقىقات ئېنىستىتوتىنى تەتقىقاتچى تەربىيلىيەلەيدىغان ئىقتىدارغا ئىگە قىلىش</p>
ئاكادېمىيە تەشكىلىي قۇرۇلمىسى
<p>ئۇيغۇر ئاكادېمىيسى قۇرۇلغاندىن بېرى، تۈركىيە، ياۋروپا، ئامېرىكا، ياپونىيە، ئاۋىستىرالىيە ۋە ئۇيغۇر دىيارىدىن بۇلۇپ، جەمئىي 20 دۆلەتتىن 250 گە يېقىن ئۇيغۇر تەتقىقاتچى ۋە زىيالىلارنىڭ ئۇيغۇر ئاكادېمىيىسىگە ئەزا، شەرەپلىك ئەزا ۋە ۋەكىل بولۇپ كىرىشى بىلەن رەسمىي خەلقئارالىق پەن-تەتقىقات بىلەن شۇغۇللىنىدىغان ئىلمىي بىر جەمىئىيەتكە ئايلاندى.</p>
<p>2010 – يىلى 5- ئاينىڭ 8 – كۈنى، 2012- يىلى 11- ئاينىڭ 18- كۈنى ۋە 2015 – يىلى 8- ئاينىڭ 23 – كۈنلىرىدە، ئىستانبۇلدا چاقىرىلغان ئۈچ قېتىملىق ئۇيغۇر ئاكادېمىيىسى دېمۇگراتىك يۈشۈرۈن ئاۋازدا ئېلىپ بېرىلغان ئومۇمىي سايلاملىرى ئارقىلىق، ئۇيغۇر ئاكادېمىيىسى تەشكىلىي قۇرۇلمىسىدىكى كەم تەرەپلەر تۇلۇقلىنىپ ۋە مۇكەممەللىشىپ، بۈگۈنكىدەك تەشكىلىي خىزمىتى سىستېمىلىشىشقا قاراپ مېڭىۋاتقان بىر ئۇيغۇر زىيالىلار جەمىئىيىتى – ئۇيغۇر ئاكادېمىيىسى بارلىققا كەلدى.</p>
<p>ئۇيغۇر ئاكادېمىيىسى شۇنچە ئىقتىسادى قېيىن شارائىتتا قۇرۇلغان بولسىمۇ، ھېچبىر تەشكىلات ۋە دۆلەتتىن ياردەم ئالمايمۇ يەنىلا ۋەتەنپەرۋەر ئۇيغۇر پەن – تەتقىقاتچى ۋە زىيالىلارنىڭ بىرلىكتە ۋاقتى بارلار ۋاقتىنى، كۈچى بارلار كۈچىنى ۋە پۇلى بارلار پۇلىنى چىقىرىپ مۆرىنى-مۆرىگە تىرەپ ئۇلۇغ ۋە ئاق كۆڭۈل ئۇيغۇر مىللىتىنىڭ ئۇزۇن مۇددەتلىك مەۋجۇدىيىتى ۋە كەلگۈسى تەرەققىياتى ئۈچۈن قىلالايدىغان ھەرقانداق ئىشنى مەيلى كىچىك مەيلى چوڭ دەپ ئايرىماي ئىمكانىيەتنىڭ بارىچە قىلىپ كېلىۋاتىدۇ.</p>
ئاكادېمىيەنىڭ ئاساسلىق پائالىيەتلىرى
<p>1) ئۇيغۇر پەن-تەتقىقاتچى، ئەدىب ۋە مۇتەخەسىسلەر ئىلمىي مۇھاكىمە يىغىنلىرى</p>
<p>2) ئۇيغۇر ئانا تىل تەتقىقاتى ئىلمىي مۇھاكىمە يىغىنلىرى</p>
<p>3) ئۇيغۇر ماگېستىر ۋە دوكتۇر ئوقۇغۇچىلار ئىلمىي مۇھاكىمە يىغىنلىرى</p>
<p>4) ئۇيغۇر مۇتەپەككۇرلارنى خاتىرىلەش ئىلمىي مۇھاكىمە يىغىنلىرى</p>
<p>5) ئاكادېمىيە تەۋپىق ئوقۇش مۇكاپاتى</p>
<p>6) ئۇيغۇر ماگېستىر ۋە دوكتۇر ئوقۇغۇچىلارنىڭ ئالىي مەكتەپلەرگە كىرىشىگە ياردەم قىلىش خىزمىتى</p>
<p>7) ئاكادېمىيە تورى ۋە تور كۈتۈپخانىسى خىزمىتى</p>
<p>8) ئاكادېمىيە لىكسىيەلىرى</p>
<p>9) ئاكادېمىيە ئىلمىي سۆھبەتلىرى</p>
ئاكادېمىيەدە ۋەزىپە ئۆتىگەن مۇھىم كىشىلەر
<p>ئۇيغۇر ئاكادېمىيسىنىڭ قۇرۇلۇشىدىن كۈنىمىزگىچە ئۇيغۇر پەن – تەتقىقاتچى، ئەدىب ۋە مۇتەخەسىسلەر ئۈچۈن جان كۆيدۈرۈپ ئىشلىگەن ئۇيغۇر ئاكادېمىيىسى پەخرى رەئىس ۋە رەئىسلىرى</p>
پەخرى رەئىسلەر
<list type="unordered"><item>دوكتۇر <ref target="https://ug.wikipedia.org/wiki/ئەركىن_سىدىق">ئەركىن سىدىق</ref>: ئۇيغۇر ئاكادېمىيسىنىڭ تۇنجى پەخرى رەئىسى، ئامىرىكا ئالەم قاتناش ئىدارىسى ئالىي ئوپتىك فىزىكا ئېنژىنىرى ۋەزىپە مۇددىتى: 2009 – يىلى 9 – سىنتەبىردىن 2013 – يىلى 21 – سىنتەبىرگىچە</item></list>
<list type="unordered"><item>دوكتۇر <ref target="https://ug.wikipedia.org/wiki/شۆھرەت_مۇتەللىپ">شۆھرەت مۇتەللىپ</ref>: ئۇيغۇر ئاكادېمىيسى ئىككىنجى پەخرى رەئىسى، <ref target="https://ug.wikipedia.org/wiki/ئامېرىكا_ئورىگون_سەھىيە_پەن_–_تېخنىكا_ئونىۋېرسىتېتى">ئامېرىكا ئورىگون سەھىيە پەن – تېخنىكا ئونىۋېرسىتېتى</ref> <ref target="https://ug.wikipedia.org/wiki/ھۈجەيرە">ھۈجەيرە</ref> ۋە <ref target="https://ug.wikipedia.org/wiki/گىن">گىن</ref> تەتقىقاتى مەركىزى باش تەتقىقاتچىسى ۋەزىپە مۇددىتى: 2013 – يىلى 21 – سىنتەبىردىن 2015 – يىلى 10 – ئۆكتەبىرگىچە</item></list>
<list type="unordered"><item>دوكتۇر <ref target="https://ug.wikipedia.org/wiki/رىشاد_ئابباس">رىشاد ئابباس</ref>: ئۇيغۇر ئاكادېمىيسى ئۈچىنجى پەخرى رەئىسى، ئامېرىكا فايزىر دورا تەتقىقات مەركىزى باش تەتقىقاتچىسى ۋەزىپە مۇددىتى: 2015 – يىلى 10 – ئۆكتەبىردىن باشلاپ بۇ ۋەزىپىسىنى ئاتقارماقتا</item></list>
رەئىسلەر
<list type="unordered"><item><ref target="https://ug.wikipedia.org/wiki/ئابدۇلھەمىد_قاراخان">ئابدۇلھەمىد قاراخان</ref>: ئۇيغۇر ئاكادېمىيسى قۇرغۇچى رەئىسى، يادرو ئېنىرگىيە ئېنژىنىرى ۋەزىپە مۇددىتى: 2009 – يىلى 9 – سىنتەبىردىن 2010 – يىلى 9 – مايغىچە </item></list>
<list type="unordered"><item>پىروفېسسور <ref target="https://ug.wikipedia.org/wiki/ئالىمجان_ئىنايەت">ئالىمجان ئىنايەت</ref>: تۇنجى نۆۋەتلىق ئۇيغۇر ئاكادېمىيسى رەئىسى، تۈركىيە <ref target="https://ug.wikipedia.org/wiki/ئېگېي_ئۇنىۋېرسىتېتى">ئېگېي ئۇنىۋېرسىتېتى</ref> <ref target="https://ug.wikipedia.org/wiki/ئەدەبىيات">ئەدەبىيات</ref> ئوقۇتقۇچىسى ۋەزىپە مۇددىتى: 2010 – يىلى 9 – مايدىن 2012 – يىلى 18 – نويابىرغىچە</item></list>
<list type="unordered"><item>دوكتۇر <ref target="https://ug.wikipedia.org/wiki/ئابلەت_تۇران">ئابلەت تۇران</ref>: ئىككىنجى نۆۋەتلىق ئۇيغۇر ئاكادېمىيسى رەئىسى، يۈرەك كېسەللىكلىرى مۇتەخەسىسى ۋەزىپە ئۆتىگەن مۇددىتى: 2012 – يىلى 18 – نويابىردىن 2015 – يىلى 23 – ئاۋغۇستغىچە</item></list>
<list type="unordered"><item><ref target="https://ug.wikipedia.org/wiki/ئابدۇلھەمىد_قاراخان">ئابدۇلھەمىد قاراخان</ref>: ئۈچىنجى نۆۋەتلىق ئۇيغۇر ئاكادېمىيسى رەئىسى، تۈركىيە باش مېنىستىرلىكى تاشقىي تۈركلەر ۋە قېرىنداش مىللەتلەر باشقارمىسى ئوتتۇرا ئاسىيا مۇتەخەسىسى ۋەزىپە مۇددىتى: 2015 – يىلى 23 – ئاۋغۇسىتتىن باشلاپ ۋەزىپىسىنى داۋام قىلماقتا.</item></list>
<p>ئۇيغۇر ئاكادېمىيىسى 3- قېتىملىق دېمۇگراتىك سايلىمىدا، يەتتە كىشىلىك ئۇيغۇر ئاكادېمىيىسى دائىمىي ھەيئىتى، يەتتە كىشىلىك زاپاس دائىمىي ھەيئىتى، ئۈچ كىشىلىك دائىمىي نازارەت ھەيئىتى، ئۈچ كىشىلىك زاپاس دائىمىي نازارەت ھەيئىتى بولۇپ، جەمئىي 20  كىشى رەسمىي ۋەزىپە ئېلىپ، ۋاقىت ئىچىدىن ۋاقىت چىقىرىپ، ئۇيغۇر ئاكادېمىيىسىنى تەرەققىي قىلدۇرۇش ئارقىلىق ئۇيغۇر پەن-مائارىپىغا خىزمەت قىلىش ئۈستىدە ئىزدەنمەكتە ۋە تىرىشماقتا.</p>
ئۇچۇر مەنبەسى
<p><ref target="http://www.akademiye.org/ug/">ئۇيغۇر ئاكادېمىيىسى ئورگان تور بېتى</ref></p>
<p>ئۇيغۇر ئاكادېمىيىسى 8- نۆۋەتلىك ئۇيغۇر پەن تەتقىقاتچى، ئەدىب ۋە مۇتەخەسسىسلەر ئۇچرىشىشى: <ref target="https://ug.wikipedia.org/wiki/ئۇيغۇر_تارىخى_تەتقىقاتى_ئىلمىي_مۇھاكىمە_يىغىنى">ئۇيغۇر تارىخى تەتقىقاتى ئىلمىي مۇھاكىمە يىغىنى</ref></p></text></body></html>