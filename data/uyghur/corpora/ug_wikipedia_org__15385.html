<html><body><text id="wikipedia_ug_wikipedia_org__15385.html" ns="0" revid="140593" sourceurl="https://ug.wikipedia.org/wiki/%D8%A6%D8%A7%D9%84%D8%AA%DB%87%D9%86_%D8%A6%D9%88%D8%B1%D8%AF%D8%A7_%DB%8B%DB%95_%D8%A6%DB%86%D8%B2%D8%A8%DB%90%D9%83%D9%84%DB%95%D8%B1" title="ئالتۇن ئوردا ۋە ئۆزبېكلەر" type="wikipedia">ئالتۇن ئوردا ۋە ئۆزبېكلەر<p><ref target="https://ug.wikipedia.org/wiki/قىپچاقلار">قىپچاقلار</ref> ئەڭ ئاۋۋال مىلادىدىن بۇرۇن 1- ئەسىردن باشلاپ <ref target="https://ug.wikipedia.org/wiki/تارىخى_خاتىرىلەر">تارىخى خاتىرىلەر</ref>دە كۆرۈنۈشكە باشلىغانىدى. بىر چوڭ تۈرك توپلىمى بولۇش سۈپىتى بىلەن بۇندىن كېيىنكى <ref target="https://ug.wikipedia.org/wiki/ياۋرو_-_ئاسىيا">ياۋرو-ئاسىيا</ref> دالاسىنىڭ 2000 يىللىق تارىخىغا سالماق تەسىر كۆرسەتتى. مەيلى قىپچاقلار قۇرغان <ref target="https://ug.wikipedia.org/wiki/ھىندىستان_دېھلى_سۇلتانلىقى">ھىندىستان دېھلى سۇلتانلىقى</ref>، مىسىر <ref target="https://ug.wikipedia.org/wiki/مەملۇكىيلەر_خانلىقى">مەملۇكىيلەر خانلىقىنى</ref>، <ref target="https://ug.wikipedia.org/wiki/ئۆزبىك_خانلىقى">ئۆزبىك خانلىقى</ref>، <ref target="https://ug.wikipedia.org/wiki/قازاق_خانلىقى">قازاق خانلىقى</ref> بولسۇن ۋە ياكى  ئاتىللا قوشۇنى، <ref target="https://ug.wikipedia.org/wiki/موڭغۇل_ئىمپېرىيىسى">موڭغۇل ئىمپېىرىيىسى</ref> قوشۇنى، <ref target="https://ug.wikipedia.org/wiki/رىم_ئىمپېرىيىسى">رىم ئىمپېىرىيىسى</ref> قوشۇنى ئىچىدىكى قىپچاقلار بولسۇن<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref>. شۇ دەۋىرنىڭ تارىخى ۋەزىيىتى، سىياسىي تىرىتورىيىسىگە بەلگىلىك تەسىر كۆرسەتتى. تۆۋەندە تىلغا ئالماقچى بولغان قىپچاقلار توغرىلىق تارىخى تېما ئۆزبىكلەر بىلەن مۇناسىۋەتلىكتۇر.<ref target="https://ug.wikipedia.org/wiki/چىڭگىزخان">چىڭگىزخان</ref> ھايات ۋاقتىدا چوڭ ئوغلى <ref target="https://ug.wikipedia.org/wiki/جۇچى">جۇچىغا</ref><ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref> قىپچاق زېمىنىنى بۆلۈپ بەرگەنىدى. ئەمما بۇ مەزگىلدە قىپچاق زېمىنلىرى<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-3">[3]</ref> پۈتۈنلەي موڭغۇل ئىمپىرىيىسىنىڭ زىمىنىغا تەۋە دېگۈلى بولمايىتتى. بىرىنچى قېتىملىق غەرىبكە يۈرۈش غەلبە قىلغاندىن كىيىن، 1235 -يىلى موڭغۇل قوشۇنى جوچىنىڭ ئىككىنچى ئوغلى <ref target="https://ug.wikipedia.org/wiki/باتۇخان">باتۇخاننىڭ</ref> قومادانلىقىدا ئىككىنچى قېتىملىق كەڭ كۆلەملىك غەربكە يۈرۈشىنى باشلىدى. 1236- يىلى <ref target="https://ug.wikipedia.org/wiki/ھازار_دېڭىزى">ھازار دېڭىزىنىڭ</ref> شىمالىغا يېتىپ كېلىپ <ref target="https://ug.wikipedia.org/wiki/ئېتىل_بۇلغارلىرى">ئېتىل بۇلغارلىرىنىڭ</ref> زېمىنىنى بېسىۋالدى، ئارقىدىن قىپچاق يايلاقلىرى، <ref target="https://ug.wikipedia.org/wiki/رۇس_مىللىتى">ئورۇس</ref><ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-4">[4]</ref>، <ref target="https://ug.wikipedia.org/wiki/پەچەنەك">پەچەنەك</ref>، <ref target="https://ug.wikipedia.org/wiki/چېركەس">چېركەس</ref> زېمىنلىرىنى كونتىرول قىلدى. بۇنىڭ بىلەن بىر پۈتۈن قىپچاق زېمىنلىرى موڭغۇل ئىمپېىرىيىسىنىڭ تېرىتورىيىسى ئىچىگە كىردى. 1242 - يىلى ياۋروپادىكى ئۇرۇش مەيدانلىرىدىن قايىتقان باتۇخان<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-5">[5]</ref> ئېتىل بويىدىكى سارايدا رەسمىي ھالدا <ref target="https://ug.wikipedia.org/wiki/ئالتۇن_ئوردا_خانلىقى">ئالتۇن ئوردا خانلىقىنى</ref> قۇردى .تارىخى ئەسەرلەردە بۇ خانلىق جوچى ئۇلۇسى، <hi rend="bold">قىپچاق خانلىقى</hi> دەپمۇ ئاتالدى.
جوچىنىڭ چوڭ ئوغلى ئوردا ياۋروپادىكى ئۇرۇشتا بۈيۈك خىزمەت كۆرسەتكەنلىكى ۋە خانلىق ھوقۇقىنى باتۇدىن تالاشمىغانلىقى يۈزسىدىن <ref target="https://ug.wikipedia.org/wiki/ئېرتىش_دەرياسى">ئېرتىشتىن</ref> <ref target="https://ug.wikipedia.org/wiki/يايىق_دەرياسى">يايىقغىچە</ref><ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-6">[6]</ref> بولغان زېمىنغا ئىگە بولدى، ئۇ ھۆكۈمرانلىق قىلغان جايلار <ref target="https://ug.wikipedia.org/wiki/ئاق_ئوردا">ئاق ئوردا</ref> ئاتالدى. ئۇنىڭ غەربىدىكى زېمىنلار يايىق دەرياسىدىن قىپچاق يايلىقىنىڭ ئەڭ غەربىگىچە بولغان زېمىنلار <ref target="https://ug.wikipedia.org/wiki/كۆك_ئوردا">كۆك ئوردا</ref> ئاتالدى. ئالتۇن ئوردا قوشۇنىنىڭ ئۆزبېك قوشۇنى ئاتىلىشى مۇھەممەد ئۆزبېكخاننىڭ تەسىرىدىن دەپ قارىلىدۇ. 1312 -يىلى ئۆزبېكخان ئالتۇن ئوردا تەختىگە ئولتۇرغاندىن باشلاپ <ref target="https://ug.wikipedia.org/wiki/ئىسلام_دىنى">ئىسلام دىنىنى</ref> خانلىق تەۋەسىدە كۈچەپ تەرغىب قىلدى. ئىسلام دىنى نوپۇزىنىڭ خانلىق تەۋەسىدە مىسلىسىز كۈچىيىشى بىلەن ئۆزبېكخاننىڭ خانلىق ئىچى تېشىدىكى نوپۇزىمۇ كۈچىيىپ باردى. بۇ دەۋىردىن باشلاپ ئالتۇن ئوردا ئەلچىلىرى ئۆزبېك ئەلچىلىرى دەپ ئاتالدى، ئالتۇن ئوردا قوشۇنىمۇ ئۆزبېك قوشۇنى دەپ ئاتىلىدىغان بولدى<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-7">[7]</ref>. 1382 - يىلى ئاق ئوردا خانى <ref target="https://ug.wikipedia.org/wiki/توختامىشخان">توختامىشخان</ref> كۆك ئوردا زىمىنلىرىنى بويسۇندۇرۇپ ئېرتىشتىن <ref target="https://ug.wikipedia.org/wiki/قىرىم">قىرىمغىچە</ref> بولغان ئالتۇن ئوردا زېمىنلىرىنى بىرلىككە كەلتۈردى. 1385- يىلى توختامىش قوشۇنى <ref target="https://ug.wikipedia.org/wiki/تەبرىز">تەبرىزنى</ref> ئىشغال قىلدى ۋە <ref target="https://ug.wikipedia.org/wiki/بۇخارا">بۇخاراغىچە</ref> ھۇجۇم قىلىپ كەلدى. <ref target="https://ug.wikipedia.org/wiki/تىمۇرلەڭ">ساھىبقىران تىمۇر</ref> قوشۇن تەشكىللەپ توختامىشنى مەغلۇب قىلدى، توختامىشتىن كېيىنكى ئالتۇن ئوردا قوشۇنلىرى (ئۆزبېكلەر) ۋە تىمۇرىيلەر ئارىسىدا <ref target="https://ug.wikipedia.org/wiki/ماۋەرائۇننەھىر">ماۋەرائۇننەھىر</ref> ۋە <ref target="https://ug.wikipedia.org/wiki/خۇراسان">خۇراساننى</ref> تالىشىش توقۇنۇشى بىسىقمىدى.
1428-يىلى <ref target="https://ug.wikipedia.org/wiki/ئەبۇلخەيىرخان">ئەبۇلخەيىرخان</ref> ئۆزبېك خانلىقىنى قۇردى ۋە 1430 - يىللىرىدىن باشلاپ كېيىنكى 20 يىلدىن ئارتۇق ۋاقىت ئىچىدە ماۋەرائۇننەھىرگە بىر نەچچە نۆۋەت ھۇجۇم قوزغىدى ھەمدە بىر قىسىم جايلارنى ئىشغال قىلدى. بۇ دەۋىردە بىر مۇھىم تارىخى ۋەقە يۈز بەردى. ئۆزبېك خانلىقى ئىچىدىكى بەگلەردىن <ref target="https://ug.wikipedia.org/wiki/جانىبەك">جانىبەك</ref> ۋە <ref target="https://ug.wikipedia.org/wiki/كەرەي_قەبىلىسى">كىرەي</ref> ئەبۇلخەيىرخان بىلەن چىقىشالمىغانلىق سەۋەبىدىن قول ئاستىدىكىلىرى بىلەن شەرىققە سۈرۈلدى ۋە 1456- يىلى <ref target="https://ug.wikipedia.org/wiki/يەتتەسۇ">يەتتەسۇ</ref>دا قازاق خانلىقىنى قۇردى. قازاق خانلىقى تەۋەسىدىكى قىپچاق ئۆزبېكلىرى (ئۆزبېكخان نامى ئاستىدىكى قىپچاق ۋە باشقا تۈركى موڭغۇل قەبىلىلىرى) شۇندىن ئىتىبارەن قازاق نامىدا ئاتىلىشقا باشلىدى .ئابۇلخەيىرخان ئۆزىمۇ 1468- يىلى قازاقلار بىلەن بولغان ئۇرۇشتا قايتىش بولدى.</p>
<p>ئابۇلخەيىرخان قايتىش بولغاندىن كىيىن ئۆزبېكلەرنىڭ ماۋەرا ئۇننەھىرگە بولغان يۈرۈشلىرى توختاپ قالمىدى<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-8">[8]</ref>. ئۇنىڭ نەۋرىسى <ref target="https://ug.wikipedia.org/wiki/مۇھەممەد_شەيبانىخان">مۇھەممەد شەيبانىخان</ref> 1500 -يىلى <ref target="https://ug.wikipedia.org/wiki/سەمەرقەند">سەمەرقەنىدنى</ref> ئىشغال قىلدى ۋە تىمۇرىيلەر ھۆكۈمرانلىقىنى ئاخىرلاشتۇردى. شەيبانىخان قوشۇنلىرى جەنۇبتا بابۇر ۋە <ref target="https://ug.wikipedia.org/wiki/سەفەۋىي_خانلىقى">سەفەۋىيلەرنىڭ</ref> ھۇجۇمىغا تاقابىل تۇرسا شىمالدا قازاق خانلىقىنىڭ<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-9">[9]</ref> ھۇجۇمىدىن مۇداپىئەلىنىشى كىرەك ئىدى. بىر قاتار ئۇرۇشتىن كېيىن شەيبانىخان قوشۇنلىرى ماۋەرا ئۇننەھىردىكى ئاساسلىق جايلارنى ئىشغال قىلدى ۋە پايتەخىتنى بۇخاراغا كۆچۈردى. ماۋەرا ئۇننەھىر ئەتراپىدىكى زېمىنلاردا ئۆزبېكلەر  <ref target="https://ug.wikipedia.org/wiki/بۇخارا_خانلىقى">بۇخارا خانلىقى</ref>، <ref target="https://ug.wikipedia.org/wiki/خىۋە_خانلىقى">خىۋە خانلىقى</ref>، <ref target="https://ug.wikipedia.org/wiki/قوقەند_خانلىقى">قوقەند خانلىقلىرىنى</ref> قۇردى<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-10">[10]</ref>.
14- ئەسىرنىڭ ئاخىرلىرىدىن باشلانغان ئالتۇن ئوردا تەۋەلىكىدىكى قىپچاق ئۆزبېكلىرىنىڭ ماۋەرا ئۇننەھىرگە سىلجىشى،  تۈركى مىللەتلەر تارىخىدا يېڭى تارىخى ھادىسىنى بارلىققا كەلتۈرگىنى شۈبىھسىز. قىپچاق ئۆزبېكلىرىنىڭ بۇ جايلاردا خانلىق قۇرۇپ يەرلىك <ref target="https://ug.wikipedia.org/wiki/ئوغۇز">ئوغۇز</ref> (<ref target="https://ug.wikipedia.org/wiki/تۈركمەنلەر">تۈركمەن</ref>) ۋە ئۇيغۇر-قارلۇق تىپىدىكى <ref target="https://ug.wikipedia.org/wiki/تۈركىي_خەلقلەر">تۈركىيلەر</ref> ۋە <ref target="https://ug.wikipedia.org/wiki/سارتلار">سارتلار</ref><ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-11">[11]</ref> بىلەن كەڭ كۆلەمدە قوشۇلۇشى ۋە كۆچمەن تۇرمۇشتىن بوستانلىق مەدەنىيىتىگە ئۆتۈشى <ref target="https://ug.wikipedia.org/wiki/ئوتتۇرا_ئاسىيا">ئوتتۇرا ئاسىيا</ref>نىڭ كېيىنكى نەچچە يۈز يىللىق ئېتىنىك تۈزۈلۈشى ۋە تارىخى تەرەققىياتىغا كۈچلۈك تەسىر كۆرسەتتى. بۇ خىل تارىخى جەريان <ref target="https://ug.wikipedia.org/wiki/چارروسىيە">چارروسىيىنىڭ</ref> ئاخىرقى دەۋىرىگىچە، بۇخارا خانلىقى تامامەن يىمرىلگىچە داۋاملاشتى. <ref target="https://ug.wikipedia.org/wiki/سوۋېت_ئىتتىپاقى">سوۋېت</ref> دەۋرىدىكى ئېتىنىك بۆلۈش دولقۇنىدىن كېيىن ئوتتۇرا ئاسىيا ئېتنىك جۇغراپىيىسى بويىچە سىياسى گەۋدىلەرگە بۆلۈپ چىقىلدى. ئۆزبېك كىملىگى بۇ دەۋىردە يېڭى تارىخى دەۋىرنى باشتىن كەچۈردى. </p>
<p>تىل ۋە ئېتنىك جەھەتتىكى ئالاھىدىلىك بويىچە ھازىرقى ئۆزبېك مىللىتى يەرلىك تۈركى ۋە  پارس تىللىق خەلىقلەرنىڭ قىپچاق ئۆزبىكلىرى بىلەن قوشۇلۇشىدىن كىيىنكى بىۋاستە راۋاجىدۇر. ھازىرقى زامان ئۆزبېك تىلىدا ھەم ئوغۇز تىللىرىنىڭ ،ھەم ئۇيغۇر- قارلۇق تىللىرىنىڭ، ھەم قىپچاق تىللىرىنىڭ ئالاھىدىلىكلىرى ساقلانغاندۇر.</p>
پايدىلانغان ئەسەرلەر
<p>ۋ.ۋ.بارتولد: ‹‹ئوتتۇرا ئاسىيا قىسقىچە تارىخى››
نامەلۇم ئوردا تارىخچىسى: ‹‹موڭغۇل مەخپى تارىخى››
داۋىد مورگان: ‹‹موڭغۇللار››
رىنى گىروسسىت: ‹‹يايلاق ئىمپىرىيىلىرى››</p>
ئايدىڭلار
<p>ئوغۇزمۇرات ئەپەندىنىڭ قەلىمىگە ئائىتتۇر.</p>
</text></body></html>