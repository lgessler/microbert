<html><body><text id="wikipedia_ug_wikipedia_org__19274.html" ns="0" revid="153113" sourceurl="https://ug.wikipedia.org/wiki/%D8%B3%DB%87%D9%84%D8%AA%D8%A7%D9%86_%D8%A6%D8%A7%D8%A8%D8%AF%DB%87%D8%B1%D8%B1%DB%95%D8%B4%D9%89%D8%AF%D8%AE%D8%A7%D9%86" title="سۇلتان ئابدۇررەشىدخان" type="wikipedia">سۇلتان ئابدۇررەشىدخان
<p><hi rend="bold">سۇلتان ئابدۇررەشىدخان</hi> (<ref target="https://ug.wikipedia.org/wiki/ئۇيغۇر_لاتىن_يېزىقى">ئۇيغۇر لاتىن</ref>: <hi rend="bold">Abdurashid Xan،</hi> <ref target="https://ug.wikipedia.org/wiki/كرىل_ئۇيغۇر_يېزىقى">كرىل ئۇيغۇر</ref>: <hi rend="bold">Абдурәшид Хан</hi>) ھىجرى 914 - 968 / مىلادى 1508 - 1560 - يىللار ئارىسى ياشىغان، <ref target="https://ug.wikipedia.org/wiki/تۇغلۇق_تۆمۈرخان">تۇغلۇق تۆمۈرخان</ref> (1347 - 1363) پۇشتىدىن بولۇپ، <ref target="https://ug.wikipedia.org/wiki/سەئىدىيە_خانلىقى">ياركەند سەئىدىيە خانلىقىنىڭ</ref> ئىككىنچى سۇلتانى. <ref target="https://ug.wikipedia.org/wiki/سۇلتان_سەئىدخان">سۇلتان سەئىدخاننىڭ</ref> ئوغلى. ھ. 939 (م. 1533) - يىلى سۇلتان سەئىدخان تىبەت (ئۇرساڭ) بۇددىستلىرىغا قارشى ئىسلام ئېچىپ سەپەردە كېسەل سەۋەبىدىن (نەپەس يېتىشمەسلىك) 1533 - يىلى 7 - ئاينىڭ 2 - كۈنى ۋاپات تاپقاندىن كېيىن ياركەند خانلىقىنىڭ تەختكە چىققان. </p>
<p>سۇلتان ئابدۇررەشىدخان شېئىرىيەتكىمۇ ئىشتىياق باغلىغان بولۇپ، تەخەللۇسى <hi rend="italic"><hi rend="bold">رەشىدى</hi></hi> ئېرۇر.</p>
ھاياتى
<p>1538 - يىلى سۇلتان ئابدۇررەشىدخان 1533 - 1539 - يىللار ئارىسى بۇخارا خانلىقى تەختىدە ئولتۇرغان سۇلتان ئۇبەيدۇللاھخان بىلەن بىر تىنچلىق كېلىشىمى تۈزىدۇ. بۇ دەۋردە مەشھۇر <ref target="https://ug.wikipedia.org/wiki/نەقشىبەندىيە">نەقشىبەندىي</ref> سۇپى رەھبەر <ref target="https://ug.wikipedia.org/wiki/ئەھمەد_كاسانىي">ئەھمەد كاسانىي</ref> <ref target="https://ug.wikipedia.org/wiki/سەمەرقەند">سەمەرقەندتىن</ref> <ref target="https://ug.wikipedia.org/wiki/كاشغەر">كاشغەرگە</ref> كېلىدۇ.</p>
<p>سۇلتان ئابدۇرەشىدخان <ref target="https://ug.wikipedia.org/wiki/سۇلتان_سەئىدخان">سۇلتان سەئىدخاندەك</ref> مۇۋەپپەقىيەتلىك بىر سەلتەنەت سۈرەلمىگەن. ئۇنىڭ دەۋرىدە <ref target="https://ug.wikipedia.org/wiki/ئۇيغۇرىستان">ئۇيغۇرىستان</ref> دەپ ئاتالغان بۇگۈنكى تۇرپان ۋە تۇرپاننىڭ شەرقى، تۇرپاننىڭ شىمالىدىكى رايونلار بىلەن ئالتىشەھەر دەپ ئاتالغان يەركەند، كاشغەر، يېڭىھىسار، خوتەن، ئاقسۇ ۋە ئۇچتۇرپان قاتارلىق غەربىي شەھەرلەر ئارىسىدىكى ئۈستۈنلۈك تالىشىش كۈچىيىپ دۈشمەنلىشىشكە ئايلانغان.</p>
<p>ئۆز ۋاقتىدا موڭغۇل دالاسىدا ھاكىمىيىتىنى تىكلەپ زەئىپلەشكەن، جان تالىشىۋاتقان <ref target="https://ug.wikipedia.org/wiki/مىڭ_سۇلالىسى">مىڭ سۇلالىسى</ref> زېمىنلىرىغا ۋە <ref target="https://ug.wikipedia.org/wiki/شەرقىي_تۈركىستان">شەرقىي تۈركىستانغا</ref> كۆز تىكمەكتە بولغان جۇڭغار قالماقلىرى سەئىدىيە خانلىقىنىڭ ئىچكى نىزالىرىدىن پايدىلىنىپ پات - پات شەرقىي تۈركىستان تۇپراقلىرىغا ھۇجۇم قىلىشقا باشلىغان.</p>
<p>سۇلتان ئابدۇرەشىدخان ئاددىي دېھقان قىزى <ref target="https://ug.wikipedia.org/wiki/مەلىكە_ئاماننىساخان">ئاماننىساخان</ref> بىلەن 1540 - يىلى توي قىلغان. ئۇنىڭ قوللىشى ئاستىدا <ref target="https://ug.wikipedia.org/wiki/ئۇيغۇر_ئون_ئىككى_مۇقامى">ئۇيغۇر ئون ئىككى مۇقامى</ref> شائىرە ۋە مۇقامچى مەلىكە ئاماننىساخان باشچىلىقىدا توپلانغان. شۇنداقلا مەلىكە ئاماننىساخان ئۆزى «دىۋانى نەفىسە»، «ئىشرەت ئەنگىز» قاتارلىق ئەسەرلەرنى قالدۇرغان. </p>
<p>ئۇنىڭ دەۋىرىدىشى بولغان <ref target="https://ug.wikipedia.org/wiki/مىرزا_مۇھەممەد_ھەيدەر_كوراگان">مىرزا مۇھەممەد ھەيدەر كۆرەگان</ref> (دۇغلاتى) كەشمىردە تۇرۇپ چاغاتاي خانلىقىنىڭ شەرق غەرب ئىككىگە پارچىلىنىشتىن بۇرۇنقى (1347 - 1541) ئارىسى 200 يىللىق تارىخىنى قەلەمگە ئېلىپ «<ref target="https://ug.wikipedia.org/wiki/تارىخىي_رەشىدىي">تارىخىي رەشىدىي</ref>» نامىدا بىر ئەسەر تەسنىف قىلغان. </p>
ۋاپاتى
<p>سۇلتان ئابدۇررەشىدخان ئەل ئارىسىدا خۇپيانە كېزىشنى ياخشى كۆرەتتى. مەلىكە ئاماننىساخان بىلەنمۇ بىر قېتىملىق خەلق ئارىسىدا كېزىش جەريانىدا تونۇشقان.</p>
<p>ھىجرى 968 - يىلى (مىلادى 1559-1560) ئەتراپىدا ئۈچىنچى قېتىم يۇرت ئارىلاپ كېزىۋاتقاندا خوتەندە ۋاپات بولغان. شۇ چاغدا تەخمىنەن 52 ياشتا ئىدى.</p>
كىشىلىكى
<p>سۇلتان ئابدۇررەشىدخان ئاتاقلىق دۆلەت ئەربابى، مۇتەپەككۇر، مۇزىكانت بولۇپلا قالماي، بەلكى پاساھەت ۋە بەلاغەتتە ئۆز دەۋرىنىڭ يېگانىسى ئىدى. ئۇ «رەشىدى» تەخەللۇسى بىلەن ھەم تۈركىي ھەم فارسىي تىللاردا ئاجايىب لىرىك، ئاجايىپ پاساھەتلىك شىئېرلارنى يازغان.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
<p>بەزى تارىخىي مەنبەلەردىن مەلۇم بولۇشىچە «رەشىدى» ئۆزىنىڭ شېئىرلىردىن بىر دىۋان تۈزگەندۇر. ئەپسۇسكى، بۇ دىۋان ھازىرغىچە تېپىلمىدى.
«تارىخىي رەشىدى» (زەيلى) دە سۇلتان ئابدۇررەشىدخاننىڭ تۆرت پارچە شىئېرى كۆرسىتىپ ئۆتۈلگەن. بۇنىڭ ئۈچىسى غەزەل بىرى رۇبائىدۇر.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-:0-2">[2]</ref></p>
غەزەل
<p>ئۇنىڭ <ref target="https://ug.wikipedia.org/wiki/پەيغەمبەر_ئەلەيھىسسالام">پەيغەمبەر ئەلەيھىسسالامگە</ref> ئاتاپ يازغان تۆۋەندىكى غەزىلىدىن تىلىنىڭ نەقەدەر پاساھەتلىك ئىكەنلىكى مەلۇمدۇر.</p>
<p>پەيغەمبەرلىككە تا قىلدىڭ جاھان ئەھلى ئارا داەئۋا،          </p>
<p>بۇ دەئۋاغە دېدىلەر بارچە: «ئامەننا ۋە سەددەقنا».</p>
<p>بۇرۇن زاتىڭنى ھەق ئۆز نۇرىدىن پەيدا قىلىپ ئەردى،         </p>
<p>سەبەب دۇنياغا كەلمەككە بولدى ئادەمۇ ھەۋۋا.</p>
<p>تۈفەيلىڭدۇر بەنى ئادەم، نە ئادەم، بەلكى ئالەم ھەم،        </p>
<p>تاپىلماس ئىككى ئالەمدە سۋنىڭدەك گەۋھەرى يەكتا.</p>
<p>....<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-3">[3]</ref></p>
ئائىلىسى
خانىش:
<p><ref target="https://ug.wikipedia.org/wiki/چۈچۈك_خانىم">چۈچۈك خانىم</ref></p>
توقال:
<list type="unordered"><item><ref target="https://ug.wikipedia.org/wiki/خۇبنىگار_خانىم">خۇبنىگار خانىم</ref></item>
<item><ref target="https://ug.wikipedia.org/wiki/سادەتدىن">سادەتدىن</ref></item>
<item><ref target="https://ug.wikipedia.org/wiki/سەيرۇنناس">سەيرۇنناس</ref></item>
<item><ref target="https://ug.wikipedia.org/wiki/مەلىكە_ئاماننىساخان">ئاماننىساخان</ref></item></list>
ئوغۇللىرى:
<list type="ordered"><item><ref target="https://ug.wikipedia.org/wiki/ئابدۇللەتىف_سۇلتان">ئابدۇللەتىف سۇلتان</ref></item>
<item><ref target="https://ug.wikipedia.org/wiki/سۇلتان_ئابدۇلكەرىمخان">سۇلتان ئابدۇلكەرىمخان</ref> (1560 - 1591)</item>
<item>ئابدۇرەھىمخان (18 يېشىدا قايتىش بولغان)</item>
<item><ref target="https://ug.wikipedia.org/wiki/ئىبراھىم_سۇلتان">ئىبراھىم سۇلتان</ref> (سوپى سۇلتان)</item>
<item>مۇھەممەخان</item>
<item>ئەبۇ سەئىد سۇلتان</item>
<item>قۇرەيىش سۇلتان</item>
<item>شاھ مۇھەممەد سۇلتان</item>
<item>ئابدۇللاھ سۇلتان</item>
<item>يۇنۇس سۇلتان</item>
<item><ref target="https://ug.wikipedia.org/wiki/ئابدۇرەھىمخان">ئابدۇرەھىم</ref> سۇلتان (تۇرفان ۋالىيسى 1595-1640)</item></list>
</text></body></html>