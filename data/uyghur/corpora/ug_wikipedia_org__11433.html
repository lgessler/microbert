<html><body><text id="wikipedia_ug_wikipedia_org__11433.html" ns="0" revid="144159" sourceurl="https://ug.wikipedia.org/wiki/%D8%A6%D9%88%D8%B1%D8%AE%DB%87%D9%86-%D9%8A%DB%90%D9%86%D8%B3%DB%95%D9%8A_%D9%8A%DB%90%D8%B2%D9%89%D9%82%D9%89" title="ئورخۇن-يېنسەي يېزىقى" type="wikipedia">ئورخۇن-يېنسەي يېزىقىقاراڭ/Qarang/қараң: <ref target="https://ug.wikipedia.org/wiki/Orqun-Yénsey_Yéziqi">ئۇيغۇر لاتىن ئېلىپبەسى/Uyghur latin élipbesi/уйғур латин елипбәси</ref>, [[{{{2}}}|ئۇيغۇر كىرىل ئېلىپبەسى/Uyghur kiril élipbesi/уйғур кирил елипбәси]]

<figure><caption>كۆكتۈرك يېزىقى يېزىلغان ئەڭ ئەسكى ئابىدە <ref target="https://ug.wikipedia.org/wiki/قىزىل_(شەھەر)">قىزىل</ref> شەھرىدە جاي ئالماقتا.
</caption></figure><figure></figure><hi rend="bold">ئورقۇن-يېنسەي يېزىقى  (<ref target="https://ug.wikipedia.org/wiki/تۈركچە">تۈركچە</ref>: <hi rend="italic">Orhun alfabesi</hi>، <ref target="https://ug.wikipedia.org/wiki/موڭغۇلچە">موڭغۇلچە</ref>: хөх Түрүгийн бичиг <hi rend="italic">ھۆھ تۈرۈگىين بىچىگ</hi>)</hi> <ref target="https://ug.wikipedia.org/wiki/جۇڭگو">جۇڭگو</ref> ۋە چەت ئەل ئالىملىرى بۇ يېزىق بىلەن يېزىلغان مەڭگۈ تاش يادىكارلىقلىرى موڭغۇلىيىدىكى ئورقۇن دەرياسى ۋادىلىرىدىن ھەم سىبىرىيىدىكى يېنسەي دەرياسى بويلىرىدىن تېپىلغاچقا، تېپىلغان ئورنىغا قاراپ ئورقۇن-يېنسەي يېزىقى دەپ ئاتىغان. شۇ ۋاقىتتا بۇ يېزىقنى ئىشلەتكەن ئاساسىي خەلقنىڭ نامىغا قاراپ <hi rend="italic">قەدىمكى تۈرك يېزىقى</hi>، <hi rend="italic">كۆكتۈرك يېزىقى</hi> دېگەن ناملار بىلەن ئاتىغان. بۇ يېزىق يەنە شەكىل جەھەتتىن شىمالىي ياۋروپادىن تېپىلغان قەدىمكى گېرمانلار ئىشلەتكەن رونىك (گوتچە «سىرلىق، نامەئلۇم») يېزىقىغا ئوخشاپ قالغانلىقى ئۈچۈن، <ref target="https://ug.wikipedia.org/wiki/ياۋروپا">ياۋروپا</ref> ۋە <ref target="https://ug.wikipedia.org/wiki/رۇسىيە_فېدېراتسىيىسى">رۇس</ref> <ref target="https://ug.wikipedia.org/wiki/تۈركولوگىيە">تۈركولوگىيە</ref> ساھەسىدە، <hi rend="italic">سىبىرىيا رۇن ھەرپلىرى، يېنىسەي رۇن ھەرپلىرى، رۇنىك ئېلىپبە</hi> ۋە <hi rend="italic">قەدىمكى</hi> <hi rend="italic"><hi rend="bold">تۈرك-رونىك يېزىقى</hi></hi> دەپمۇ ئاتالغان. شۇنداقلا تۈركىي خەلقلەر بۇ يېزىقنى ئىسلام دىنىنى قوبۇل قىلىشتىن بۇرۇن ئىشلەتكەن يېزىق بولغاچقا، <hi rend="italic">ئىسلامىيەتتىن بۇرۇنقى يېزىق</hi> دېگەنگە ئوخشاش ناملار بىلەنمۇ ئاتىغان. بۇ ناملار پەقەت يېزىقشۇناسلار ۋە تەتقىقاتچىلار تەرىپىدىن قويۇلغان ناملار ئىدى. بۇ ھەقتىكى ئىزدىنىش ۋە تەتقىقاتلار نەتىجىسىدە بۇ يېزىقنىڭ ئەسلى <hi rend="bold"><ref target="https://ug.wikipedia.org/wiki/دولبارچىن_يېزىقى">دولبارچىن يېزىقى</ref></hi> دەيدىغان نامىنىڭ بارلىقى ھەققىدىكى مەلۇمات بىزگە كېيىنرەك مەلۇم بولدى. شۇنىڭدىن كېيىن بۇ يېزىقنى ئۆز نامى بىلەن دولبارچىن يېزىقى دەپ ئاتاش ھەققىدە ماقالىلەر يېزىلىپ، تەشەببۇسلار ئوتتۇرىغا قويۇلدى.  <figure><caption>ئورقۇن-يېنسەي يېزىقى</caption></figure>ئورقۇن-يېنسەي يېزىقىدا 39 <ref target="https://ug.wikipedia.org/wiki/ھەرپ">ھەرپ</ref>، بىر ئايرىش بەلگىسى بولۇپ، بۇ يېزىق ئېلىپبەلىك يېزىق بىلەن بوغۇملۇق يېزىقنىڭ ئارىلاشمىسىدۇر. ئورقۇن-يېنسەي يېزىقى ئومۇمەن، ئوڭدىن سولغا قاراپ توغرىسىغا يېزىلىدۇ. لېكىن، يېنسەي مەڭگۈ تاشلىرىدا سولدىن ئوڭغا يېزىلغان، ئايرىم مەڭگۈ تاشلاردا بىر قۇرى ئوڭدىن سولغا، يەنە بىر قۇرى سولدىن ئوڭغا زەنجىرسىمان ئۇلاپ يېزىلغان ئەھۋاللارمۇ ئۇچرايدۇ. بۇ يېزىقتا تۆت ھەرپ سەككىز سوزۇق تاۋۇشنى، 31 ھەرپ 18 ئۈزۈك تاۋۇشنى، بەش ھەرپ قوش ھەرپلىك بوغۇملارنى ئىپادىلەيدۇ. سۆزلەر بىر-بىرىدىن قوش چېكىت (: ) ئارقىلىق ئايرىپ يېزىلىدۇ. بەزى سۆز بىرىكمىلىرى بىر سۆز قىلىپ قوشۇپ يېزىلىدۇ. ئايرىم ئورۇنلاردا «~» سۆز ئايرىش بەلگىسى ئورنىدا قوللىنىلىدۇ. ئورقۇن-يېنسەي يېزىقىنىڭ مەنبەسى ۋە تۈركىي خەلقلەرنىڭ بۇ يېزىقنى قايسى دەۋردىن باشلاپ قوللانغانلىقى قاتارلىق مەسىلىلەردە  ئالىملارنىڭ كۆز قارىشى بىردەك ئەمەس. بەزى تارىخىي ماتېرىياللارغا ئاساسلانغاندا بۇ يېزىقنى ئۇيغۇرلار 5- ئەسىردىن 8- ئەسىرگىچە، يەنى، غەربكە كۆچۈشتىن ئىلگىرىكى مەزگىللەردە قوللانغان.
<figure></figure>
<p>ئورقۇن-يېنسەي يېزىقىدا يېزىلغان مەدەنىي يادىكارلىقلار ئۇيغۇر مىللىتىنىڭ تارىخىنى، سىياسىي، ئىقتىسادىي ئەھۋالىنى، ئىتنوگرافىيىسىنى، تىل-يېزىقى، ئەدەبىيات-سەنئىتى ۋە مەدەنىيەت تارىخىنى تەتقىق قىلىشتا ئىنتايىن مۇھىم ئەھمىيەتكە ئىگە.</p>
<figure></figure>
<p>ئورقۇن-يېنسەي يېزىقىدا يېزىلغان يادىكارلىقلارنىڭ ئاساسلىقى خاقانلار، قەبىلە باشلىقلىرى، لەشكەر باشلىقلىرىنىڭ قەھرىمانلىق ھاياتى، باتۇرلۇقى، تەسۋىرلەنگەن مەدھىيىلەر ۋە ئۇلار ئۆلگەندىن كېيىن ھاياتلىقىدىكى تۆھبىلىرى خاتىرىلەنگەن مەڭگۈ تاشلار بولۇپ، ئۇلارنىڭ ئاساسلىقى تۆۋەندىكىلەردىن ئىبارەت.</p>
<list type="unordered"><item><ref target="https://ug.wikipedia.org/wiki/1._چورىن_مەڭگۈ_تېشى">1. چورىن مەڭگۈ تېشى</ref></item>
<item><ref target="https://ug.wikipedia.org/wiki/2._تۇنيۇقۇق_مەڭگۈ_تېشى">2. تۇنيۇقۇق مەڭگۈ تېشى</ref></item>
<item><ref target="https://ug.wikipedia.org/wiki/3._كۆل_تېگىن_مەڭگۈ_تېشى">3. كۆل تېگىن مەڭگۈ تېشى</ref></item>
<item><ref target="https://ug.wikipedia.org/wiki/4._بىلگە_قاغان_مەڭگۈ_تېشى">4. بىلگە قاغان مەڭگۈ تېشى</ref></item>
<item><ref target="https://ug.wikipedia.org/wiki/5._كۇلچۇر_مەڭگۈ_تېشى">5. كۇلچۇر مەڭگۈ تېشى</ref></item>
<item><ref target="https://ug.wikipedia.org/wiki/6._مويۇنچۇر_مەڭگۈ_تېشى">6. مويۇنچۇر مەڭگۈ تېشى</ref></item>
<item><ref target="https://ug.wikipedia.org/wiki/7._توققۇز_ئوغۇز_قاغانى_مەڭگۈ_تېشى">7. توققۇز ئوغۇز قاغانى مەڭگۈ تېشى</ref></item>
<item><ref target="https://ug.wikipedia.org/wiki/8-_سۇجى_مەڭگۈ_تېشى">8- سۇجى مەڭگۈ تېشى</ref></item>
<item><ref target="https://ug.wikipedia.org/wiki/9._تېرخىن_مەڭگۈ_تېشى">9. تېرخىن مەڭگۈ تېشى</ref></item>
<item><ref target="https://ug.wikipedia.org/wiki/10._تەس_مەڭگۈ_تېشى">10. تەس مەڭگۈ تېشى</ref> ۋە باشقىلار</item></list>
ئورقۇن-يېنسەي ئۇيغۇر يېزىقىنىڭ ئېلىپبەسى

<p>    —  خەت <hi rend="bold">T²NGR²I</hi> — 
ھەرپ تەرجىمىسى <hi rend="bold">/teŋri/</hi> — تاۋۇش قىممىتى بويىچە IPA ئېلىپبەسى بويىچە  تەرجىمىسى <hi rend="bold">teñri</hi> — ئۇيغۇرچە <hi rend="bold">تەڭرى</hi></p>
قاراڭ
<list type="unordered"><item><ref target="http://www.omniglot.com/writing/orkhon.htm">ئورقۇن-يېنسەي يېزىقى</ref></item>
<item><ref target="http://gokturkanitlari.appspot.com/">Orkhon Inscriptions complete text</ref></item></list>
مەنبەلەر


<p>Last edited 6 years ago by <ref target="https://ug.wikipedia.org/wiki/ئىشلەتكۈچى:YiFeiBot">YiFeiBot</ref></p>
</text></body></html>