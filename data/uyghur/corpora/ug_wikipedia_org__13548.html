<html><body><text id="wikipedia_ug_wikipedia_org__13548.html" ns="0" revid="142626" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D9%84%D9%84%D8%A7_%D8%AA%D8%A7%D9%84%D9%89%D9%BE" title="ئابدۇللا تالىپ" type="wikipedia">ئابدۇللا تالىپ<p><hi rend="bold">ئابدۇللا تالىپ</hi> شائىر، يازغۇچى، پېداگوك ئابدۇللا تالىپ 1926 - يىلى ئاقسۇ ۋىلايىتىنىڭ كەلپىن ناھىيىسىدە دېھقان ئائىلىسىدە تۇغۇلغان. ئۇ، باشلانغۇچ مەلۇماتىنى ئۇقۇمۇشلۇق چوڭ دادىسىنىڭ تەربىيىسىدە ئالغان.9431 - يىلدىن 1946 - يىلغىچە ئاقسۇ دارىلمۇئەللىمىندە ئوقۇغان، ئوقۇش پۈتتۈرگەندىن كېيىن ئۇزاق مۇددەت مائارىپ سېپىدە خىزمەت قىلغان، 1955 - يىلدىن 1956 - يىلىغىچە بېيجىڭ پېداگوگىكا ئۇنىۋېرسىتېتىدا بىلىم ئاشۇرغان، ئۇنىڭدىن كېيىن شىنجاڭ مائارىپ نەشرىياتىدا ئىشلىگەن، شىنجاڭ مائارىپ تەتقىقات ئورنىدا مائارىپ تەتقىقاتى ۋە ئەدەبىي ئىجادىيەت بىلەن شۇغۇللانغان، ھازىر پېنسىيىدە. </p>
<p>ئابدۇللا تالىپ ئەدەبىيات ساھەسىگە 1945 - يىلى &gt;ئاقسۇ گېزىتى&lt; دە ئېلان قىلىنغان &gt;شامالغا خىتاب&lt; ناملىق شېئىرى بىلەن كىرىپ كەلگەن، شۇنىڭدىن تارتىپ ئىزچىل تۈردە شېئىر ئىجادىيىتى بىلەن شۇغۇللىنىپ &gt;كۈرەش سىگنالى&lt;، &gt;غايە&lt;، &gt;ئىشقىدا&lt; قاتارلىق كۆپلىگەن شېئىرلارنى يازغان. ئۇنىڭ بىر قىسىم شېئىرلىرى بەزى كوللېكتىپ شېئىرلار توپلاملىرىغا كىرگۈزۈلگەن. ئابدۇللا تالىپ كېيىنكى يىللاردا پروزا ئىجادىيىتى بىلەنمۇ شۇغۇللىنىپ، ئىنقىلابىي ۋەتەنپەرۋەر شائىر لۇتپۇللا مۇتەللىپنىڭ ھايات سەرگۈزەشتىلىرى ئەكس ئەتتۈرۈلگەن &gt;قاينام ئۆركىشى&lt; رومانى بىلەن 4019 - يىللاردىكى ئىجتىمائىي رېئاللىق ئەكس ئەتتۈرۈلگەن &gt;چالا تەگكەن ئوق&lt; رومانىنى يازغان. ئۇ يەنە 1940 - يىللارنىڭ ئاخىرلىرىدا &gt;ئەركىن جانان&lt;، &gt;سۆيگۈنۈم ئەلا&lt; قاتارلىق دارامىلارنى يازغان. </p>
<p>ئابدۇللا تالىپ يەنە ئۇيغۇر مائارىپ تارىخچىسى بولۇپ، &gt;ئۇيغۇر مائارىپ تارىخىدىن ئۇچېرىكلار&lt; ناملىق ئىككى قىسىملىق كىتابنى ۋە بىر مۇنچە تارىخىي، ئىلمىي ماقالىلەرنى يېزىپ ئېلان قىلدۇرغان. </p>
<p>ئابدۇللا تالىپنىڭ ھازىرغىچە نەشر قىلىنغان ئەدەبىي ئەسەرلىرىدىن &gt;قاينام ئۆركىشى&lt; (1983 - يىل، شىنجاڭ ياشلار - ئۆسمۈرلەر نەشرىياتى)، &gt;چالا تەگكەن ئوق&lt; (1985 - يىل، شىنجاڭ ياشلار - ئۆسمۈرلەر نەشرىياتى) ناملىق رومانلىرى، &gt;جۈپ ھەيكەل&lt; (1988 - يىل، شىنجاڭ خەلق نەشرىياتى) ناملىق شېئىرلار توپلىمى بار. </p>
<p>ئابدۇللا تالىپ ھازىر شىنجاڭ يازغۇچىلار جەمئىيىتىنىڭ ئەزاسى.</p>

مەنبەلەر


<p>‏
‏</p></text></body></html>