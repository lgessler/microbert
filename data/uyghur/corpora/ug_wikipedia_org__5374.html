<html><body><text id="wikipedia_ug_wikipedia_org__5374.html" ns="0" revid="152484" sourceurl="https://ug.wikipedia.org/wiki/%D8%A6%D8%A7%D9%82%DA%86%D9%89_%D9%86%D8%A7%DA%BE%D9%89%D9%8A%D9%89%D8%B3%D9%89" title="ئاقچى ناھىيىسى" type="wikipedia">ئاقچى ناھىيىسى
<p><hi rend="bold">ئاقچى ناھىيىسى</hi> ( <ref target="https://ug.wikipedia.org/wiki/ئۇيغۇر_لاتىن_يېزىقى">ئۇيغۇر لاتىن يېزىقى</ref>: <hi rend="bold">Aqchi Nahiyisi</hi>) <ref target="https://ug.wikipedia.org/wiki/شىنجاڭ_ئۇيغۇر_ئاپتونوم_رايونى">شىنجاڭ ئۇيغۇر ئاپتونوم رايونى</ref> دائىرىسى ئىچىدىكى بىر ناھىيە بۇلۇپ مەمۇرى جەھەتتىن <ref target="https://ug.wikipedia.org/wiki/قىزىلسۇ_قىرغىز_ئاپتونوم_ئوبلاستى">قىزىلسۇ قىرغىز ئاپتونوم ئوبلاستى</ref>تىگە قارايدۇ. ئاقچى ناھىيىسى قىزىلسۇ قىرغىز ئاپتونوم ئوبلاستىنىڭ شىمالى قىسمىغا، تەڭرىتېغىنىڭ جەنۇبىدىكى توشقان دەرياسىنىڭ يۇقىرى ئېقىمىغا جايلاشقان. شەرق تەرىپى <ref target="https://ug.wikipedia.org/wiki/ئۇچتۇرپان_ناھىيىسى">ئۇچتۇرپان ناھىيىسى</ref>، <ref target="https://ug.wikipedia.org/wiki/كەلپىن_ناھىيىسى">كەلپىن ناھىيىسى</ref> بىلەن، جەنۇب تەرىپى <ref target="https://ug.wikipedia.org/wiki/مارالبېشى_ناھىيىسى">مارالبېشى ناھىيىسى</ref>، <ref target="https://ug.wikipedia.org/wiki/ئاتۇش_شەھىرى">ئاتۇش شەھىرى</ref> بىلەن تۇتىشىدۇ. شىمال تەرىپى <ref target="https://ug.wikipedia.org/wiki/قىرغىزىستان">قىرغىزىستان</ref> نىڭ <ref target="https://ug.wikipedia.org/wiki/ئىسسىقكۆل_ئوبلاستى">ئىسسىقكۆل ئوبلاستى</ref> بىلەن، شەرق تەرىپى <ref target="https://ug.wikipedia.org/wiki/نارىن_ئوبلاستى">نارىن ئوبلاستى</ref> بىلەن چېگرىلىنىدۇ (چېگرا لىنىيىسىنىڭ ئۇزۇنلۇقى  276 كىلومېتىر). ئومۇمىي يەر مەيدانى  12 مىڭ 200  كۋادرات كىلومېتىر. ناھىيە قارمىقىدا بىر بازار، 5 يېزا،  23  كەنت ئاھالە كومىتېتى بار. ناھىيە بازىرىنىڭ ئۈرۈمچى شەھىرى بىلەن بولغان ئارىلىقى 1184 كىلومېتىر.  1995 - يىلىنىڭ ئاخىرىدىكى ئومۇمىي نوپۇسى  32 مىڭ  800، بۇنىڭ ئىچىدە قىرغىزلار  88.96% نى، ئۇيغۇرلار  4.55% نى، خەنزۇلار  6.28% نى، باشقا مىللەتلەر  0.21% نى تەشكىل قىلىدۇ.</p>
مەمۇرىي رايون
<p><ref target="https://ug.wikipedia.org/wiki/قىزىلسۇ_قىرغىز_ئاپتونوم_ئوبلاستى">قىزىلسۇ قىرغىز ئاپتونوم ئوبلاستى</ref> ئاقچى ناھىيىسى قارمىقىدا 1 دانە بازارلىق ۋە 5 يېزا بار بولۇپ، ئۇلار تۆۋەندىكىچە:</p>
<p><hi rend="bold">ئىزاھات:</hi></p>



يەر تۈزۈلۈشى
<p>بۇ ناھىيىنىڭ جۇغراپىيلىك ئالاھىدىلىكى شۇكى، ئىككى تاغ بىر جىلغىنى قورشاپ تۇرىدۇ. شىمالىي تەرىپى ئېگىز، جەنۇبىي تەرىپى تۆۋەن بولۇپ، غەربتىن شەرققە قىيپاش. شىمالىي تەرىپىدە كوكسال تېغى بولۇپ، ئەڭ ئېگىز چوققىسى دېڭىز يۈزىدىن  5 مىڭ  958 مېتىر ئېگىز. جەنۇب تەرىپىدە قارا تېكەن تېغى بولۇپ، ئەڭ ئېگىز چوققىسى دېڭىز يۈزىدىن  4 مىڭ  679 مېتىر ئېگىز. ئوتتۇرىسىدا <ref target="https://ug.wikipedia.org/wiki/توشقان_دەرياسى">توشقان دەرياسى</ref> جىلغىسى بار. توشقان دەرياسى غەربتىن شەرققە ئېقىپ پۈتۈن ناھىيىنى كېسىپ ئۆتىدۇ.</p>
ئىقلىمى
<p>ئاقچى ناھىيىسى مۆتىدىل بەلۋاغ قۇرغاق ئىقلىم رايونىغا كىرىدۇ. يىللىق ئوتتۇرىچە تېمپېراتۇرىسى  6.2℃. ئەڭ يۇقىرى تېمپېراتۇرىسى  36.4℃، ئەڭ تۆۋەن تېمپېراتۇرىسى  - 27.2℃، كۈننىڭ ئوتتۇرىچە چۈشۈش ۋاقتى  2988.6 سائەت.  10℃ جۇغلانما تېمپېراتۇرىسى 2434.8℃، قىروسىز مەزگىلى  171  كۈن. يىللىق ئوتتۇرىچە ھۆل - يېغىن مىقدارى 184.6 مىللىمېتىر. سۇنىڭ يىللىق ئوتتۇرىچە پارغا ئايلىنىش مىقدارى  2501.4  مىللىمېتىر.</p>
بايلىقى
<p>يەر ئۈستى سۇ بايلىقى  2 مىليارد  680 مىليون كۇب مېتىر. ياۋايى ھايۋانات بايلىقىدىن يىلپىز، ئارقار، ئاق بوغۇز بۆكەن، ئۇلار، چىل قاتارلىقلار بار. ياۋايى ئۆسۈملۈك بايلىقى بىرقەدەر مول بولۇپ، ئىككى تاغ، بىر جىلغىغا تارالغان ئۆسۈملۈك  200 خىلدىن كۆپرەك. بۇنىڭ ئىچىدە ياۋا دورا ئۆسۈملۈك بايلىقىدىن چۈچۈكبۇيا، ياۋا ئارپىبەدىيان، قىل يوپۇرماق، ئەمەن قاتارلىقلار بار. بايقالغان قېزىلما بايلىقلاردىن سېرپېنتىن، گەز، مەرمەر تاش، ئىسلاندىيە تېشى، تۆمۈر، مانگان قاتارلىقلار بار.</p>
يېزا ئىگىلىكى
<p>بۇ ناھىيە تاغلىق رايون چارۋىچىلىق ناھىيىسى بولۇپ، ھازىر بار تېرىلغۇ يەر كۆلىمى 4 مىڭ  300 گېكتار ( 64 مىڭ  500 مو)، ئورمان كۆلىمى  760 مىڭ گېكتار ( 11 مىليون  400  مىڭ مو)، ئوتلاق كۆلىمى 884  مىڭ 700 گېكتار ( 12  مىليون  670 مىڭ مو)، يەنە دېھقانچىلىققا باب كېلىدىغان  8 مىڭ  700  گېكتار (130 مىڭ مو) قاقاس يەر بار. مال - چارۋىسىدىن قوي، كالا، ئات، قوتاز، تۆگە، ئېشەك قاتارلىقلار بار. دېھقانچىلىق مەھسۇلاتلىرىدىن بۇغداي، كۆممىقوناق، ئارپا، يالىڭاچ، ئارپا، دادۇر (باقىلە)، زىغىر، قىچا قاتارلىقلار بار.</p>
ساياھەتچىلىكى
<p>بۇ ناھىيىنىڭ مەدەنىي يادىكارلىقلىرى ۋە داڭلىق ساياھەت نۇقتىلىرىدىن كىرگىن قەدىمىي قەلئەسى، <ref target="https://ug.wikipedia.org/wiki/ئۇچتۇرپان_قەدىمىي_شەھەر_خارابىسى">ئۇچتۇرپان قەدىمىي شەھەر خارابىسى</ref>، بالىگېندى قەدىمىي پوتىيى، ئىبراھىم قەدىمىي قەلئەسى، بەدەل بولال تۇراسى، قارلىق مۇز چوققا، جىلو سۇ ئارشىڭى، توشقان دەرياسى جىلغىسى مەنزىرىسى قاتارلىقلار بار.</p>
</text></body></html>