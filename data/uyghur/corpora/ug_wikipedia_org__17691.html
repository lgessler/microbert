<html><body><text id="wikipedia_ug_wikipedia_org__17691.html" ns="0" revid="152621" sourceurl="https://ug.wikipedia.org/wiki/%D9%BE%DB%95%D8%B1%DA%BE%D8%A7%D8%AA_%D9%85%DB%87%DA%BE%DB%95%D9%85%D9%85%DB%95%D8%AF" title="پەرھات مۇھەممەد" type="wikipedia">پەرھات مۇھەممەد
<p>پەرھات مۇھەممەد (<ref target="https://ug.wikipedia.org/wiki/ئۇيغۇر_لاتىن_يېزىقى">ئۇيغۇر لاتىن يېزىقى</ref>: <hi rend="bold">Perhat Muhammet</hi>، تۇغۇلغان 1964-يىل 7-مارت ) بولسا <ref target="https://ug.wikipedia.org/wiki/شەرقىي_تۈركىستان">شەرقىي تۈركىستان</ref>لىق ئىنقىلاپچى ۋە ئۇيغۇر سىياسەتچى. 1992-يىلى 12-ئايدا چەتئەلگە ھىجرەت قىلغاندىن تارتىپ شەرقىي تۈركىستاننىڭ ئازادلىق داۋا يولىدا نۇرغۇن خىزمەتلەرنى قىلغان. 1996-يىلى قۇرۇلغان <ref target="https://ug.wikipedia.org/wiki/دۇنيا_ئۇيغۇر_ياشلىرى_قۇرۇلتىيى">دۇنيا ئۇيغۇر ياشلىرى قۇرۇلتىيى</ref>، 1999-يىلى قۇرۇلغان <ref target="https://ug.wikipedia.org/wiki/شەرقىي_تۈركىستان_مىللىي_قۇرۇلتىيى">شەرقىي تۈركىستان مىللىي قۇرۇلتىيى</ref> ۋە 2004-يىلى قۇرۇلغان <ref target="https://ug.wikipedia.org/wiki/دۇنيا_ئۇيغۇر_قۇرۇلتىيى">دۇنيا ئۇيغۇر قۇرۇلتىيى</ref> قاتارلىق خەلقئارالىق ئۇيغۇر تەشكىلاتلىرىنىڭ قۇرۇلۇشىدا ئەڭ ئاساسلىق قۇرغۇچى ئەزالىرىنىڭ بىرى بولغان ۋە بۇ تەشكىلاتلارنىڭ ھەممىسىدە تەشۋىقات كومىتېتىنىڭ مۇدىرى بولۇپ ۋەزىپە ئالغان. 2016-يىلى ۋە 2017-يىلى چاقىرىلغان دۇنيا ئۇيغۇر قۇرۇلتىيىدا قۇرۇلتاينىڭ مۇئاۋىن رەئىسى بولۇپ سايلانغان بولۇپ، ھازىرمۇ شۇ ۋەزىپىنى ئۆتەپ كەلمەكتە.</p>
بالىلىقى ۋە ئوقۇش ھاياتى
<p>پەرھات مۇھەممەد 1964-يىلى 3-ئاينىڭ 7-كۈنى <ref target="https://ug.wikipedia.org/wiki/خوتەن_ۋىلايىتى">خوتەن ۋىلايىتى</ref>نىڭ <ref target="https://ug.wikipedia.org/wiki/لوپ_ناھىيىسى">لوپ ناھىيىسى</ref>دا دۇنياغا كەلگەن. 1981-يىلى <ref target="https://ug.wikipedia.org/wiki/شىنجاڭ_ئۇنىۋېرسىتېتى">شىنجاڭ ئۇنىۋېرسىتېتى</ref> نىڭ تىل-ئەدەبىيات ڧاكۇلتېتىغا قوبۇل قىلىنغان بولۇپ 1985-يىلى ئوقۇشىنى مۇۋەپپەقىيەتلىك تاماملىغان.</p>
خىزمەت ھاياتى
<p>پەرھات مۇھەممەد ئەپەندىم 1985-يىلى شىنجاڭ ئۇنىۋېرسىتېتىنى پۈتتۈرۈپ ئاتالمىش شىنجاڭ خەلق رادىئو ئىستانسىسىغا خىزمەتكە تەقسىم قىلىنغان ۋە 1992-يىلىنىڭ ئاخىرىغىچە مۇخبىر، تەھرىر ۋە تەرجىمان بولۇپ خىزمەت قىلغان. پەرھات ئەپەندىم ئۆزى بىر يازغۇچى، 1982-يىلىدىن تارتىپ شەرقىي تۈركىستاندىكى ھەر قايسى گېزىت-ژۇرناللاردا 200 پارچىگە يېقىن ھېكايە پوۋىست ئېلان قىلغان، 1988-يىلى قەشقەر نەشرىياتى تەرىپىدىن ھىكايىلەر ۋە پوۋىستلەر توپلىمى نەشىر قىلىنغان. 1989-يىلى شىنجاڭ خەلق نەشرىياتى تەرىپىدىن&lt;بايلىق ياراتقۇچىلار&gt; ناملىق ئەدەبىي ئاخباراتلار توپلىمى نەشىر قىلىنغان.</p>
<p>1988-يىلى شىنجاڭ يازغۇچىلار جەمئىيىتىنىڭ ئەزاسى، مەملىكەتلىك ئاز-سانلىق يازغۇچىلار جەمئىيىتىنىڭ ئەزاسى بولۇپ قوبۇل قىلىنغان. بىر مەزگىل شىنجاڭ ئۇنىۋېرسىتېتىنىڭ ئاخباراتچىلىق ڧاكۇلتېتىدا مۇخبىرلىق ئەمەلىيىتى ھەققىدە دەرس بەرگەن ۋە ئۇيغۇر ئوقۇغۇچىلىرىنىڭ باكلاۋۇرلۇق دېسسىرتاتسىيەسىنىڭ ھازىرلىنىشىغا كەسپىي جەھەتتىن يېتەكچىلىك قىلغان. ئۆز ۋاقتىدا پەرھات مۇھەممەت يېقىنقى زامان ئۇيغۇر تارىخىدىكى يېشى ئەڭ كىچىك پوۋېست ئېلان قىلغان يازغۇچى دەپ تونۇلغان، شۇ ۋاقىتلاردا پەرھات ئەپەندىم ئوخشاشلا يازغۇچىلار جەمئىيىتىدىكى يېشى ئەڭ كىچىك ئەزالىرىدىن بىرى ئىدى.  </p>
سىياسىي ھاياتى
<p>ئوقۇش، خىزمەت ھاياتىدا خىتايلارنىڭ ۋەتىنىمىزدىكى ئېلىپ بېرىۋاتقان ئايرىمىچىلىق سىياسىتى ۋە ئۇيغۇرلارغا قىلىۋاتقان زۇلۇمى پەرھات مۇھەممەد ئەپەندىمنىڭ ھاياتىغا زور تەسىرلەرنى كۆرسەتكەن بولۇپ، دۈشمەننىڭ قارا نىيىتىنى تونۇپ يەتكەن پەرھات مۇھەممەت ئەپەندىم 1992-يىلى 12-ئايدا چەتئەلگە ھىجرەت قىلىپ چىققان ۋە شۇ ۋاقىتلاردىن باشلاپلا ئازاتلىق دەۋا يولىدا ئۈن-تىنسىز كۆرەش قىلىپ كەلمەكتە. ئۇ 1999-يىلىدىن 2010-يىلىغىچە <ref target="https://ug.wikipedia.org/wiki/ئەركىن_ئاسىيا_رادىئوسى">ئەركىن ئاسىيا رادىئوسى</ref>نىڭ ئىختىيارى مۇخپىرى ۋە ئوبزورچىسى بولۇپ خىزمەت قىلغان. 1996-يىلى قۇرۇلغان <ref target="https://ug.wikipedia.org/wiki/دۇنيا_ئۇيغۇر_ياشلىرى_قۇرۇلتىيى">دۇنيا ئۇيغۇر ياشلىرى قۇرۇلتىيى</ref>، 1999-يىلى قۇرۇلغان <ref target="https://ug.wikipedia.org/wiki/شەرقىي_تۈركىستان_مىللىي_قۇرۇلتىيى">شەرقىي تۈركىستان مىللىي قۇرۇلتىيى</ref> ۋە 2004-يىلى قۇرۇلغان <ref target="https://ug.wikipedia.org/wiki/دۇنيا_ئۇيغۇر_قۇرۇلتىيى">دۇنيا ئۇيغۇر قۇرۇلتىيى</ref> قاتارلىق خەلقئارالىق ئۇيغۇر تەشكىلاتلىرىنىڭ قۇرۇلۇشىدا ئەڭ ئاساسلىق قۇرغۇچى ئەزالىرىنىڭ بىرى بولغان ۋە بۇ تەشكىلاتلارنىڭ ھەممىسىدە تەشۋىقات كومىتېتىنىڭ مۇدىرى بولۇپ ۋەزىپە ئالغان. 2016-يىلى ۋە 2017-يىلى چاقىرىلغان دۇنيا ئۇيغۇر قۇرۇلتىيىدا قۇرۇلتاينىڭ مۇئاۋىن رەئىسى بولۇپ سايلانغان بولۇپ، ھازىرمۇ شۇ ۋەزىپىنى ئۆتەپ كەلمەكتە.</p>
باشقىلار
<list type="unordered"><item><ref target="https://ug.wikipedia.org/wiki/رابىيە_قادىر">رابىيە قادىر</ref></item>
<item><ref target="https://ug.wikipedia.org/wiki/دولقۇن_ئەيسا">دولقۇن ئەيسا</ref></item>
<item><ref target="https://ug.wikipedia.org/wiki/ئەركىن_ئەكرەم">ئەركىن ئەكرەم</ref></item>
<item><ref target="https://ug.wikipedia.org/wiki/ئۆمەر_قانات">ئۆمەر قانات</ref></item></list>
</text></body></html>