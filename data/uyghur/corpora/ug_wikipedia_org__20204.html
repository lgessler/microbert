<html><body><text id="wikipedia_ug_wikipedia_org__20204.html" ns="0" revid="150627" sourceurl="https://ug.wikipedia.org/wiki/%D8%B3%DB%88%D9%86%DB%95%D9%86%DB%87%D9%84_%D9%83%DB%87%D8%A8%D8%B1%D8%A7" title="سۈنەنۇل كۇبرا" type="wikipedia">سۈنەنۇل كۇبرا<p><hi rend="bold">ئەسسۈنەنۇل كۇبرا</hi> (بۈيۈك سۈنەن/ السنن الكبرى) ياكى <hi rend="bold">سۈنەنى بەيھەقى</hi> (السنن البيھقي)، مەشھۇر <ref target="https://ug.wikipedia.org/wiki/مۇھەددىس">مۇھەددىس</ref> ۋە <ref target="https://ug.wikipedia.org/wiki/شافىئىي_مەزھىپى">شافىئىي</ref> <ref target="https://ug.wikipedia.org/wiki/فەقىھ">فەقىھ</ref> <ref target="https://ug.wikipedia.org/wiki/بەيھەقىي">ئەھمەد ئىبنى ھۈسەين ئەلبەيھەقىي</ref> (ھ. 384 – 458 / م. 994 - 1066) نىڭ ئەھكام ھەدىسلىرىنى ۋە <ref target="https://ug.wikipedia.org/wiki/ساھابە">ساھابە</ref> - <ref target="https://ug.wikipedia.org/wiki/تابىئىن">تابىئىنلەردىن</ref> كەلگەن بايانلارنى جەملىگەن 10 توملۇق بۈيۈك ئەسىرى بولۇپ، 70 بۆلۈم ۋە يۈزلەرچە بابلاردا 30 مىڭغا يېقىن <ref target="https://ug.wikipedia.org/wiki/ئىسناد">ئىسناد</ref> ۋە 26 مىڭ 490 مۇسنەد رىۋايەت بىلەن ئەڭ كۆپ ھەدىسنى، ساھابە ۋە تابىئىنلارنىڭ بايانلىرىنى ۋە شەرئىي مەسىلىلەرنى ئۆز ئىچىگە ئالغان <ref target="https://ug.wikipedia.org/wiki/سۈنەن">سۈنەن</ref> ئېنسىكلوپېدىيەلىرىدىن بىرىدۇر. بۇ سەۋەبتىن، <ref target="https://ug.wikipedia.org/wiki/ھەدىس">ھەدىس</ref>، ساھابە ۋە تابىئىنلەرنىڭ بايانلىرىنى تەخرىج قىلىشتىكى مۇھىم ۋە ئەسل مەنبەلەردىن بىرى ھېسابلىنىدۇ. </p>
<p>ئىمام بەيھەقىي بۇ ئەسىرىگە بىر تومدا «‹سۈنەنۇل كۇبرا› كىتابىغا كىرىش» (المدخل إلى كتاب السنن الكبرى) نامىدا مۇقەددىمە يازغان. يەنە ئۇ ئەسىرىدە ھەدىس ئىلمى بىلەن فىقھ ئىلمىنى جەملەش بىلەن بىرگە، ھەدىسلەردىكى ئىللەتلەرنى، مۇھەددىسلەرنىڭ باھالىرىنى بايان قىلغان ۋە بىر - بىرى بىلەن زىتتەك كۆرۈنگەن ھەدىسلەرنى مۇۋاپىق بىر تەرەپ قىلغان. </p>
<p>ئەسەر ھ. 432 - يىلى 12 - جامادىيەلئاخىر / م. 1041 - يىلى 17 - فېۋرال تاماملانغاندۇر.</p>
</text></body></html>