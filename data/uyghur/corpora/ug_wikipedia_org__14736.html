<html><body><text id="wikipedia_ug_wikipedia_org__14736.html" ns="0" revid="140224" sourceurl="https://ug.wikipedia.org/wiki/%D8%BA%DB%90%D9%86%D9%89_%D8%A8%D8%A7%D8%AA%DB%87%D8%B1" title="غېنى باتۇر" type="wikipedia">غېنى باتۇر<p><hi rend="bold">غېنى باتۇر</hi> -- خەلق قەھرىمانى. <ref target="https://ug.wikipedia.org/wiki/ئۈچ_ۋىلايەت_ئىنقىلابى">ئۈچ ۋىلايەت ئىنقىلابى</ref> <ref target="https://ug.wikipedia.org/wiki/نىلقا_قوزغىلىڭى">نىلقا قوزغىلىڭىنىڭ</ref> ئاساسلىق رەھبەرلىرىدىن بىرى، <ref target="https://ug.wikipedia.org/wiki/ئۇيغۇر_مىللىتى">ئۇيغۇر خەلقىنىڭ</ref> خەلق قەھرىمانى، <ref target="https://ug.wikipedia.org/wiki/ھەربىي_قوماندان">ھەربىي قوماندان</ref> غېنى مۇھەممەت باقىر 1901 - يىلى غۇلجا ناھىيە قاش يېزىسىنىڭ تۇردىيۈزى مەھەللىسىدە كەمبەغەل <ref target="https://ug.wikipedia.org/wiki/دېھقان">دېھقان</ref> ئائىلىسىدە دۇنياغا كەلگەن. غېنى كىچىگىدىنلا ئىشچان، باتۇر، كۈچلۈك، غەيرەتلىك بالا بولۇپ، بالا ۋاقتىدا <ref target="https://ug.wikipedia.org/wiki/چېلىشىش_ئويۇنى">چېلىشىشتا</ref> داڭق چىقىرىدۇ ۋە ئېگىز بوي، گەۋدىلىك، يوغان باش، كەڭ ۋە سوزۇق يۇزى قىپ - قىزىل، قوي كۆز، كەم سۆز ئادەم بولۇپ يېتىلىپ چىقىدۇ .</p>
<p>غېنى 16 ياش ۋاقىتلىرىدا بىر كۈنى <ref target="https://ug.wikipedia.org/wiki/توققۇزتارا_ناھىيىسى">تۇققۇزتارا</ref>دا <ref target="https://ug.wikipedia.org/wiki/باتۇر">باتۇرلۇق</ref> ھەققىدە سۆز قىلىۋاتقان ئاتلىق بىر <ref target="https://ug.wikipedia.org/wiki/قازاق_مىللىتى">قازاق</ref> يىگىتكە: «مەن مۇشۇ ئالا ئېتىڭنى ئاشۇ قارا ياغاچ تۈۋىگە ئاپىرىپ ئەكەلسەم نېمە دەيسەن؟» دەپ 150مىتىر ئارلىقنى كۆرسىتىدۇ. قازاق يىگىت: «ئەگەر دېگىنىڭدەك قىلساڭ، ئاتنى ساڭا بەردىم . قىلالمىساڭ ئاۋۇ <ref target="https://ug.wikipedia.org/wiki/تورۇق_ئات">تورۇق ئېتىڭ</ref> مېنىڭ» دەيدۇ، غېنى بارغان پېتى ئاتنى يەلكىسىگە ئېلىپ ماڭىدۇ، قىيقاس كۆتۈرىلىدۇ . غېنى ئاتنى كۆتۈرۈپ قارياغاچتىن 100مېتر نېرى يەرگە ئېلىپ بېرىپ، قايتۇرۇپ ئەكىلىدۇ . خالايىق ھەيران قالىدۇ. شۇنىڭ بىلەن غېنىنىڭ «باتۇر» دېگەن نامى پۈتۈن <ref target="https://ug.wikipedia.org/wiki/ئىلى_قازاق_ئاپتونوم_ۋىلايىتى">ئىلى</ref> رايۇنىغا تارقىلىدۇ. ھەم زۇلۇمغا، جازانىخورلۇققا قارشى ھەركەت قىلىدىغان نوچىلار غېنىنىڭ ئەتراپىغا توپلىشىشقا باشلايدۇ. ئۇلار زالىم بەگلەر، <ref target="https://ug.wikipedia.org/wiki/جازانىخور">جازانىخور</ref> بايلار، ئەمەلدارلارنى تىللايدۇ، مەسخىرە قىلىدۇ، ئېپى كەلسە ئۇلارنىڭ مال مۇلكىنى ئوغۇرلاپ، يىتىم - يىسىرلارغا تارقىتىپ بېرىدۇ . شۇڭا غېنى 1944 يىلىغىچە كۆپ قېتىم تۇرمىلەرگە تاشلىنىدۇ، ھەر قېتىم قامالغاندا كىشەننى ئۇزۇپ تاشلاپ كاچىدۇ .</p>
<p>ئەڭ ئاخىرقى قېتىم غېنى 1944 -يىلى 4 -ئاينىڭ 5 -كۈنى دۈشەنبە <ref target="https://ug.wikipedia.org/wiki/ئۈرۈمچى_شەھىرى">ئۈرۈمچى</ref> 2 -تۈرمىدىن (ھازىرقى <ref target="https://ug.wikipedia.org/wiki/ئۈرۈمچى_شەھەرلىك_خەلق_سوت_مەھكىمىسى">ئۈرۈمچى شەھەرلىك خەلق سوت مەھكىمىسى</ref> ئورنىدا ) قېچىپ نىلقا ئەتراپىدا يوشۇرنۇپ يۈرىدۇ . شۇ كۈنلەردە نىلقا تاغلىرىدا <ref target="https://ug.wikipedia.org/wiki/گومىنداڭ">گومىنداڭغا</ref> قارشى ھەرىكەت ئېلىپ بېرىۋاتقان <ref target="https://ug.wikipedia.org/wiki/فاتىخ_باتۇر">فاتىخ باتۇر</ref>، <ref target="https://ug.wikipedia.org/wiki/ئەكبەر_باتۇر">ئەكبەر باتۇر</ref>، <ref target="https://ug.wikipedia.org/wiki/قۇربان_بۇرھانىدوف">قۇربان بۇرھانىدوف</ref>، <ref target="https://ug.wikipedia.org/wiki/ئوسمان_ئىبرايىمۇف">ئوسمان ئىبرايىمۇف</ref>، <ref target="https://ug.wikipedia.org/wiki/سىيىت_ئاۋان">سىيىت ئاۋان</ref> (ئەكبەرنىڭ ئىنىسى)، <ref target="https://ug.wikipedia.org/wiki/نۇر_ئوبولۇف">نۇر ئوبولۇف</ref>، <ref target="https://ug.wikipedia.org/wiki/ھوشۇر_مامۇتۇف">ھوشۇر مامۇتۇف</ref>، <ref target="https://ug.wikipedia.org/wiki/مۇساقان_قۇربان">مۇساقان قۇربان</ref>، <ref target="https://ug.wikipedia.org/wiki/خەمىت_مۇسلىمۇف">خەمىت مۇسلىمۇف</ref> ( فاتىخ باتۇرنىڭ ئىنىسى )، <ref target="https://ug.wikipedia.org/wiki/رەفىق_بايچۇرىن">رەفىق بايچۇرىن</ref> قاتارلىق <ref target="https://ug.wikipedia.org/wiki/پارتىزان">پارتىزانلار</ref> گۇرۇپپىسى غېنى باتۇرنىڭ ئۈرۈمچى تۈرمىسىدىن قېچىپ كەلگىنىنى ئاڭلاپ، ئۇنى ئىزدەپ تاپىدۇ، شۇنىڭ بىلەن غېنى <ref target="https://ug.wikipedia.org/wiki/ئۈچ_ۋىلايەت_ئىنقىلابى">ئىنقىلابقا</ref> قېتىلىدۇ . پارتىزانلىق شىتاپ قۇرۇلغاندا غېنى 2- پارتىزانلار گۇرپپىسىغا مەسئۇل بولىدۇ، بۇ گۇرپپىدا زۇلۇمغا قارشى، ئەركىنلىككە ئىنتىلگۈچى 200 دىن ئارتۇق پارتىزان بار ئىدى .</p>
<p>غېنى شۇندىن باشلاپ ھەرقايسى  ئۇرۇش رايۇنلىرىدا باتۇرلۇق كۆرسىتىدۇ ۋە كىشىلەر تەرىپىدىن غېنى باتۇر دەپ تەرىپلىنىدۇ . غېنى باتۇر ۋە پارتىزانلار گومىنداڭنىڭ غۇلجا تەرەپتىن 10 ماشىنىدا كەلگەن ئەسكىرىنى توسۇپ زەربە بېرىپ، مازار رايونىغا كىرگۈزمەي يوقۇتۇپ ئۇلارنىڭ قورال ياراغلىرىنى غەنىمەت ئالىدۇ . <ref target="https://ug.wikipedia.org/wiki/سۇلتان_ئوۋەيس_مازىرى">سۇلتان ئوۋەيس مازىرىغا</ref> يوشۇرۇن كىرىپ، ساقچى ئىدارىسىنى پاچاقلاپ تاشلايدۇ. ھەر مىللەت خەلقىدىن قامالغان 30 نەچچە كىشىنى قۇتۇلدۇرۇپ چىقىدۇ. غېنى يەنە <ref target="https://ug.wikipedia.org/wiki/قارا_سۇ">قارا سۇ</ref>، <ref target="https://ug.wikipedia.org/wiki/سۇپتاي">سۇپتاي</ref>، <ref target="https://ug.wikipedia.org/wiki/مازار_رايونى">مازار رايونىدىكى</ref> ئۇرۇشتا ئاتلىق ئىككى قولىدا ئىككى <ref target="https://ug.wikipedia.org/wiki/ماۋزۇر">ماۋزۇر</ref> بىلەن يامغۇردەك يىغىۋاتقان ئوققا قارىماي دۇشمەن سېپىنى يېرىپ ئۆتىدۇ . دۈشمەن توپىغا ئاتلىق بېسىپ كىرىپ دۈشمەن قولىدىكى قورالنى تارتىپ ئېلىپ چىقىدۇ. غېنىنىڭ بۇنداق باتۇرلىغى خەلق ئىچىدە ھەرخىل ئەپسانىلارنىڭ كېلىپ چىقىشىغا سەۋەپ بولىدۇ . </p>
<p>غېنى ئارشاڭنى ئېلىش ئۇرۇشىدا ئېغىر يارلىنىپ <ref target="https://ug.wikipedia.org/wiki/ئالمۇتا">ئالمۇتۇغا</ref> داۋالىنىشقا بارىدۇ ۋە داۋالىنىپ قايتىپ كەلگەندىن كېيىن ۋاقىتلىق ھۆكۈمەت ئۇنىڭ قەھرىمانلىق جاسارىتى، <ref target="https://ug.wikipedia.org/wiki/قوماندان">قوماندانلىق</ref> ماھارىتىنى نەزەرگە ئېلىپ، ئۇنىڭغا پولكوۋنىكلىق ھەربى ئۇنۋان ۋە «خەلق قەھرىمانى» دېگەن ھۆرمەتلىك نامنى بېرىدۇ. ئۇ ئازاتلىققا قەدەر <ref target="https://ug.wikipedia.org/wiki/شەرقى_تۈركىستان_جۇمھۇرىيىتى">ئۈچ ۋىلايەت ھۆكۈمىتىنىڭ</ref> ئەزاسى، <ref target="https://ug.wikipedia.org/wiki/مىللى_ئارمىيە">مىللى ئارمىيە</ref> ھەربى سوت مەھكىمىسىنىڭ باشلىغى قاتارلىق ۋەزىپىلەردە بولىدۇ . ئۇ بۇ جەرياندا «<ref target="https://ug.wikipedia.org/wiki/جۇمھۇرىيەت">جۇمھۇرىيەت</ref>»، «<ref target="https://ug.wikipedia.org/wiki/ئازاتلىق">ئازاتلىق</ref>»، «<ref target="https://ug.wikipedia.org/wiki/ئىستىقلالىيەت">ئىستىقلالىيەت</ref>»، «باھادىرلىق ئۈچۈن» قاتارلىق كۆپلىگەن <ref target="https://ug.wikipedia.org/wiki/ئوردىن">ئوردىنلار</ref> بىلەن تارتۇقلىنىدۇ.</p>
<p><ref target="https://ug.wikipedia.org/wiki/جۇڭگو_كوممۇنىستىك_پارتىيىسى">ج ك پ</ref> <ref target="https://ug.wikipedia.org/wiki/قىزىل_ئارمىيە">قىزىل ئارمىيىسى</ref> كىرگەندىن كېيىن <ref target="https://ug.wikipedia.org/wiki/ئۆلكىلىك_سىياسى_مەسلەھەت_كېڭىشى">ئۆلكىلىك سىياسى مەسلەھەت كېڭەش</ref> يىغىنىغا قاتنىشىدۇ . كېيىن كېيى فاتىخ باتۇر بىلەن لەنجۇدا 1953- يىلىغىچە دەم ئالىدۇ . 1953 - يىلىنىڭ ئاخىرى قايتىپ كېلىپ ئۆلكىلىك سىياسى مەسلەھەت كېڭىشىگە ئەزا بولىدۇ . 1954- يىلىنىڭ ئاخىرى <ref target="https://ug.wikipedia.org/wiki/غۇلجا_شەھىرى">غۇلجىغا</ref> كېتىدۇ ۋە 1956 - يىلىنىڭ ئاخىرى ھازىرقى <ref target="https://ug.wikipedia.org/wiki/قازاقىستان">قازاقىستانغا</ref> چىقىپ كېتىدۇ. 1997 - يىلى 96 يېشىدا <ref target="https://ug.wikipedia.org/wiki/ئالمۇتا">ئالمۇتا</ref> شەھىرىدە ۋاپات بولىدۇ .</p>
</text></body></html>