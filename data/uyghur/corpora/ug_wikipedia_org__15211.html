<html><body><text id="wikipedia_ug_wikipedia_org__15211.html" ns="0" revid="139838" sourceurl="https://ug.wikipedia.org/wiki/%D9%85%DB%95%D8%AF%D9%89%D9%86%DB%95" title="مەدىنە" type="wikipedia">مەدىنەقاراڭ/Qarang/қараң: <ref target="https://ug.wikipedia.org/wiki/Medine">ئۇيغۇر لاتىن ئېلىپبەسى/Uyghur latin élipbesi/уйғур латин елипбәси</ref>, [[{{{2}}}|ئۇيغۇر كىرىل ئېلىپبەسى/Uyghur kiril élipbesi/уйғур кирил елипбәси]]

<p><hi rend="bold">مەدىنە</hi> شەھرى بۇگۈنكى <ref target="https://ug.wikipedia.org/wiki/سەئۇدى_ئەرەبىستان">سەئۇدى ئەرەبىستانىنىڭ</ref> غەربىي شىمالىغا، <ref target="https://ug.wikipedia.org/wiki/ھىجاز">ھىجاز</ref> رايونىغا، <ref target="https://ug.wikipedia.org/wiki/مەككە">مەككە</ref> شەھرىنىڭ شىمالىغا جايلاشقان مۇھىم شەھەر. كۆھنە ئاتى <ref target="https://ug.wikipedia.org/wiki/يەسرىب">يەسرىب</ref> (يثرب) ئېرۇر. مەدىنەگە مەدىررا، مەدىركە، مەددىنە، مەززىنە ھەم دېيىلگەن. ھەم ئىسلام دىنىنىڭ ئىككىنچى مۇھىم يېرى جاي ئالغان يەر ھەم <ref target="https://ug.wikipedia.org/wiki/ئىسلام_دىنى">ئىسلام دىنىنىڭ</ref> مەركىزى ھەم <ref target="https://ug.wikipedia.org/wiki/مۇھەممەد_ئەلەيھىسسالام">ھەزرەتى مۇھەممەد</ref> س.ئە.ۋ قۇرغان <ref target="https://ug.wikipedia.org/wiki/ئىسلام_دۆلىتى">ئىسلام دۆلىتىنىڭ</ref> تۇنجى پايتەختى.
ئومۇمەن <ref target="https://ug.wikipedia.org/wiki/مەككە">مەككەگە</ref> بېرىپ <ref target="https://ug.wikipedia.org/wiki/ھەج">ھەج</ref> قىلىدىغان ئادەملەرنىڭ ھەممىسى مەدىنەگە چوقۇم بارىدۇ. ھەر يىلىدىكى ھەج قىلىش مەزگىلىدە، ھەج مۇراسىمى باشلىنىشتىن بۇرۇن ۋەيا كېيىن مەدىنە شەھرىگە بېرىپ زىيارەت قىلىدۇ.</p>
ئىسمى ھەققىدە
<p><hi rend="bold">ئېتىمولوگىيىسى</hi>
ئەرەبچە كەلىمە بولمىش "المدينة"نىڭ مەنىسى "شەھەر" دېگەنلىكتۇر. ئىسلامىيەتتىن بۇرۇنقى ئىسمى "يەسرىب" ([ˈjaθrib]; يثرب). يەسرىب ئىسمى قۇرئاندا <ref target="https://ug.wikipedia.org/wiki/سۇرە_ئەھزاب">سۇرە ئەھزابنىڭ</ref> 13- ئايەتىدە تىلغا ئېلىنغان.  
شۇنداقلا بۇ شەھەرگە تاييىبە ([ˈtˤajba]; طيبة) ھەم دېيىلىدۇ. باشقا ئىسىملىرى بولسا مەدىنەتۇل مۇنەۋۋەرە (نۇرلانغان شەھەر)، مەدىنەتۇننەبىي (پەيغەمبەر شەھىرى) ئېرۇر. 
مەدىنەنىڭ: تابە، ئاسىمە، دارۇل ئىمان، دارۇسسۇننە، بەررەھ، بەيتۇررۇسۇل، ھەبىبە، مەھبۇبە، دارۇل ئەبرار، دارۇل ھىجرە، دارۇسسەلامە، دارۇل ڧەتىھ، مەھڧۇزە، ھەرەمى رەسۇل، مەدىنەتۇررەسۇل قاتارلىق نۇرغۇنلىغان ئىسىملەرى بار. ئىسلام تارىخچىلىرىدىن <ref target="https://ug.wikipedia.org/wiki/مەسئۇدى">مەسئۇدى</ref>، "ۋەڧا" ناملىق ئەسىرىدە، "ئىسىمنىڭ كۆپلىكى، ئىسىم ئىگىسىنىڭ شەرەڧلىكلىكىگە دالالەتتۇر" دېگەندىن سوڭرە، تۈرلۈك مەنبئەلەرگە تايىنىپ تۇرۇپ مەدىنەئى مۇنەۋۋەرەنىڭ 94 ئىسمىنى ساناپ چىققان ۋە بۇلار ھەققىدە كەڭ تۈشەندۈرۈشلەر بەرگەن<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref>. </p>
شەھەر ھەققىدە
<p>مەدىنە، <ref target="https://ug.wikipedia.org/wiki/سەئۇدى_ئەرەبىستان">سەئۇدى ئەرەبىستان پادىشاھلىقىنىڭ</ref> غەربىي شىمالىغا جايلاشقان مۇھىم شەھەر. ئىسلام دىنىنىڭ مەركىزى. 622-يىلى <ref target="https://ug.wikipedia.org/wiki/مۇھەممەد_ئەلەيھىسسالام">مۇھەممەد پەيغەمبەر</ref> ئۈممەتلىرىدىن ھەزرەتى <ref target="https://ug.wikipedia.org/wiki/ئەبۇبەكرى">ئەبۇبەكر</ref> بىلەن بىللە <ref target="https://ug.wikipedia.org/wiki/ھىجرەت">ھىجرەت</ref> مەككىدىن بۇ جايغا كېلىپ ئورۇنلاشقان، مۇھەممەد س.ئە.ۋ 632-يىلى شۇ جايدا ۋاپات بولغان. شەھەردە مۇھەممەد پەيغەمبەرنىڭ قەبرىسى، مەشھۇر پەيغەمبەر مەسچىتى بار. م بۇ شەھەر جايلاشقان ئورۇن دېڭىز يۈزىدىن 610 مېتىر ئېگىز كېلىدۇ، ئاھالىسى 1 مىلىيون 300 مىڭدىن ئاشىدۇ، مەدىنە شەھىرى بىلەن مەككە شەھىرىنىڭ ئارىلىقى 450 كىلومېتىردىن ئاشىدۇ. ئىككى شەھەرنى تاشيوللار بىر-بىرىگە تۇتاشتۇرۇپ تۇرىدۇ. مەدىنە شەھىرى سەئۇدى ئەرەبىستانىنىڭ مۇھىم سودا مەركەزلىرىنىڭ بىرى، شەھەر ئەتراپىدا نۇرغۇن دېھقانچىلىق مەيدانلىرى بولۇپ، خورما، بۇغداي، ئارپا، كۆكتات، مېۋە ئۆستۈرۈلىدۇ. شەھەردە خورمىنى پىششىقلاپ ئىشلەپچىقىرىش زاۋۇتى، خىش زاۋۇتى، گىلەمچىلىك فابرىكىسى قاتارلىق زاۋۇت-فابرىكىلار بار. ھاۋا يولى، تاشيوللار ئارقىلىق مەككە ھەم جىددە پورتلىرى بىلەن تۇتىشىپ تۇرىدۇ.</p>
جوغراڧىيە
<p>مەدىنە مەككىنىڭ 450 كىلومېتىر شىمالىغا جايلاشقان، ئۈچ تەرىپىنى تاغلار ئوراپ تۇرىدۇ، سۈيى ئەلۋەك، يېرى مۇنبەت ۋە مۇنبەت تۇپراق، ئەتراپى مۇنبەت ئېتىز ۋە باغ، ئىقتىسادى تەرەققىي تاپقان، قاتناش قۇلايلىق.
مەدىنە، مەمۇرىي جەھەتتە، مەدىنە رايونىنىڭ مەركىزى، مەككە ئۇنىڭ شەرقىي جەنۇبى 450 كىلومېتر نېرىسىغا جايلاشقان، جىددە ئۇنىڭ ئۇدۇل 240 كىلومېتر كېلىدىغان جايغا جايلاشقان. 1 -ئايدىكى تېمپېراتۇرىسى °11.6 ~°22.9 سېلىتسىيە گىرادۇس، 8- ئاي مەزگىلىدىكى ئەڭ يوقىرى ھاۋا تېمپۇراتۇرىسى °28.5 ~ °42.5 ياز كۈنلىرى تومۇز ئىسسىق.</p>
تارىخچەئى مەدىنە
<p>ئىسلام پەيغەمبەرى <ref target="https://ug.wikipedia.org/wiki/مۇھەممەد_ئەلەيھىسسالام">ھەزرەتى مۇھەممەد س.ئە.ۋ</ref> 622 - يىلى قۇرەيىش كاتتىلىرىنىڭ قىستىشى ۋە مەككە خەلقىنىڭ زىيانكەشلىكى، ئەڭ مۇھىمى اللەنىڭ رۇخسىتى ۋە ئەمرى بىلەن مەككىدىن مەدىنەگە كۆچۈپ كېلىشتىن ئالدىن ئىسمى "يەسرىب" ئىدى. ھەزرەتى مۇھەممەد بۇ يەردە ئىسلام ھاكىمىيىتىنى قۇرغان، مەدىنە ئسلام دۆلىتىنىڭ ئىلك پايتەختى بولغان (622-661). مەدىنە شەھرى يالغۇز پەيغەمبەر مۇھەممەد ئەلەيھىسسالامنىڭلا ئەمەس بەلكى ئۇ زاتتىن كېيىنكى <ref target="https://ug.wikipedia.org/wiki/تۆت_خەلىپە">تۆت خەلىپە</ref> دەۋرىدىمۇ ئىسلام دىنىنىڭ سىياسىي، مەدەنىيەت مەركىزى بولغاندۇر. شۇ بائىس ئىسلام تارىخىدىكى ئورنى ڧەۋقۇلئادە مۇھىم تۇرىدۇ، مۇسۇلمانلار ئىلگىرى «يۇرۇتۇلغان شەھەر»، «تىنچلىق شەھىرى»، «غەلىبە شەھرى» قاتارلىق چىرايلىق ناملار بىلەن ياد ئەتكەن. </p>
<p><ref target="https://ug.wikipedia.org/wiki/سۇلتان_مەلىكشەھ">سۇلتان مەلىكشەھ</ref> دەۋرىدە (1072-1092) سەلجۇقىيلارغا تابىئىي بولىشى بىرلە تۈركلەرنىڭ ھۆكۈمرانلىقىغا ئۆتكەن مەدىنە، كېيىنچە پۈتۈن ھىجاز رايونى بىلەن بىرگە <ref target="https://ug.wikipedia.org/wiki/ئەييۇبىي">ئەييۇبىي</ref> ۋە <ref target="https://ug.wikipedia.org/wiki/مەملۇك">مەملۇك</ref> دەۋلەتلىرىنىڭ توپراقلىرىغىمۇ قوشۇلغان. 1517- يىلى <ref target="https://ug.wikipedia.org/wiki/ياۋۇز_سۇلتان_سەلىم">ياۋۇز سۇلتان سەلىمنىڭ</ref> مەملۇك ئورۇسىنى <ref target="https://ug.wikipedia.org/wiki/رىدانىيە_ئۇرۇشى">رىدانىيە ئۇرۇشىدا</ref> مەغلۇب قىلىشى بىلەن پۈتۈن ھىجاز رايونى بىلەن بىرگە مەدىنە ھەم <ref target="https://ug.wikipedia.org/wiki/ئوسمان_ئىمپېرىيىسى">ئوسمانلى دەۋلەتىنىڭ</ref> توپراقلىرىغا قوشۇلدى. ئوسمانلى دەۋرىدە <ref target="https://ug.wikipedia.org/wiki/سۇلتان_ئابدۇلھەمىد_II">سۇلتان ئابدۇلھەمىد II</ref> تەرىپىدىن مەدىنەغە قەدەر <ref target="https://ug.wikipedia.org/wiki/تۆمۈريول">تۆمۈريول</ref> لېنىيىسى قۇرۇلغان. <ref target="https://ug.wikipedia.org/wiki/ئىستانبۇل">ئىستانبۇل</ref> شەھرىنىڭ ئاسيا تەرىپىگە جايلاشقان <ref target="https://ug.wikipedia.org/wiki/ھەيدەرپاشا">ھەيدەرپاشا</ref> پويىز ئىستاسيونىدىن پويىز بىلەن مەدىنەگە 3 كۈن ئىچىدە بارغىلى بولاتتى.  </p>
<p>1924 - يىلى، مەدىنە يىلى ئوسمان تۈرك ئىمپېرىيەسى تەرىپىدىن كونترول قىلىنىپ نەچچە ئەسىر ئۆتكەندىن كېيىن، ئىبنى سەئۇد ەرىپىدىن ئىشغال قىلىنغان، كېيىن سەئۇدى ئەرەبىستان پادىشاھلىقىنىڭ بىر قىسمى بولۇپ قالدى.</p>
<p><ref target="https://ug.wikipedia.org/wiki/1._دۇنيا_ئۇرۇشى">1. دۇنيا ئۇرۇشى</ref> مەزگىلىدە، 1916- يىلى باشلانغان <ref target="https://ug.wikipedia.org/wiki/ئەرەب_ئىسيانى">ئەرەب ئىسيانى</ref> مەزگىلىدە پۈتۈن ئەتراڧ شەھەرلەر ئىسيانچىلارنىڭ قولىغا ئۆتكەندە، مەدىنە قەلئەسى كېينچە "مەدىنە مۇداڧىئى" ئۇنۋانىنى ئالغۇچى ڧەخرىددىن پاشانىڭ قۇماندانلىقىدىكى تۈرك ئەسكەرلىرىنىڭ قىيىن شارائىتقا قارىماي قەھرەمانە تىركىشىشى بىلەن ئۇرۇشنىڭ ئاخىرلاشقانغە قەدەر ئوسمانلى دەۋلەتىنىڭ قولىدا قالغان. 1918- يىلى 30- ئوغۇز\ئۆكتەبىر ئىمزالانغان <ref target="https://ug.wikipedia.org/wiki/موندروس_ئۇرۇش_توختىتىش_كېلىشىمى">موندروس ئۇرۇش توختىتىش كېلىشىمى</ref> ئىمزالانغاندىمۇ ڧەخرىددىن پاشا شەھەرنى تاپشۇرمىغان. 1919- يىلى 20- قەھرىتان ئوسمانلى پايتەختىدىن كەلگەن بۇيرۇق بىلەن بۇ يەردىكى بىرلىك تەسلىم بولدى ۋە مەدىنەدىكى تۈرك ھۆكۈمرانلىقى نىھايەت تاپتى.</p>
<p>1925- يىلى قۇرۇلغان سەئۇدى ئەرەبىستان ھۆكۈمىتىنىڭ ئەجياد قەلئەسى كەبى تارىخى ئوسمانلى قەلئەلىرىنى يوقىتىش سىياسىتى نەتىجەسىدە مەدىنەدە تۈرك ئىزنالىرى بولمىش بىرلا <ref target="https://ug.wikipedia.org/wiki/ئەمبەرىيە_مەسجىدى">ئەمبەرىيە مەسجىدى</ref> ۋە ئەل مۇئەززەم پويىز ئىستانسى قالغان.</p>
مۇھىم جايلار
<p>ھەر ھەج پەسلىدە مەككە ۋە مەدىنە شەھەرلىرى مىلىيونلىغان ھاجى تەرىپىدىن زىيارەت قىلىنىدۇ. مەدىنە شەھرىدە زىيارەت قىلىنغۇسى جايلار كۆپ بولۇپ، مۇھىملىرى تۆۋەندىكىچە:</p>
<list type="unordered"><item><ref target="https://ug.wikipedia.org/wiki/مەسجىدى_نەبەۋىي">مەسجىدى نەبەۋىي</ref></item>
<item><ref target="https://ug.wikipedia.org/wiki/جەننەتۇل_باقىي">جەننەتۇل باقىي</ref> (قەبرىستان)</item>
<item>ئۇھۇد تېغى ۋە قەبرىستانلىقى</item>
<item><ref target="https://ug.wikipedia.org/wiki/يەتتى_مەسجىدلەر">يەتتى مەسجىدلەر</ref></item>
<item><ref target="https://ug.wikipedia.org/wiki/مەسجىدى_قىبلەتەيىن">مەسجىدى قىبلەتەيىن</ref></item>
<item><ref target="https://ug.wikipedia.org/wiki/جۈمئە_مەسجىدى">جۈمئە مەسجىدى</ref></item>
<item><ref target="https://ug.wikipedia.org/wiki/مەسجىدى_قۇبا">مەسجىدى قۇبا</ref> (مەدىنەدىكى تۇنجى مەسجىد)</item>
<item>ھەمزە مەسجىدى</item>
<item>ئەبۇبەكر مەسجىدى</item>
<item>ئۆمەر مەسجىدى</item>
<item>ئوسمان مەسجىدى</item>
<item>ئەلى مەسجىدى</item>
<item>مەسجىدى غەمامە (بۇلۇت مەسجىدى)</item>
<item>ئەمبەرىيە مەسجىدى (ئوسمانلى مەسجىدى)</item></list>
پەيغەمبەر مەسجىدى
<figure></figure><p> مەسجىدى ھەرەمنىڭ كۈن پېتىش ۋاقتىدىكى كۆرۈنىشى</p>
</text></body></html>