<html><body><text id="wikipedia_ug_wikipedia_org__18359.html" ns="0" revid="149963" sourceurl="https://ug.wikipedia.org/wiki/%D8%A6%D8%A7%D8%A8%D9%84%D9%89%D9%83%D9%89%D9%85_%D8%A8%D8%A7%D9%82%D9%89_%D8%A6%D9%89%D9%84%D8%AA%DB%95%D8%A8%D9%89%D8%B1" title="ئابلىكىم باقى ئىلتەبىر" type="wikipedia">ئابلىكىم باقى ئىلتەبىر
<p>ئابلىكىم باقى ئىلتەبىر (<ref target="https://ug.wikipedia.org/wiki/ئۇيغۇر_لاتىن_يېزىقى">ئۇيغۇر لاتىن يېزىقى</ref>: <hi rend="bold">Ablikim Baqi Iltebir</hi>) بولسا 1951-يىلى 2-ئۆكتەبىر <ref target="https://ug.wikipedia.org/wiki/شەرقىي_تۈركىستان">شەرقىي تۈركىستان</ref> نىڭ <ref target="https://ug.wikipedia.org/wiki/ئۈرۈمچى_شەھىرى">ئۈرۈمچى شەھىرى</ref> دە تۇغۇلغان. تونۇلغان ژۇرنالىست ۋە ئەدىب ئابلىكىم باقى ئىلتەبىر 2000-يىلدىن باشلاپ ئەركىن ئاسىيا رادىيوسىدا تەھرىر بولۇپ ئىشلەپ، 2017-يىلى 8-ئايدا پېنسىيەگە چىققان ئىدى. ئۇ كېسەللىك سەۋەبى بىلەن بۈگۈن، يەنى 2019-يىل 8-ئاۋغۇست كۈنى ئامېرىكا پايتەختى ۋاشىنگتوندا داۋالاش ئۈنۈم بەرمەي ئالەمدىن ئۆتتى.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
ھاياتى
<list type="unordered"><item>ئابلىكىم باقى ئىلتەبىر 1951-يىلى 10-ئاينىڭ 2-كۈنى ئۈرۈمچى شەھىرىدە تۇغۇلغان. ئۇ «مەدەنىيەت زور ئىنقىلابى» نىڭ ئاپەتلىك يىللىرىدا، يەنى 1973-يىلدىن 1975-يىلغا قەدەر «قايتا تەربىيە» نامىدا ئىلى ۋىلايىتىنىڭ توققۇزتارا ناھىيەسى گۆرجىلغا يېزىسىغا تۆۋەنگە چۈشۈرۈلگەن.</item>
<item>1975-يىلى 9-ئايدىن 1977-يىلى 7-ئايغىچە ئۈرۈمچى مائارىپ ئىنستىتۇتىدا ئوقۇغان، كېيىنكى مەزگىللەردە يەنە رادىيو-تېلېۋىزىيە ئۇنىۋېرسىتېتىنىڭ ئەدەبىيات فاكۇلتېتىدا ئوقۇغان. ئابلىكىم باقى ئىلتەبىر ئەپەندى 1992-يىلى ئۇيغۇر دىيارىدىن ئايرىلغانغا قەدەر ئۈرۈمچى تەجرىبە ئوتتۇرا مەكتىپىنىڭ ئەدەبىيات ئوقۇتقۇچىسى، «ئۈرۈمچى كەچلىك گېزىتى» نىڭ مۇئاۋىن باش مۇھەررىرى، «تەڭرىتاغ» ژۇرنىلىنىڭ باش مۇھەررىرى، ئۈرۈمچى شەھەرلىك ئەدەبىيات-سەنئەتچىلەر بىرلەشمىسىنىڭ مۇئاۋىن رەئىسى قاتارلىق خىزمەتلەردە بولغان.</item></list>
<list type="unordered"><item>ئابلىكىم باقى ئىلتەبىر ئەپەندىنىڭ مۇھاجىرەتتىكى ھاياتى 1992-يىلى 8-ئايدا ئائىلىسى بىلەن بىللە قازاقىستانغا تۇغقان يوقلاشقا چىقىپ، كېيىن تۈركىيەگە كېلىپ ئولتۇراقلىشىپ قېلىشتىن باشلانغان. ئۇ 1992-يىلدىن 2000-يىلى 2-ئايغىچە ئىستانبۇلدىكى شەرقىي تۈركىستان ۋەقپىنىڭ مەدەنىيەت تەتقىقات مەركىزىدە تەتقىقاتچى بولۇپ خىزمەت قىلغان. بۇ جەرياندا «شەرقىي تۈركىستان ئاۋازى» ژۇرنىلىنىڭ مەسئۇل مۇھەررىرى بولۇپ ئىشلىگەن.</item>
<item>2000-يىلى 2-ئايدىن 2017-يىلى 8-ئايغا قەدەر ئەركىن ئاسىيا رادىيوسىنىڭ ئۇيغۇر بۆلۈمىدە تەھرىر بولۇپ ئىشلىگەن.</item></list>
ئائىلىسى
<p>ئابلىكىم باقى ئىلتەبىر 1979-يىلى دىلبەر ئىبراھىم خانىم بىلەن توي قىلغان بولۇپ، ئىككى پەرزەنتى بار. ئۇلار بولسا ئەلپىدا ئىلتەبىر ۋە <ref target="https://ug.wikipedia.org/wiki/ئەلنىگار_ئىلتەبىر">ئەلنىگار ئىلتەبىر</ref> دۇر.</p>
باشقىلار
<list type="unordered"><item><ref target="https://ug.wikipedia.org/wiki/ئامېرىكىلىق_ئۇيغۇرلار">ئامېرىكىلىق ئۇيغۇرلار</ref></item>
<item><ref target="https://ug.wikipedia.org/wiki/رابىيە_قادىر">رابىيە قادىر</ref></item>
<item><ref target="https://ug.wikipedia.org/wiki/دولقۇن_ئەيسا">دولقۇن ئەيسا</ref></item>
<item><ref target="https://ug.wikipedia.org/wiki/ئەركىن_ئەكرەم">ئەركىن ئەكرەم</ref></item>
<item><ref target="https://ug.wikipedia.org/wiki/پەرھات_مۇھەممەد">پەرھات مۇھەممەد</ref></item>
<item><ref target="https://ug.wikipedia.org/wiki/ئۆمەر_قانات">ئۆمەر قانات</ref></item>
<item><ref target="https://ug.wikipedia.org/wiki/نۇرى_تۈركەل">نۇرى تۈركەل</ref></item></list>
</text></body></html>