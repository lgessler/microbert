<html><body><text id="wikipedia_ug_wikipedia_org__7310.html" ns="0" revid="32221" sourceurl="https://ug.wikipedia.org/wiki/%D8%A8%DB%87_%D9%85%DB%90%D9%86%D9%89%DA%AD_%D9%8A%D8%A7%D8%B4_%D8%BA%DB%87%D9%86%DA%86%DB%95_%DA%AF%DB%88%D9%84%DB%88%D9%85_%D8%A6%DB%90%DA%86%D9%89%D9%84%D8%A7%D8%AA%D8%AA%D9%89" title="بۇ مېنىڭ ياش غۇنچە گۈلۈم ئېچىلاتتى" type="wikipedia">بۇ مېنىڭ ياش غۇنچە گۈلۈم ئېچىلاتتى<p>بۇ مېنىڭ ياش غۇنچە گۈلۈم ئېچىلاتتى</p>
<p><hi rend="bold">لۇتپۇللا مۇتەللىپ</hi></p>
<p>كۈرەش، كۈرەش دەپ دائىما تىرىشىپ تۇرساق،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>ھەر قەدەمدە كونا تۇرمۇش بىلەن ئېلىشىپ تۇرساق،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

جاھانگىرلار يەر يۈزىدىن تامام يوقالسا،</p>
<p>مەزلۈم ئەللەر يېڭى ھاياتتىن كەڭ يول ئالسا،</p>
<p>زادى تۈگىمەس سائادەتكە قەدەم قويسا،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

ئۆمەكلىشىپ مەزلۇملار بىلەن بىللە ئىشلىسەك،</p>
<p>ھەقىقەتەن يېڭى يولغا راست كىرىشسەك،</p>
<p>باراۋەرلىك ئۇللىرىنى مەھكەم قۇرساق،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

يوقسۇل – مىسكىنلەر ئەمدى تارتمىسا مۇشەققەت،</p>
<p>'ئاھ، نەيلەي، قىسىلدىمغۇ...' دېمىسە پەقەت،</p>
<p>ئازادلىقتىن شۇلارغا ياغسا مېھىر-شەپقەت،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

ئېلىمىزدە ئىلىم – مەرىپەت تېشىپ تۇرسا،</p>
<p>دولقۇنلاپ ئۆزىمىزدىن ئېشىپ تۇرسا،</p>
<p>خائىنلارنىڭ يوللىرى كېسىلىپ تۇرسا،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

ھەر بىر يەردە زاۋۇت، ڧابرىكا ۋارقىراپ تۇرسا،</p>
<p>تۆمۈر يولدا ئوت ھارۋىلار جارقىراپ تۇرسا،</p>
<p>ھاۋا قۇشلىرى ئۈستىمىزدە غارقىراپ تۇرسا،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

قەھرىمان ياشلار ئەمدى تەييار تۇرسا،</p>
<p>قەھرىمانلارچە ھەر بىر ئىشتا ھۇشيار تۇرسا،</p>
<p>قاراڭغۇ بۇلۇڭلارغىمۇ چىراغ يېقىلسا،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

ئەسكى تۇرمۇش ھەر قەدەمدە ۋەيران بولسا،</p>
<p>ئىستىباتچى قارا كۈچلەر گۇمران بولسا،</p>
<p>ئوقۇمىغان نادانلار ئەمدى ئىنسان بولسا،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

گۇرۇھ، گۇرۇھ زىيالىلار قىلسا خىزمەت،</p>
<p>ھەربىر ئېغىر ئىشلارغا قىلسا جۈرئەت،</p>
<p>پۈكسە كۆڭلىگە دائىما توغرا نىيەت،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

مىللەتچىلىك يىلتىزىنى يۇلۇپ تۇرساق،</p>
<p>ھەقىقەت دەپ مەيدىمىزنى كېرىپ تۇرساق،</p>
<p>جۇڭگونىڭ ئازادچى ئەللىرى بولساق،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

ھەربىر ئىشتا ئەل خىزمىتىگە ئاساسلانساق،</p>
<p>قۇرۇپ تېخنىكە ئېغىر ئىشنى ئاسانلاتساق،</p>
<p>تەرەققىيات يولىغا ئەزىزى جاننى ئاتىساق،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
<p>

مۇتەللىپ، سەن ھەقىقەتنى تارتىنماي سۆزلە،</p>
<p>غەيرەت بىلەن قۇزغۇنلار يوللىرىنى تورا،</p>
<p>بۇ يولدا ۋارقىرا، ھەيۋەتلىك قورقماي ھۇررا،</p>
<p>بۇ مېنىڭ ياش غۇنچە گۈلۈم ئېچىلاتتى.</p>
</text></body></html>