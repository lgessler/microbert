<html><body><text id="wikipedia_ug_wikipedia_org__14062.html" ns="0" revid="135708" sourceurl="https://ug.wikipedia.org/wiki/%D9%85%D9%88%D8%B1%D8%A7_%D8%A6%D9%88%DA%86%D8%A7%D9%82" title="مورا ئوچاق" type="wikipedia">مورا ئوچاق<p>جەنۇبىي شىنجاڭ ئۇيغۇرلىرى &lt;مورا ئوچاق&gt; نى كەشىپ قىلىپ، بۇنىڭدىن كۆپ تەرەپلىمىلىك پايدىلىنىپ كەلدى. مورا ئوچاق مۇنداق بولىدۇ: ئۆينىڭ كەڭرەك ئېلىنىپ، ئۇ يەرگە تونۇر شەكلىدە ئوچاق سېلىنىدۇ. بۇ ئوچاق &lt;ئوچاق تونۇرى&gt; دەپ ئاتىلىدۇ. ئوچاققا ئوتۇن قالىنىدۇ. تاماققا تۇتۇش قىلماستىن بۇرۇن، &lt;<ref target="https://ug.wikipedia.org/wiki/ئوچاق_تونۇرى">ئوچاق تونۇرى</ref>&gt; غا لايىق قازان ئېسىلىپ ئوت قالىنىدۇ. ئوچاق ئالدىغا ئۆرە مىس چۆگۈن قويۇپ چاي قاينىتىلىدۇ. تاماق پىشقىچە &lt;<ref target="https://ug.wikipedia.org/wiki/ئوچاق_تونۇرى">ئوچاق تونۇرى</ref>&gt; قىزىپ تەييار بولىدۇ. قازاننى چۈشۈرۈپ ئوچاققا تۇز سېلىپ نان يېقىلىدۇ. تاماقنى يەپ بولغۇچە نان پىشىدۇ. دېمەك، مورا ئوچاق يۇقىرىقىدەك تۈرلۈك ۋەزىپىلەرنى ئۆتەشتىن تاشقىرى، يەنە قىش كۈنلىرى ئىسسىنىش ئۈچۈن خىزمەت قىلىدۇ.</p>
<p>مورا ئوچاقنىڭ ئالدى تەرىپى بىر يېرىم مېتر ئېگىزلىكتە نېپىز كېسەك بىلەن مېھراب شەكلىدە قاپارتمىلىق قىلىپ ياسىلىدۇ. بۇ &lt;مورا بېشى&gt; دەپ ئاتىلىدۇ. &lt;<ref target="https://ug.wikipedia.org/wiki/مورا_بېشى">مورا بېشى</ref>&gt; نىڭ ئۈستىگە &lt;<ref target="https://ug.wikipedia.org/wiki/جىنچىراغ">جىنچىراغ</ref>&gt; (سۇ يېغى ئىشلىتىلىدىغان چىراغدان) قويۇلىدۇ (ھازىر ئېلېكترلىشىشنىڭ ئومۇملىشىشىغا ئەگىشىپ، &lt;<ref target="https://ug.wikipedia.org/wiki/يەرلىك_جىنچىراغ">يەرلىك جىنچىراغ</ref> &gt; لار ئەمەلدىن قالماقتا).</p>
<p>&lt;مورا بېشى&gt; ئالاھىدە تېخنىكا بىلەن ياسالغاچقا ئۆيگە يارىشىدۇ. (ر)</p></text></body></html>