<html><body><text id="wikipedia_ug_wikipedia_org__14546.html" ns="0" revid="142611" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B1%DB%90%DA%BE%D9%89%D9%85_%D8%A6%D9%89%D8%B3%D9%85%D8%A7%D9%8A%D9%89%D9%84" title="ئابدۇرېھىم ئىسمايىل" type="wikipedia">ئابدۇرېھىم ئىسمايىل
<p>شائىر ئابدۇرېھىم ئىسمايىل 1939 - يىلى <ref target="https://ug.wikipedia.org/wiki/يېڭىسار">يېڭىسار</ref> ناھىيە بازىرىدا كىچىك تىجارەتچى ئائىلىسىدە تۇغۇلغان، باشلانغۇچ - ئوتتۇرا مەكتەپلەرنى <ref target="https://ug.wikipedia.org/wiki/يېڭىسار_ناھىيىسى">يېڭىساردا</ref> تۈگەتكەن، 1956 - يىلى قەشقەر دارىلمۇئەللىمىنگە ئوقۇشقا كىرگەن، 1958 - يىلى ئوقۇش پۈتتۈرۈپ [[<ref target="https://ug.wikipedia.org/wiki/قاغىلىق_ناھىيىسى">قاغىلىق</ref>]]، يېڭىسار ناھىيلىرىدە ئوقۇتقۇچىلىق قىلغان. </p>
<p>ئابدۇرېھىم ئىسمايىلنىڭ ئەدەبىي ئىجادىيەت پائالىيىتى 1957 - يىلىدىن باشلاپ رەسمىي باشلانغان. ئۇ، شۇنىڭدىن تارتىپ ئىزچىل تۈردە شېئىر ئىجادىيىتى بىلەن شۇغۇللىنىپ، &lt;خەلقىمگە&gt;، &lt;ئاخشىمى&gt;، &lt;شائىرغا&gt;، &lt;كۆزلىرىڭ&gt;، &lt;ئانا ھەققىدە مۇخەممەس&gt;، &lt;ياخشىلىق ھەققىدە مۇخەممەس&gt; قاتارلىق نەچچە يۈز پارچە شېئىر، بىر قانچە پارچە داستان يازغان. 
ئابدۇرېھىم ئىسمايىل يەنە <ref target="https://ug.wikipedia.org/wiki/كلاسسىك_ئەدەبىيات">كلاسسىك ئەدەبىيات</ref> ۋە <ref target="https://ug.wikipedia.org/wiki/خەلق_ئېغىز_ئەدەبىياتى">خەلق ئېغىز ئەدەبىياتى</ref> ئەسەرلىرىنى نەشرگە تەييارلاش بىلەنمۇ شۇغۇللىنىپ &lt;دەھرىلىنىخات&gt;، &lt;ئەخلاقۇلمۇھۆسىنىن&gt; قاتارلىق كلاسسىك ئەسەرلەرنى؛ &lt;پادىشاھى ئادىل&gt;، &lt;مەلىكە گۈلرۇخ&gt; قاتارلىق داستانلارنى ئېلان قىلغان. </p>
<p>ئابدۇرېھىم ئىسمايىلنىڭ نەشر قىلىنغان ئەسەرلىرىدىن &lt;<ref target="https://ug.wikipedia.org/wiki/زەرەپشان_چېچەكلىرى">زەرەپشان چېچەكلىرى</ref>&gt; (ئابدۇسەمەت خېلىل بىلەن بىللە، 1982 - يىل، مىللەتلەر نەشرىياتى)، &lt;ھايات كۈيلىرى&gt; (ئابدۇللا ياقۇپ بىلەن بىللە، 1986 - يىل، قەشقەر ئۇيغۇر نەشرىياتى) ناملىق شېئىرلار توپلىمى، &lt;تەدبىرلىك بالا&gt; (1985 - يىل، شىنجاڭ خەلق نەشرىياتى) ناملىق بالىلار ئەدەبىياتى ئەسەرلىرى بار. </p>
<p>ئابدۇرېھىم ئىسمايىل ھايات ۋاقتىدا شىنجاڭ يازغۇچىلار جەمئىيىتىنىڭ ئەزاسى ئىدى.</p>
</text></body></html>