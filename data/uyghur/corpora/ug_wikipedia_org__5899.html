<html><body><text id="wikipedia_ug_wikipedia_org__5899.html" ns="0" revid="142614" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B1%DB%90%DA%BE%D9%89%D9%85_%D8%A6%DB%86%D8%AA%D9%83%DB%88%D8%B1" title="ئابدۇرېھىم ئۆتكۈر" type="wikipedia">ئابدۇرېھىم ئۆتكۈر
<p><hi rend="bold"><ref target="https://ug.wikipedia.org/wiki/ئۇيغۇر_بۇگۈنكى_زامان_ئەدەبىياتى">ئۇيغۇر بۇگۈنكى زامان ئەدەبىياتى</ref></hi>نىڭ يارقىن نامايەندىلىرىدىن، يىرىك <ref target="https://ug.wikipedia.org/wiki/شائىر">شائىر</ref> ۋە <ref target="https://ug.wikipedia.org/wiki/يازغۇچى">يازغۇچى</ref> مول نەتىجىلىرى بىلەن خەلقىمىزنىڭ كۆڭۈل تۆرىدىن ئورۇن ئېلىپ كېلىۋاتقان ئىستىداتلىق مەرھۇم <ref target="https://ug.wikipedia.org/wiki/ئەدەبىياتشۇناس">ئەدەبىياتشۇناس</ref> ئالىم ئابدۇرېھىم ئۆتكۈر 1923- يىلى قۇمۇلدا ئوتتۇراھال تىجارەتچى ئائىلىسىدە دۇنياغا كەلگەن. ئۇ ئۆز ئاتا- ئانىسىدىن كىچىكىدىلا ئايرىلىپ، يېتىم قالغان. دادىسى تىلەش بېگىم <ref target="https://ug.wikipedia.org/wiki/ئارتۇش">ئارتۇش</ref> <ref target="https://ug.wikipedia.org/wiki/تىجەن">تىجەن</ref>لىك كىشى بولۇپ، ئالەمدىن ئۆتەر چېغىدا، ئەمدىلا تۆرت ياشقا كىرگەن ئابدۇرېھىمنى <ref target="https://ug.wikipedia.org/wiki/قۇمۇل">قۇمۇل</ref> مۆتىۋەرلىرىدىن بولغان دوستى ئوسمان ھاجىغا ئوغۇللۇققا بېرىۋەتكەن. ئوسمان ھاجىم كۆپنى كۆرگەن، ئوقۇمۇشلۇق، <ref target="https://ug.wikipedia.org/wiki/تەرەققىيپەرۋەر">تەرەققىيپەرۋەر</ref> كىشى ئىدى. ئۇ ئۆمۈر بويى پەرزەنت يۈزى كۆرمىگەن بولغاچقا، ئابدۇرېھىمنى ئىنتايىن ئارزۇلاپ ۋە كۆڭۈل قويۇپ تەربىيىلىگەن. ئۇنى ئۆزى ئوقۇتۇپ خەت-ساۋادىنى چىقارغاندىن كېيىن، دىنىي مەكتەپكە بەرگەن. دىنىي مەكتەپتە دەرسلىك قىلىنغان <ref target="https://ug.wikipedia.org/wiki/كلاسسىك_ئەسەرلەر">كلاسسىك ئەسەرلەر</ref> ئىچىدە «<ref target="https://ug.wikipedia.org/wiki/سوڧى_ئاللايار">سوڧى ئاللايار</ref>» دېگەن كىتاب تىلىنىڭ چۈشىنىشلىك، ئاممىباب، گۈزەل، تەسىرلىك بولۇشى ۋە ۋەزنىنىڭ جاراڭلىقلىقى بىلەن ئابدۇرېھىم ئۆتكۈرنى ئۆزىگە مەڧتۇن قىلىۋالغان. شۇنىڭ ئۈچۈن ئۇ ئىككى مىڭ مىسرادىن ئارتۇق شېئىردىن تۈزۈلگەن بۇ كىتابنىڭ كۆپ قىسمىنى يادىلاپ بولغان. 
1934-يىلى گۈدەك ئابدۇرېھىم باشلانغۇچ مەكتەپتە پەننىي بىلىم ئېلىشقا مۇيەسسەر بولغان؛
1936-يىلى ئۈرۈمچىگە ئوقۇشقا ئەۋەتىلىپ، ئۈرۈمچى بىرىنچى گىمنازىيىدە ئۈچ يىل ئوقۇغان؛
1939- يىلى شىنجاڭ دارىلفۇنۇنىغا ئىمتىھان بېرىپ كىرگەن؛</p>
<p>1942- يىلى بۇ مەكتەپنىڭ پېداگوگىكا فاكۇلتېتىنى ئەلا نەتىجە بىلەن پۈتتۈرگەن. ئۇ بۇ مەزگىلدە «<ref target="https://ug.wikipedia.org/wiki/گاڭ_قانات_لاچىن">گاڭ قانات لاچىن</ref>»، «<ref target="https://ug.wikipedia.org/wiki/دولقۇنلۇق_ھايات">دولقۇنلۇق ھايات</ref>»، «<ref target="https://ug.wikipedia.org/wiki/يىڭى_جۇڭگو_گۈلىستانىغا">يىڭى جۇڭگو گۈلىستانىغا</ref>»، «<ref target="https://ug.wikipedia.org/wiki/تامچە_قاندىن_مىليون_چېچەكلەر">تامچە قاندىن مىليون چېچەكلەر</ref>»، «<ref target="https://ug.wikipedia.org/wiki/چىن_مودەن">چىن مودەن</ref>» (<ref target="https://ug.wikipedia.org/wiki/ل.مۇتەللىپ">ل.مۇتەللىپ</ref> بىلەن بىرلىشىپ يازغان) قاتارلىق <ref target="https://ug.wikipedia.org/wiki/شېئىر">شېئىر</ref>، <ref target="https://ug.wikipedia.org/wiki/داستان">داستان</ref> ۋە <ref target="https://ug.wikipedia.org/wiki/دراما">دراما</ref>لارنى «<ref target="https://ug.wikipedia.org/wiki/شىنجاڭ_گېزىتى">شىنجاڭ گېزىتى</ref>»، «<ref target="https://ug.wikipedia.org/wiki/يىڭى_نۇر">يىڭى نۇر</ref>» قاتارلىق <ref target="https://ug.wikipedia.org/wiki/مەتبۇئات">مەتبۇئات</ref>لاردا ئارقا- ئارقىدىن ئېلان قىلىپ، <ref target="https://ug.wikipedia.org/wiki/يېڭى_ئۇيغۇر_ئەدەبىياتى">يېڭى ئۇيغۇر ئەدەبىياتى</ref> سېپىگە ئۈمىدلىك ياش كۈچ بولۇپ قوشۇلغان.
1943-يىلى باھاردا، <ref target="https://ug.wikipedia.org/wiki/مىللىتارسىت">مىللىتارسىت</ref> <ref target="https://ug.wikipedia.org/wiki/شېڭ_شىسەي">شېڭ شىسەي</ref> <ref target="https://ug.wikipedia.org/wiki/تەرەققىيپەرۋەر">تەرەققىيپەرۋەر</ref>لىك نىقابىنى يىرتىپ تاشلاپ، ئۆزىنى <ref target="https://ug.wikipedia.org/wiki/گومىنداڭ">گومىنداڭ</ref> قوينىغا ئاتتى. چىن تىيەنچۇ، ماۋزېمىن، لىن جىلۇ قاتارلىق كوممۇنىستلارنى ۋە نۇرغۇن ئىلغار زاتلارنى قولغا ئېلىپ، ئۇلارغا دەھشەتلىك زىيانكەشلىك قىلدى. شۇنىڭ بىلەن ياش شائىرمۇ بۇ بوراندىن ئامان قالماي 1944-يىلى قولغا ئېلىنىپ تۈرمىگە تاشلاندى. ئۇ 1945- يىلىنىڭ باشلىرىدا تۈرمىدىن چىقىپ، نەشرىيات ئورۇنلىرىدا <ref target="https://ug.wikipedia.org/wiki/تەھرىرلىك_خىزمىتى">تەھرىرلىك خىزمىتى</ref> بىلەن شۇغۇللاندى. 1946-يىلى ئۇنىڭ تۇنجى شېئىرلار توپلىمى «<ref target="https://ug.wikipedia.org/wiki/يۈرەك_مۇڭلىرى">يۈرەك مۇڭلىرى</ref>» <ref target="https://ug.wikipedia.org/wiki/تاش_مەتبەئە">تاش مەتبەئە</ref>دە بېسىلىپ چىقتى.
<ref target="https://ug.wikipedia.org/wiki/قىزىل_ئارمىيە">قىزىل ئارمىيە</ref> <ref target="https://ug.wikipedia.org/wiki/تۈركىستان">تۈركىستان</ref> ھۇدۇدىغا داخىل بولغاندىن كېيىن ئابدۇرېھىم ئۆتكۈر خېلى بىر مەزگىل ئاساسەن <ref target="https://ug.wikipedia.org/wiki/تەرجىمانلىق">تەرجىمانلىق</ref>، <ref target="https://ug.wikipedia.org/wiki/كلاسسىك_ئەدەبىيات_تەتقىقاتى">كلاسسىك ئەدەبىيات تەتقىقاتى</ref> ۋە <ref target="https://ug.wikipedia.org/wiki/ئوقۇتقۇچى">ئوقۇتقۇچى</ref>لىق بىلەن، جۈملىدىن <ref target="https://ug.wikipedia.org/wiki/چەتئەل_تىللىرى">چەتئەل تىللىرى</ref> ۋە ئەدەبىياتىنى ئۆگىنىش بىلەن شۇغۇللانغا ن بولسىمۇ، ئەدەبىي ئىجادىيەتنى توختىتىپ قويمىغان ئىدى. لېكىن شۇ چاغلاردا ئۇ <ref target="https://ug.wikipedia.org/wiki/سولچىللىق">سولچىللىق</ref>نىڭ كاساپىتى بىلەن <ref target="https://ug.wikipedia.org/wiki/مەتبۇئات_ھوقۇقى">مەتبۇئات ھوقۇقى</ref>دىن مەھرۇم قىلىنىپ، ئەسەرلىرىنى ئېلان قىلىش ئىمكانىيىتىگە ئىگە بولالمىغان. پەقەت <ref target="https://ug.wikipedia.org/wiki/ج_ك_پ">ج ك پ</ref> <ref target="https://ug.wikipedia.org/wiki/11-نۆۋەتلىك_مەركىزى_كومىتېتى_3-ئومۇمىي_يىغىنى">11-نۆۋەتلىك مەركىزى كومىتېتى 3-ئومۇمىي يىغىنى</ref>دىن كېيىنلا قايتىدىن ئىجادىيەت ئەركىنلىكىگە ئېرىشكەن.
ئۇ قىسقىغىنا بىر نەچچە يىل ئىچىدە «<ref target="https://ug.wikipedia.org/wiki/ياخشى">ياخشى</ref>» ، «<ref target="https://ug.wikipedia.org/wiki/كېرەك_بولسا">كېرەك بولسا</ref>»، «<ref target="https://ug.wikipedia.org/wiki/ئۆمۈر_ھەققىدە_مۇخەممەس">ئۆمۈر ھەققىدە مۇخەممەس</ref>»، «<ref target="https://ug.wikipedia.org/wiki/بوغدا_ئانام">بوغدا ئانام</ref>»، «<ref target="https://ug.wikipedia.org/wiki/مەن_ئاق_بايراق_ئەمەس">مەن ئاق بايراق ئەمەس</ref>»، «<ref target="https://ug.wikipedia.org/wiki/قەشقەر_كېچىسى">قەشقەر كېچىسى</ref>»، «<ref target="https://ug.wikipedia.org/wiki/ئۇلۇغ_ئانا_ھەققىدە_چۆچەك">ئۇلۇغ ئانا ھەققىدە چۆچەك</ref>»، «<ref target="https://ug.wikipedia.org/wiki/گۈل_ۋە_ئازغان">گۈل ۋە ئازغان</ref>» قاتارلىق شېئىر، داستان ۋە <ref target="https://ug.wikipedia.org/wiki/باللادا">باللادا</ref>لارنى، «<ref target="https://ug.wikipedia.org/wiki/ئىز">ئىز</ref>»، «<ref target="https://ug.wikipedia.org/wiki/ئويغانغان_زېمىن">ئويغانغان زېمىن</ref>» <ref target="https://ug.wikipedia.org/wiki/رومان">رومان</ref>لىرىنى ئېلان قىلىپ، <ref target="https://ug.wikipedia.org/wiki/ھازىرقى_زامان_ئۇيغۇر_ئەدەبىياتى">ھازىرقى زامان ئۇيغۇر ئەدەبىياتى</ref>دىكى ئورنىنى تولۇق نامايان قىلغان ئىدى. 
ئەپسۇسكى بۇ ھارماس <ref target="https://ug.wikipedia.org/wiki/قەلەمكەش">قەلەمكەش</ref>، ئىستىداتلىق يازغۇچى، ئەدەبىياتشۇناس ئالىم ئابدۇرېھىم تىلەشوۋ ئۆتكۈر 1995-يىلى 10-ئايدا كېسەل سەۋەبى بىلەن بىز بىلەن مەڭگۈلۈك خەيرىلەشتى.</p>

ئىجادىيتى
<p>كۈچلىك <ref target="https://ug.wikipedia.org/wiki/رېئالىزملىق">رېئالىزملىق</ref> روھ ۋە چوڭقۇر تارىخىي ئاساسقا ئىگە ئەسەرلىرى بىلەن جامائەتچىلىككە تونۇلغان تالانتلىق شائىر ۋە يازغۇچى ئابدۇرېھىم ئۆتكۈر 1985- يىلى <ref target="https://ug.wikipedia.org/wiki/تۆمۈر_خەلىپە">تۆمۈر خەلىپە</ref> باشچىلىقىدىكى <ref target="https://ug.wikipedia.org/wiki/قۇمۇل_دېھقانلار_قوزغىلىڭى">قۇمۇل دېھقانلار قوزغىلىڭى</ref>نىڭ ئۆتمۈشىنى ئەكس ئەتتۈرگەن تارىخىي رومان «ئىز»نى ئېلان قىلغاندىن كىيىن، كىتابخانلارنىڭ ئارىسىدا كۈچلۈك تەسىر قوزغاپ، يىڭى دەۋر ئۇيغۇر ئەدەبىياتى مۇنبىرىدە كىشىلەرنى ئالاھىدە جەلپ قىلغان چولپان بولۇپ قالدى. ئۇنىڭ ئىلگىرى-ئاخىر «<ref target="https://ug.wikipedia.org/wiki/قەشقەر_كېچىسى">قەشقەر كېچىسى</ref>»،«<ref target="https://ug.wikipedia.org/wiki/ئىز">ئىز</ref>»، «<ref target="https://ug.wikipedia.org/wiki/ئۆمۈرمەنزىللىرى">ئۆمۈرمەنزىللىرى</ref>»، «<ref target="https://ug.wikipedia.org/wiki/ئويغانغان_زېمىن">ئويغانغان زېمىن</ref>» قاتارلىق كىتابلىرى نەشر قىلىندى.
ئۇنىڭ يەنە «<ref target="https://ug.wikipedia.org/wiki/شېئىر_ۋە_شائىر">شېئىر ۋە شائىر</ref>»، «<ref target="https://ug.wikipedia.org/wiki/تۇرپان_تەسىراتلىرى">تۇرپان تەسىراتلىرى</ref>»، «<ref target="https://ug.wikipedia.org/wiki/قەشقەر_كېچىسى">قەشقەر كېچىسى</ref>» ، «<ref target="https://ug.wikipedia.org/wiki/ئۇلۇغ_ئانا_ھەققىدە_چۆچەك">ئۇلۇغ ئانا ھەققىدە چۆچەك</ref>» قاتارلىق شېئىر ۋە داستانلىرى خەنزۇ تىلىغا تەرجىمە قىلىنىپ، «<ref target="https://ug.wikipedia.org/wiki/شېئرىيەت">شېئرىيەت</ref>»، «<ref target="https://ug.wikipedia.org/wiki/مىللەتلەر_ئەدەبىياتى">مىللەتلەر ئەدەبىياتى</ref>»، «<ref target="https://ug.wikipedia.org/wiki/غەربىي_دىيار_ئەدەبىياتى">غەربىي دىيار ئەدەبىياتى</ref>» قاتارلىق ژۇرناللاردا ئېلان قىلىندى.
1982-يىلى 1-ئايدا <ref target="https://ug.wikipedia.org/wiki/خەلق_گېزىتى">خەلق گېزىتى</ref>دە ۋە «<ref target="https://ug.wikipedia.org/wiki/مىللەتلەر_ئەدەبىياتى_تەتقىقاتىغا_دائىر_ئوبزورلار_مەجمۇئەسى">مىللەتلەر ئەدەبىياتى تەتقىقاتىغا دائىر ئوبزورلار مەجمۇئەسى</ref>» نىڭ 2- سانىدا «<ref target="https://ug.wikipedia.org/wiki/قەشقەر_كېچىسى">قەشقەر كېچىسى</ref>» ھەققىدە مەخسۇس ئوبزورلار ئېلان قىلىنىپ، بۇ نادىر ئەسەر ئۇيغۇر شېئىرىيەت گۈلزارىدىكى ئاجايىپ ئېسىل گۈل دەپ مەدىھېلەندى. بۇ داستاننىڭ <ref target="https://ug.wikipedia.org/wiki/ياپون_تىلى">ياپون تىلى</ref>دىكى قىسقارتىلغان تەرجىمىسى 1985-يىلى <ref target="https://ug.wikipedia.org/wiki/ياپونىيە">ياپونىيە</ref>دە نەشر قىلىنغان <ref target="https://ug.wikipedia.org/wiki/جۇڭگو_ئازسانلىق_مىللەتلەر_ئەدەبىياتى_مەجمۇئەسى">جۇڭگو ئازسانلىق مىللەتلەر ئەدەبىياتى مەجمۇئەسى</ref> نىڭ 2- توپلىمىغا كىرگۈزۈلگەن. <ref target="https://ug.wikipedia.org/wiki/خەنزۇچە">خەنزۇچە</ref> تەرجىمىسى 1988- يىلى <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref> تەرىپىدىن ئايرىم كىتاب بولۇپ بېسىلىپ چىقتى. ئابدۇرېھىم ئۆتكۈرنىڭ ئۆزى بولسا، 1983-يىلى <ref target="https://ug.wikipedia.org/wiki/جۇڭگو_ئازسانلىق_مىللەت_يازغۇچىلىرىنىڭ_تەرجېمىھالى">جۇڭگو ئازسانلىق مىللەت يازغۇچىلىرىنىڭ تەرجېمىھالى</ref> دېگەن كىتابتا تونۇشتۇرۇلدى. ئۇنىڭ يەنە نۇرغۇن ئەسەرلىرى <ref target="https://ug.wikipedia.org/wiki/ئوتتۇرا_مەكتەپ">ئوتتۇرا مەكتەپ</ref> ئەدەبىيات دەرسلىكىگە كىرگۈزۈلدى.</p>

ئەسەرلىرى
<p><hi rend="bold">كىتابلار</hi></p>
<list type="unordered"><item>خەنزۇ تىلىدىكى ڧىلىللەرنىڭ ئۆلچەملىك تەرجىمە قىلىنىش مەسلىلىسى، <ref target="https://ug.wikipedia.org/wiki/ئۈرۈمچى">ئۈرۈمچى</ref> <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref>، 1957-يىلى</item>
<item><ref target="https://ug.wikipedia.org/wiki/كاشغەر_كېچىسى">كاشغەر كېچىسى</ref>،  ئۈرۈمچى، شىنجاڭ خەلق نەشرىياتى، 1980-يىلى</item>
<item><ref target="https://ug.wikipedia.org/wiki/ئۆمۈر_مەنزىللىرى">ئۆمۈر مەنزىللىرى</ref>، (<ref target="https://ug.wikipedia.org/wiki/شىئېرلار_توپلىمى">شىئېرلار توپلىمى</ref>)  ئۈرۈمچى، شىنجاڭ خەلق نەشرىياتى، 1985-يىلى</item>
<item><ref target="https://ug.wikipedia.org/wiki/ئىز">ئىز</ref>، (رومان) ئۈرۈمچى، شىنجاڭ خەلق نەشرىياتى، 1985-يىلى</item>
<item><ref target="https://ug.wikipedia.org/wiki/ئويغانغان_زېمىن">ئويغانغان زېمىن</ref> (رومان) (بىرىنچى قىسىم)، ئۈرۈمچى، شىنجاڭ خەلق نەشرىياتى، 1988-يىلى</item>
<item><ref target="https://ug.wikipedia.org/wiki/ئويغانغان_زېمىن">ئويغانغان زېمىن</ref> (رومان) (ئىككىنچى قىسىم)، ئۈرۈمچى، شىنجاڭ خەلق نەشرىياتى، 1994-يىلى</item></list>
<p><hi rend="bold">ماقالىلەر</hi>
ئۇيغۇر شىئېرىيىتىدىكى <ref target="https://ug.wikipedia.org/wiki/ئارۇز_ۋەزىنى">ئارۇز ۋەزىنى</ref> ھەققىدە، <ref target="https://ug.wikipedia.org/wiki/شىنجاڭ_سەنئىتى">شىنجاڭ سەنئىتى</ref> (ئۇيغۇرچە)، 1980- يىلى 7-8- سانلار
قەدىمكى زامان ئۇيغۇر تىلىنىڭ شەككىلىنىشى ۋە تەرەققىياتى، <ref target="https://ug.wikipedia.org/wiki/شىنجاڭ_ئىجتىمائىي_پەنلەر_تەتقىقاتى">شىنجاڭ ئىجتىمائىي پەنلەر تەتقىقاتى</ref> 1982- يىلى 2- سان سان
ئۇيغۇر قەدىمكى زامان ئەدەبىياتىدىكى بەئزى مەسىلىلەر ھەققىدە مۇلاھىزە، شىنجاڭ سەنئىتى (ئۇيغۇرچە)، 1981- 8- سان
ئۇيغۇر شىئېرىيىتىدىكى روبائىي ھەققىدە، شىنجاڭ سەنئىتى (ئۇيغۇرچە)، 1981- 8- سان</p>
</text></body></html>