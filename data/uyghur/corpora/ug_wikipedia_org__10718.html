<html><body><text id="wikipedia_ug_wikipedia_org__10718.html" ns="0" revid="135001" sourceurl="https://ug.wikipedia.org/wiki/%D9%85%DB%95%D9%85%D8%AA%D9%89%D9%85%D9%89%D9%86_%DA%BE%D9%88%D8%B4%DB%87%D8%B1" title="مەمتىمىن ھوشۇر" type="wikipedia">مەمتىمىن ھوشۇر
<figure><caption>داڭلىق يازغۇچى - <hi rend="bold">مەمتىمىن ھوشۇر</hi></caption></figure>
<p><hi rend="bold">مەمتىىن ھوشۇر</hi> - ئۇيغۇر ھازىرقى زامان ئەدەبىياتىدىكى كۆزگە كۆرۈنگەن ۋە مۇھىم ئورۇننى ئىگىلىگەن يازغۇچىلاردىن بىرىدۇر. ئۇ ئاساسلىقى پروزا ساھەسىدە مۇھىم ئەسەرلەرنى ۋۇجۇدقا كەلتۈرۈپ، ئۇيغۇر ھازىرقى زامان ئەدەبىياتىنىڭ تەرەققىياتىدا بەلگىلىك تۆھپە قوشقان. ئۇ ھازىر <ref target="https://ug.wikipedia.org/wiki/جۇڭگو_يازغۇچىلار_جەمىيىتى">جۇڭگو يازغۇچىلار جەمىيىتى</ref>نڭ ئەزاسى.</p>

قىسقىچە ھاياتى
<p>يازغۇچى مەمتىمىن ھوشۇر 1944-يىلى غۇلجا شەھىرىدە تۇغۇلغان. 1962- يىلى غۇلجا شەھەرلىك 3-ئوتتۇرا مەكتەپنى ، 1967-يىلى شىنجاڭ ئۇنىۋېرسىتېتىنىڭ تىل - ئەدەبىيات فاكولتېتىنى پۈتتۈرگەن. 1968- يىلدىن 1972- يىلىغىچە غۇلجا شەھەرلىك باغۋەنچىلىك مەيدانىدا قايتا تەربىيىدە بولغان، 1972-يىلدىن 1975 - يىلغىچە غۇلجا شەھىرى كېپەكيۈزى يېزىسىدا خەلق ئىشلىرى كادىرى، 1975- يىلدىن 1979- يىلغىچە غۇلجا شەھەرلىك شەھەر قۇرۇلۇشى ئىدارىسىدە تەشۋىقات كادىرى قاتارلىق خىزمەتلەرنى ئىشلىگەن.</p>

يازغۇچىلىق ھاياتى
<p><hi rend="bold">مەمتىمىن ھوشۇر</hi> - 1979- يىلدىن 1995- يىلغىچە <hi rend="bold">«<ref target="https://ug.wikipedia.org/wiki/ئىلى_دەرياسى">ئىلى دەرياسى</ref>»</hi> ژورنىلىدا مۇھەررىر، باش مۇھەررىر، ئىلى ئوبلاستلىق يازغۇچىلار جەمئىيىتىنىڭ كەسپىي يازغۇچىسى ۋە مۇئاۋىن رەئىس قاتارلىق ۋەزىپىلەرنى ئۆتىگەن.</p>
<p>1995- يىلدىن 2006- يىلغىچە شىنجاڭ ئۇيغۇر ئاپتونوم رايونلۇق يازغۇچىلار جەمئىيىتىنىڭ رەئىسى بولغان. </p>
<p>ئۇ ھازىر جۇڭگو يازغۇچىلار جەمئىيىتىنىڭ ھەيئەت ئەزاسى، يازغۇچىنىڭ <hi rend="bold">«ئالما»</hi> ناملىق تۇنجى ھېكايىسى 1965 - يىلى <hi rend="bold">«<ref target="https://ug.wikipedia.org/wiki/شىنجاڭ_گېزىتى">شىنجاڭ گېزىتى</ref>»</hi> دە ئېلان قىلىنغان. 1978 - يىلىدىن ھازىرغىچە مەملىكەت ئىچىدىكى ھەرخىل مەتبۇئاتلاردا 120 پارچىدىن ئارتۇق ھېكايە، پوۋېست، ئەسلىمە ۋە ئەدەبىيات، تارىخقا ئائىت ئىلمىي ماقالىلىرى، <hi rend="bold">«قۇم باسقان شەھەر»</hi> ناملىق رومانى ئېلان قىلىندى ھەمدە ئاساسلىق ھېكايىلىرىنىڭ ھەممىسى دېگۈدەك خەنزۇچىغا تەرجىمە قىلىنىپ ئېلان قىلىنغان.</p>
<p><hi rend="bold">"ساۋاقداشلار"</hi>ناملىق پوۋېستلار توپلىمى ئۆزبېك تىلىغا، <hi rend="bold">"ئايخان"</hi> ناملىق ھېكايىلەر توپلىمى <ref target="https://ug.wikipedia.org/wiki/قازاق_تىلى">قازاق تىلى</ref>غا، <hi rend="bold">"ئىت ئېتىش"</hi>، <hi rend="bold">"گۆركار"</hi> ناملىق ھېكايىلىرى <ref target="https://ug.wikipedia.org/wiki/قىرغىز_تىلى">قىرغىز تىلى</ref>غا تەرجىمە قىلىنىپ <ref target="https://ug.wikipedia.org/wiki/قازاقىستان">قازاقىستان</ref>، <ref target="https://ug.wikipedia.org/wiki/ئۆزبېكىستان">ئۆزبېكىستان</ref> قاتارلىق ئەللەردە نەشر قىلىنغان.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
كىتابلىرى ۋە ئەسەرلىرى
<figure><caption><hi rend="bold">قۇم باسقان شەھەر</hi>رومانىنىڭ مۇقاۋىسى</caption></figure>
<p><hi rend="bold">ئۇنىڭ ھازىرغىچە نەشردىن چىققان كىتابلىرى</hi>: </p>
<list type="unordered"><item><hi rend="bold">«نەي ئاۋازى»</hi> -  (<hi rend="italic">ھېكايىلەر توپلىمى</hi>، <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref>)</item>
<item><hi rend="bold">«كونا - يېڭى ئىشلار»</hi> - (<hi rend="italic">ھېكايىلەر توپلىمى</hi>، <ref target="https://ug.wikipedia.org/wiki/مىللەتلەر_نەشرىياتى">مىللەتلەر نەشرىياتى</ref>)</item>
<item><hi rend="bold">«سالام، ھىسام ئاكا»</hi> - (<hi rend="italic">پوۋېستلار توپلىمى</hi>، <ref target="https://ug.wikipedia.org/wiki/شىنجاڭ_ياشلار_-_ئۆسمۈرلەر_نەشرىياتى">شىنجاڭ ياشلار - ئۆسمۈرلەر نەشرىياتى</ref>)</item>
<item><hi rend="bold">«بۇ چۈش ئەمەس»</hi> - (<hi rend="italic">ھېكايىلەر توپلىمى</hi>، <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref>)</item>
<item><hi rend="bold">«نوزۇگۈم»</hi> - (<hi rend="italic">پوۋېست</hi>، موڭغۇل تىلىدا، <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref>)</item>
<item><hi rend="bold">«يىللار شۇنداق ئۆتكەن»</hi> - (<hi rend="italic">بىئوگرافىيىلىك قىسسە</hi>، <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref>)</item>
<item><hi rend="bold">«ئۆلۈككە خەت»</hi> - (<hi rend="italic">ھېكايىلەر توپلىمى</hi>، <ref target="https://ug.wikipedia.org/wiki/قەشقەر_ئۇيغۇر_نەشرىياتى">قەشقەر ئۇيغۇر نەشرىياتى</ref>)</item>
<item><hi rend="bold">«ئون ئىككى مۇقامنىڭ ئىلى ۋارىيانتى»</hi>  - (<hi rend="italic">ئىلمىي ئەسەر</hi>، <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref>)</item>
<item><hi rend="bold">«ئايخان»</hi> - (<hi rend="italic">ھېكايىلەر توپلىمى</hi>، قازاق تىلىدا، <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref>)</item></list>
<p><ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref> يەنە ئۇنىڭ ھېكايە، پوۋېستلىرىدىن تاللاپ <hi rend="bold">«مەمتىمىن ھوشۇر تاللانما ئەسەرلىرى &lt;1&gt;، &lt;2&gt;، &lt;3&gt;»</hi> دىن ئىبارەت ئۈچ كىتابنى نەشر قىلدى. يېقىندا يەنە ئۇنىڭ <hi rend="bold">«قىرلىق ئىستاكان»</hi> خەنزۇ تىلىدا (ياشلار - ئۆسمۈرلەر نەشرىياتى) ، <hi rend="bold">«ئوت كەتكەن دەريا»</hi>(خەلق نەشرىياتى) قاتارلىق ھېكايە توپلاملىرى ئېلان قىلىندى. بىر قىسىم ھېكايە ۋە پوۋېست توپلاملىرى مەملىكەتلىك ۋە ئاپتونوم رايون دائىرىسىدىكى ھەرخىل مۇكاپاتلارغا ئېرىشتى. </p>
<p>2006- يىلى 6- ئايدا ئۇنىڭ <hi rend="bold">«ئىلى خەلق ناخشىلىرىنىڭ تارىخىي بايانى»</hi> ناملىق كىتابى <ref target="https://ug.wikipedia.org/wiki/مىللەتلەر_نەشرىياتى">مىللەتلەر نەشرىياتى</ref> تەرىپىدىن نەشر قىلىندى.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref></p>
مەنبە

</text></body></html>