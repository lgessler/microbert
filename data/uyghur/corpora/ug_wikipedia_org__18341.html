<html><body><text id="wikipedia_ug_wikipedia_org__18341.html" ns="0" revid="146559" sourceurl="https://ug.wikipedia.org/wiki/%D8%A6%D8%A7%DB%8B%D8%B3%D8%AA%D8%B1%D8%A7%D9%84%D9%89%D9%8A%DB%95_%D8%A6%DB%87%D9%8A%D8%BA%DB%87%D8%B1_%D9%85%DB%87%D9%82%D8%A7%D9%85_%D8%A6%D8%A7%D9%86%D8%B3%D8%A7%D9%85%D8%A8%D9%89%D9%84%D9%89" title="ئاۋسترالىيە ئۇيغۇر مۇقام ئانسامبىلى" type="wikipedia">ئاۋسترالىيە ئۇيغۇر مۇقام ئانسامبىلى
<p><hi rend="bold">ئاۋسترالىيە ئۇيغۇر مۇقام ئانسامبىلى</hi> (<ref target="https://ug.wikipedia.org/wiki/ئۇيغۇر_لاتىن_يېزىقى">ئۇيغۇر لاتىن يېزىقى</ref>:Awstraliye Uyghur Muqam Ansambili) بولسا 2019-يىلى 7-ئاينىڭ 20-كۈنى ئۇيغۇر سەنئەتكار <ref target="https://ug.wikipedia.org/wiki/شۆھرەت_تۇرسۇن">شۆھرەت تۇرسۇن</ref> قاتارلىق كىشىلەرنىڭ تىرىشچانلىقى نەتىجىسىدە ئاۋسترالىيەنىڭ سىدنى شەھىرىدە قۇرۇلغان ئۇيغۇر مۇقام ئانسامبىلىدۇر.
<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
تارىخى
<p>2019-يىلى 7-ئاينىڭ 20-كۈنى ئاۋستىرالىيەنىڭ سىدنېي شەھىرىدە «ئۇيغۇر مۇقام ئانسامبىلى» نىڭ قۇرۇلۇش مۇراسىمى ئۆتكۈزۈلدى.</p>
<p>مۇراسىم «ئاسمان» مېھمانخانىسىدا ئۆتكۈزۈلگەن بولۇپ، مۇراسىمغا زال چەكلىمىسى تۈپەيلىدىن 70 قا يېقىن كىشى قاتناشقان. مۇراسىم سائەت 13 يېرىمدا «ئۇيغۇر مۇقام ئانسامبىلى» نىڭ قۇرغۇچىسى شۆھرەت ئەپەندىنىڭ نۇتقى بىلەن باشلانغان بولۇپ، پائالىيەت 4 سائەتكە يېقىن داۋام قىلغان. بىز بۇ مۇناسىۋەت بىلەن شۆھرەت ئەپەندىنى زىيارەت قىلدۇق.</p>
مەقسىتى
<p>ئۇ مۇقام ئانسامبىلىنى قۇرۇشتىكى مەقسىتى ھەققىدە توختىلىپ مۇنداق دېدى: «بىزنىڭ ‹ئۇيغۇر مۇقام ئانسامبىلى› نى قۇرۇشتىكى مەقسىتىمىز مىللىي سەنئىتىمىزنىڭ ۋارىسلىرىنى يېتىشتۈرۈپ چىقىش ئارقىلىق ئاۋستىرالىيەنىڭ ھەرقايسى شەھەرلىرىدە كونسېرتلارنى ئۇيۇشتۇرۇپ، مىللىي سەنئىتىمىزنى تەرەققىي قىلدۇرۇش بىلەن بىرگە مىللىي كىملىكىمىزنى تونۇشتۇرۇش ۋە دۇنيانىڭ ھەرقايسى جايلىرىدىكى ئۇيغۇر سەنئەتكارلار بىلەن دوستانە مۇناسىۋەت ئورنىتىشتۇر.»</p>
<p>شۆھرەت ئەپەندى يەنە نۆۋەتتە ئۇيغۇر ئېلىدە مىللىي سەنئەتنىڭ يوقىلىش گىردابىغا بېرىپ قالغانلىقى سەۋەبىدىن مۇھاجىرەتتىكى شارائىتلاردىن پايدىلىنىپ مىللىي سەنئەتنىڭ داۋام قىلىشىنىڭ زۆرۈرلۈكى ھەققىدىمۇ توختىلىپ مۇنداق دېدى: «ھازىر خىتاي ئۇيغۇر مەدەنىيىتىنى تۈپتىن يوقىتىشقا ئۇرۇنۇۋاتىدۇ، بىز مۇھاجىرەت ھاياتىمىزدىكى شارائىتلىرىمىزدىن پايدىلىنىپ، خىتاينىڭ مىللىي سەنئىتىمىزنى، مەدەنىيىتىمىزنى يوق قىلىشىغا يول قويمايمىز.»</p>
<p>شۆھرەت ئەپەندى يەنە ئۆزىنىڭ دادىسى بىلەن بىرلىكتە ئۇيغۇر ئېلىدىكى نۇرغۇن سەنئەتكارلارنىڭ خىتاينىڭ زىيانكەشلىك قىلىشى بىلەن نابۇت بولغانلىقى ھەققىدىمۇ توختىلىپ مۇنداق دېدى: «خىتاي تارىختىن بۇيان نۇرغۇن سەنئەتكارلىرىمىزنى ھەرخىل باھانىلەر بىلەن نابۇت قىلدى. شۇ قاتاردا داداممۇ ئۇيغۇرلارنىڭ بىر سەنئەتكارى بولۇش سۈپىتى بىلەن تۈرمىگە تاشلاندى ۋە تۈرمىدىن چىقىپ، ئۇزۇن ئۆتمەي ۋاپات بولدى. بۇلارنىڭ ھاياتىنىڭ بۇنداق پاجىئە بىلەن ئاخىرلىشىشىغا خىتاي ھۆكۈمىتى سەۋەبچى بولدى.»</p>
رولى
<p>سىدنېيدىكى پېشقەدەملەردىن دېمىيان ئەپەندى مۇقامنىڭ مىللىي مەدەنىيەتنى ساقلاشتىكى رولى ھەققىدە توختىلىپ مۇنداق دېدى: «مۇقام مىللىي مەدەنىيىتىمىزنىڭ مۇزىكىلىق ساداسى. ھازىر خىتاي ئۇيغۇر مەدەنىيىتى، ئەدەبىياتى ۋە سەنئىتىنى يوق قىلىۋاتىدۇ. مۇشۇنداق بىر ۋەزىيەتتە سىدنېيدا مۇقام ئانسامبىلىنىڭ قۇرۇلۇشى مۇھاجىرەت ھاياتىمىزدا مىللىي مەدەنىيىتىمىزنىڭ مەۋجۇت بولۇشى ئۈچۈن ناھايىتى مۇھىم ئەھمىيەتكە ئىگە.»</p>
<p>دېمىيان ئەپەندى يەنە ئۇيغۇرلارنىڭ مەدەنىيىتىنى ئاۋسترالىيە جەمئىيىتىگە تۇنۇشتۇرۇشنىڭ ئەھمىيىتى ھەققىدىمۇ توختىلىپ مۇنداق دېدى: «ئاۋستىرالىيە بىر دېموكراتىك دۆلەت بولغانلىقى ئۈچۈن بۇ يەردە كۆپ خىل مەدەنىيەتلەر بىرگە مەۋجۇت بولۇپ تۇرماقتا. بىز ئاۋستىرالىيە جەمئىيىتىنىڭ يادرولۇق قىممەت قاراشلىرىنى قوبۇل قىلىش بىلەن بىرگە ئۆزىمىزنىڭ مەدەنىيىتىنىمۇ باشقىلارغا تۇنۇشتۇرۇش ئارقىلىق مەۋجۇتلۇقىمىزنى باشقىلارغا شۇنداقلا خىتايلارغىمۇ جاكارلايمىز.»</p>
<p>ئاۋىستىرالىيەدىكى سىياسىي پائالىيەتچى نۇرگۈل خانىم مۇقامنىڭ ساقلىنىپ قېلىشىنىڭ مۇھىملىقى ھەققىدە توختىلىپ مۇنداق دېدى: «شۆھرەت ئەپەندىنىڭ مۇقام ئانسامبىلىنى قۇرۇشى مېنى ناھايىتى سۆيۈندۈردى، بۇ مۇقام ئانسامبىلىنىڭ قۇرۇلۇشى مۇھاجىرەت ھاياتىمىزدا مىللىي مەدەنىيىتىمىزنىڭ راۋاجلىنىشىغا زور تۆھپە قوشىدۇ دەپ قارايمەن.»</p>
<p>ئاۋستىرالىيەدىكى «ئۇيغۇر مۇقام ئانسامبىلى» نىڭ قۇرغۇچىسى شۆھرەت ئەپەندى ئۇزۇندىن بۇيان ئاۋستىرالىيەنىڭ ھەرقايسىي شەھەرلىرىدە ئۇيغۇر ناخشا-مۇزىكىلىرىنى تۇنۇشتۇرغان، كۆپ قېتىم سەنئەت كېچىلىكلىرىنى ئۆتكۈزۈپ، ئاۋستىرالىيە جەمئىيىتىدە زور ئالقىشلارغا ئېرىشكەن ئىكەن.</p>
باشقىلار
<list type="unordered"><item><ref target="https://ug.wikipedia.org/wiki/ئاۋسترالىيە_ئۇيغۇر_مۇقام_ئانسامبىلى">ئاۋسترالىيە ئۇيغۇر مۇقام ئانسامبىلى</ref></item>
<item><ref target="https://ug.wikipedia.org/wiki/ياۋروپا_ئۇيغۇر_ئانسامبىلى">ياۋروپا ئۇيغۇر ئانسامبىلى</ref></item>
<item><ref target="https://ug.wikipedia.org/wiki/لوندون_ئۇيغۇر_ئانسامبىلى">لوندون ئۇيغۇر ئانسامبىلى</ref></item></list>
مۇناسىۋەتلىك
<list type="unordered"><item><ref target="https://ug.wikipedia.org/wiki/ئاۋسترالىيە_شەرقىي_تۈركىستان_جەمئىيىتى">ئاۋسترالىيە شەرقىي تۈركىستان جەمئىيىتى</ref></item></list>
ياۋروپا
<list type="unordered"><item><ref target="https://ug.wikipedia.org/wiki/دۇنيا_ئۇيغۇر_قۇرۇلتىيى">دۇنيا ئۇيغۇر قۇرۇلتىيى</ref></item>
<item><ref target="https://ug.wikipedia.org/wiki/ياۋروپا_شەرقىي_تۈركىستان_مائارىپ_جەمئىيىتى">ياۋروپا شەرقىي تۈركىستان مائارىپ جەمئىيىتى</ref></item>
<item><ref target="https://ug.wikipedia.org/wiki/نورۋېگىيە_ئۇيغۇر_كومىتېتى">نورۋېگىيە ئۇيغۇر كومىتېتى</ref></item>
<item><ref target="https://ug.wikipedia.org/wiki/ڧرانسىيە_ئۇيغۇر_جەمئىيىتى">ڧرانسىيە ئۇيغۇر جەمئىيىتى</ref></item>
<item><ref target="https://ug.wikipedia.org/wiki/ئەنگىلىيە_ئۇيغۇر_جەمئىيىتى">ئەنگىلىيە ئۇيغۇر جەمئىيىتى</ref></item></list>
باشقىلار
<list type="unordered"><item><ref target="https://ug.wikipedia.org/wiki/ئامېرىكا_ئۇيغۇر_جەمئىيىتى">ئامېرىكا ئۇيغۇر جەمئىيىتى</ref></item>
<item><ref target="https://ug.wikipedia.org/wiki/كانادا_شەرقىي_تۈركىستان_جەمئىيىتى">كانادا شەرقىي تۈركىستان جەمئىيىتى</ref></item>
<item><ref target="https://ug.wikipedia.org/wiki/ئاۋسترالىيە_ئۇيغۇر_جەمئىيىتى">ئاۋسترالىيە ئۇيغۇر جەمئىيىتى</ref></item>
<item><ref target="https://ug.wikipedia.org/wiki/شەرقىي_تۈركىستان_ئاۋسترالىيە_جەمئىيىتى">شەرقىي تۈركىستان ئاۋسترالىيە جەمئىيىتى</ref></item></list>
قارالسۇن
<list type="unordered"><item><ref target="https://ug.wikipedia.org/wiki/قايتا_تەربىيەلەش_لاگېرلىرى">قايتا تەربىيەلەش لاگېرلىرى</ref></item>
<item><ref target="https://ug.wikipedia.org/wiki/ۋاكالەتسىز_مىللەتلار_تەشكىلاتى">ۋاكالەتسىز مىللەتلار تەشكىلاتى</ref></item>
<item><ref target="https://ug.wikipedia.org/wiki/تەھدىت_ئاستىدىكى_خەلقلەر_جەمئىيىتى">تەھدىت ئاستىدىكى خەلقلەر جەمئىيىتى</ref></item></list>
شەرقىي تۈركىستان
<list type="unordered"><item><ref target="https://ug.wikipedia.org/wiki/شەرقىي_تۈركىستان">شەرقىي تۈركىستان</ref></item>
<item><ref target="https://ug.wikipedia.org/wiki/شەرقىي_تۈركىستان_دۆلەت_بايرىقى">شەرقىي تۈركىستان دۆلەت بايرىقى</ref></item>
<item><ref target="https://ug.wikipedia.org/wiki/شەرقىي_تۈركىستان_دۆلەت_گېربى">شەرقىي تۈركىستان دۆلەت گېربى</ref></item>
<item><ref target="https://ug.wikipedia.org/wiki/قۇرتۇلۇش_مارشى">قۇرتۇلۇش مارشى</ref></item></list>
<p>جۇمھۇرىيەتلەر:</p>
<list type="unordered"><item><ref target="https://ug.wikipedia.org/wiki/شەرقىي_تۈركىستان_ئىسلام_جۇمھۇرىيىتى">شەرقىي تۈركىستان ئىسلام جۇمھۇرىيىتى</ref></item>
<item><ref target="https://ug.wikipedia.org/wiki/شەرقىي_تۈركىستان_جۇمھۇرىيىتى">شەرقىي تۈركىستان جۇمھۇرىيىتى</ref></item></list>
</text></body></html>