<html><body><text id="wikipedia_ug_wikipedia_org__13549.html" ns="0" revid="144188" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D9%84%D9%84%D8%A7_%D8%B3%D8%A7%DB%8B%DB%87%D8%AA" title="ئابدۇللا ساۋۇت" type="wikipedia">ئابدۇللا ساۋۇت<p><hi rend="bold">ئابدۇللا ساۋۇت</hi> (1945-) <ref target="https://ug.wikipedia.org/wiki/ئۇيغۇر_مىللىتى">ئۇيغۇر</ref> شائىر، يازغۇچى. </p>
ھاياتى
<p>شائىر، يازغۇچى ئابدۇللا ساۋۇت 1950 - يىل 4 - ئايدا قىزىلسۇ قىرغىز ئاپتونوم ئوبلاستى ئاقتۇ ناھىيىسىنىڭ ئۈجمە يېزىسىدا دېھقان ئائىلىسىدە تۇغۇلغان، 1956 - يىلدىن 1966 - يىلغىچە ئۆز يېزىسى ۋە ئاقتۇ ناھىيسىدە باشلانغۇچ - ئوتتۇرا مەكتەپلەردە ئوقۇغان، 1972 - يىلدىن 1974 - يىلغىچە قىزىلسۇ دارىلمۇئەللىمىندە ئوقۇغان، ئوقۇش پۈتتۈرگەندىن كېيىن ئىلگىرى - ئاخىر بولۇپ ئاقتۇ ناھىيسىدە مەدەنىيەت - مائارىپ، تەشۋىقات ساھەلىرىدە ئىشلىگەن،1988 - يىلىدىن تارتىپ شىنجاڭ يازغۇچىلار جەمئىيىتىنىڭ كەسپىي يازغۇچىسى بولغان، ھازىر ئاقتۇ ناھىيلىك پارتكوم تەشۋىقات بۆلۈمىدە ئىشلەۋاتىدۇ. </p>
<p>ئابدۇللا ساۋۇتنىڭ ئەدەبىي ئىجادىيەت پائالىيىتى 1973 - يىلى <ref target="https://ug.wikipedia.org/wiki/قىزىلسۇ_گېزىتى">قىزىلسۇ گېزىتى</ref> دە ئېلان قىلىنغان <ref target="https://ug.wikipedia.org/wiki/بەختىمىزنى_تاپقان_كۈن">بەختىمىزنى تاپقان كۈن</ref> ناملىق شېئىرى بىلەن باشلانغان. ئۇ، شۇنىڭدىن بېرى ئىزچىل تۈردە شېئىر ئىجادىيىتى بىلەن شۇغۇللىنىپ، كۆزگە كۆرۈنگەن شائىرلارنىڭ بىرىگە ئايلانغان. ئۇنىڭ &lt;كۆردۈم سېنى&gt;، &lt;يەتكىن قىزىم كامالغا&gt;، &lt;يۇرتۇمدا توي&gt;، &lt;توك كېتىدۇ&gt; قاتارلىق بىر تۈركۈم شېئىرلىرى كىتابخانلارنىڭ ياخشى باھاسىغا ئېرىشكەن. </p>
ئەسەرلىرى
<p>ئابدۇللا ساۋۇت 1980 - يىللاردىن تارتىپ پروزا ئىجادىيىتى بىلەن شۇغۇللىنپ، &lt;چاقماق&gt; ناملىق رومانى، &lt;قانلىق قىرغاق&gt;، &lt;يېتىمنىڭ سەرگۈزەشتىلىرى&gt;، &lt;دات باسماس قىلىچ&gt;، &lt;ئۇپۇقتا قېتىپ قالغان كۈن&gt;، &lt;ماڭا ئىجازەت بېرىڭلار&gt;، &lt;<ref target="https://ug.wikipedia.org/wiki/مۇھەببەت_قارىغۇ_ئەمەس">مۇھەببەت قارىغۇ ئەمەس</ref>&gt; قاتارلىق پوۋېستىلىرى؛ &lt;تاش بوران&gt;، &lt;ئاھ، جىگدە ھىدى&gt;، &lt;شىراق&gt;، &lt;ئەۋلىيا ئوت&gt; قاتارلىق ھېكايىلىرى بىلەن ئەدەبىيات تارىخىدىن مۇناسىپ ئورۇن ئالغان. </p>
<p>ئابدۇللا ساۋۇتنىڭ نەشر قىلىنغان ئەسەرلىرىدىن &lt;<ref target="https://ug.wikipedia.org/wiki/يۇرتۇمدا_توي">يۇرتۇمدا توي</ref>&gt; (ياسىنجان ئۆمەر بىلەن بىللە، 1983 - يىل مىللەتلەر نەشرىياتى) ناملىق شېئىرلار توپلىمى، &lt;تاش بوران&gt; (9851 - يىل، شىنجاڭ ياشلار - ئۆسمۈرلەر نەشرىياتى) ناملىق ھېكايىلار توپلىمى، &lt;<ref target="https://ug.wikipedia.org/wiki/قانلىق_قىرغاق">قانلىق قىرغاق</ref>&gt; (باشقىلار بىلەن بىللە، 1986 - يىل، شىنجاڭ خەلق نەشرىياتى)ناملىق پوۋېستلار توپلىمى، &lt;چاقماق&gt; (1987 - يىل، قەشقەر ئۇيغۇر نەشرىياتى) ناملىق رومانى، &lt;ماڭا ئىجازەت بېرىڭلار&gt; (1990 - يىل، شىنجاڭ ياشلار - ئۆسمۈرلەر نەشرىياتى)، &lt;<ref target="https://ug.wikipedia.org/wiki/دات_باسماس_قىلىچ">دات باسماس قىلىچ</ref>&gt; (1991 - يىل، شىنجاڭ ياشلار - ئۆسمۈرلەر نەشرىياتى)، &lt;<ref target="https://ug.wikipedia.org/wiki/مۇھەببەت_قارىغۇ_ئەمەس">مۇھەببەت قارىغۇ ئەمەس</ref>&gt; (1993 - يىل، قەشقەر ئۇيغۇر نەشرىياتى) ناملىق پوۋېستلار توپلاملىرى قاتارلىقلار بار. </p>
<p>ئابدۇللا ساۋۇت ھازىر <ref target="https://ug.wikipedia.org/wiki/جۇڭگو_ئاز_سانلىق_مىللەت_يازغۇچىلىرى_ئىلمىي_جەمئىيىتى">جۇڭگو ئاز سانلىق مىللەت يازغۇچىلىرى ئىلمىي جەمئىيىتى</ref>نىڭ ئەزاسى، <ref target="https://ug.wikipedia.org/wiki/شىنجاڭ_يازغۇچىلار_جەمئىيىتى">شىنجاڭ يازغۇچىلار جەمئىيىتى</ref>نىڭ ئەزاسى.</p>
</text></body></html>