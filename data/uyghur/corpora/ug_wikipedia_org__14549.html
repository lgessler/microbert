<html><body><text id="wikipedia_ug_wikipedia_org__14549.html" ns="0" revid="142609" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B1%DB%90%DA%BE%D9%89%D9%85_%D8%B3%D8%A7%D8%A8%D9%89%D8%AA" title="ئابدۇرېھىم سابىت" type="wikipedia">ئابدۇرېھىم سابىت
<p>ئەدەبىيات تەتقىقاتچىسى ئابدۇرېھىم سابىت 1943 - يىلى قەشقەر شەھىرىدە ئۇقۇمۇشلۇق ئائىلىدە تۇغۇلغان، باشلانغۇچ - ئوتتۇرا مەكتەپلەرنى قەشقەر شەھىرىدە تاماملىغان، 1957 - يىلىدىن 1960 - يىلىغىچە سابىق شىنجاڭ ئىنىستىتۇتىنىڭ تىل - ئەدەبىيات فاكۇلتېتىدا ئوقۇغان، ئوقۇش پۈتتۈرگەندىن كېيىن قەشقەر شەھىرىدىكى ئوتتۇرا مەكتەپلەردە تىل - ئەدەبىيات ئوقۇتۇشى بىلەن شۇغۇللانغان. ئۇ، 1983 - يىل 10 - ئايدىن ئېتىبارەن قەشقەر ۋىلايەتلىك قەدىمكى ئەسەرلەرنى يىغىش، رەتلەش، نەشر قىلىش ئىشخانىسىنىڭ مەسئۇلى بولۇپ ئىشلەۋاتىدۇ. </p>
<p>ئابدۇرېھىم سابىت 1970 - يىللارنىڭ ئاخىرلىرىدىن تارتىپ مەخسۇس ئۇيغۇر كلاسسىك ئەدەبىياتى تەتقىقاتى بىلەن شۇغۇللىنىپ، &lt;ئۇيغۇركلاسسىك ئەدەبىياتى تارىخى&gt; ناملىق تۆت قىسىملىق كىتابنى، &lt;مۇھەممەت سادىق قەشقەرى ۋە ئۇنىڭ ئىجادىي پائالىيىتى ھەققىدە&gt;، &lt;شائىرە زىبۇننىسا&gt;، &lt;قۇتادغۇبىلىك&gt; &lt; ۋە ئۇيغۇر شېئىرىيىتى&gt;، &lt;ئابدۇقادىر دامۇللا ۋە ئۇنىڭ &gt;نەسىھەتى ئاممە&lt; ناملىق ئەسىرى ھەققىدە&gt;، &lt;يۈسۈپ خاس ھاجىپ مازىرىغا ئائىت تارىخىي يازما ھۆججەتلەر&gt; قاتارلىق ئىلمىي تەتقىقات ماقالىلىرىنى يازغان؛ ئالىي مەكتەپلەر ئۈچۈن ئورتاق دەرسلىك &lt;ئۇيغۇر ئەدەبىياتى تارىخى&gt; نى ۋە دۆلەتنىڭ 7 -، 8 - بەش يىللىق ئىجتىمائىي تەتقىقات پىلانىدىكى &lt;ئۇيغۇر كلاسسىك ئەدەبىياتى تارىخى&gt; نى يېزىشقا قاتناشقان. بۇلاردىن باشقا، يەنە بىر قىسىم مۇھىم مەدەنىيەت يادىكارلىقلىرى ئورۇنلىرىنىڭ تەزكىرىسىنى تۇرغۇزۇپ چىققان، بەزى كلاسسىك ئەسەرلەرنى نەشرگە تەييارلىغان. </p>
<p>ئابدۇرېھىم سابىت ھازىر جۇڭگو ئاز سانلىق مىللەتلەر يازغۇچىلىرى ئىلمىي جەمئىيىتىنىڭ، جۇڭگو ھازىرقى زامان ئەدەبىياتى تەتقىقات جەمئىيىتىنىڭ، شىنجاڭ يازغۇچىلار جەمئىيىتىنىڭ، شىنجاڭ&lt;قۇتادغۇبىلىك&gt; ئىلمىي تەتقىقات جەمئىيىتىنىڭ ئەزاسى، كاندىدات تەتقىقاتچى، شىنجاڭ ئىجتىمائىي پەنلەر ئاكادېمىيىسى مىللەتلەر ئەدەبىياتى تەتقىقاتى ئىنىستىتۇتىنىڭ تەكلىپ قىلىنغان تەتقىقاتچىسى.</p>
</text></body></html>