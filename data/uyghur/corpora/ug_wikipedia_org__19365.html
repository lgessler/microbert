<html><body><text id="wikipedia_ug_wikipedia_org__19365.html" ns="0" revid="151260" sourceurl="https://ug.wikipedia.org/wiki/%D8%AF%D9%88%D9%83%D8%AA%D9%88%D8%B1_%D8%A6%D8%A7%D8%A8%D8%AF%DB%87%D9%84%D8%A6%DB%95%D8%B2%D9%89%D8%B2_%D8%B1%DB%95%DA%BE%D9%85%DB%95%D8%AA%DB%87%D9%84%D9%84%D8%A7%DA%BE_%D9%83%D8%A7%D8%B4%D8%BA%DB%95%D8%B1%D9%89%D9%8A" title="دوكتور ئابدۇلئەزىز رەھمەتۇللاھ كاشغەرىي" type="wikipedia">دوكتور ئابدۇلئەزىز رەھمەتۇللاھ كاشغەرىي
<p><hi rend="bold">ئۇستاز دوكتۇر ئابدۇلئەزىز رەھمەتۇللاھ كاشغەرىي</hi>، <ref target="https://ug.wikipedia.org/wiki/ئۇيغۇر">ئۇيغۇر</ref>، ھازىرقى زامان <ref target="https://ug.wikipedia.org/wiki/فەقىھ">ئىسلام فىقھىشۇناس ئالىمى</ref>، <ref target="https://ug.wikipedia.org/wiki/ساجىيە_ئىسلام_تەتقىقات_مەركىزى">ساجىيە ئىسلام تەتقىقات مەركىزىنىڭ</ref> قۇرغۇچىسى ۋە مەسئۇلى. پائال تەتقىقاتچى ۋە تەرجىمان. ئانا تىلى ئۇيغۇر تىلىدىن باشقا، <ref target="https://ug.wikipedia.org/wiki/ئەرەبچە">ئەرەبچە</ref>، <ref target="https://ug.wikipedia.org/wiki/ئىنگىلىزچە">تۈركچە</ref> قاتارلىق تىللارنى بىلمەكتە. دوكتور ئابدۇلئەزىز تۈركىيە پۇقراسى بولۇپ، بەش پەرزەنتى ۋە ئائىلىسى بىلەن ھازىر تۈركىيەدە ئىستىقامەت قىلماقتا. </p>
ھاياتى
<p>1971 - يىلى 12 - ئاينىڭ 25 - كۈنى خوتەن شەھرىدە بىر مەرىپەتپەرۋەر تىجارەتچى ئائىلىسىدە دۇنياغا كەلگەن. ئاتىسىنىڭ ئىسمى رەھمەتۇللاھ مۇھەممەد ئەلى، ئانىسىنىڭ ئىسمى مەيمۇنە خانىم. دوكتۇرنىڭ ئائىلىسى ئەسلىدە <ref target="https://ug.wikipedia.org/wiki/قەشقەر_شەھىرى">قەشقەر شەھىرى</ref> <ref target="https://ug.wikipedia.org/wiki/ياغ_بازىرى">ياغ بازىرىدىن</ref> بولۇپ، ئەينى يىللاردىكى شەھەر ئاھالىلىرىنى تارقاقلاشتۇرۇپ ئورۇنلاشتۇرۇشتا <ref target="https://ug.wikipedia.org/wiki/خوتەن_شەھىرى">خوتەن شەھرىگە</ref> كۆچۈپ بارغان.</p>
<p>1976 - يىلى ئائىلىسىدىكىلەر بىلەن ئەسلى يۇرتى قەشقەرگە قايتىپ كەلگەن ۋە <ref target="https://ug.wikipedia.org/wiki/باشلانغۇچ_مەكتەپ">باشلانغۇچ</ref> تەھسىلىنى <ref target="https://ug.wikipedia.org/wiki/قەشقەر_شەھەرلىك_2_-_باشلانغۇچ_مەكتەپ">قەشقەر شەھەرلىك 2 - باشلانغۇچ مەكتەپتە</ref> ئوقۇغان.</p>
<p>1984 - يىلى دادىسى <ref target="https://ug.wikipedia.org/wiki/ھەج">ھەج قىلىش</ref> ئۈچۈن ئەينى ۋاقىتتا <ref target="https://ug.wikipedia.org/wiki/قەشقەر_شەھىرى_3-_ئوتتۇرا_مەكتەپ">قەشقەر شەھىرى 3- ئوتتۇرىدا</ref> <ref target="https://ug.wikipedia.org/wiki/تولۇقسىز_ئوتتۇرا_مەكتەپ">تولۇقسىز</ref> 1- يىللىقنى تۈگەتكەن ئابدۇلئەزىز ۋە ئاكىسىنى ئېلىپ <ref target="https://ug.wikipedia.org/wiki/سەئۇدى_ئەرەبىستان">سەئۇدى ئەرەبىستانغا</ref> كېلىپ، ھەج قىلىپ قايتىشىدا ئاكا - ئۇكا ئىككەيلەننى <ref target="https://ug.wikipedia.org/wiki/مىسىر">مىسىر ئەرەب جۇمھۇرىيتىگە</ref> ئېلىپ كېلىپ، <ref target="https://ug.wikipedia.org/wiki/ئەزھەر_ئۇنىۋېرسىتېتى">ئەزھەر ئۇنىۋېرسىتېتى</ref> تارمىقىدىكى ئەرەب تىل تەييارلىق مەكتىپىگە ئورۇنلاشتۇرۇپ قويۇپ كېتىدۇ. دوكتور ئۇ يەردە بىر يىل <ref target="https://ug.wikipedia.org/wiki/ئەرەب_تىلى">ئەرەب تىلى</ref> ئۆگەنگەندىن كېيىن 1986 - يىلى ئەزھەر ئۇنىۋېرسىتېتى تارمىقىدىكى <ref target="https://ug.wikipedia.org/wiki/تولۇق_ئوتتۇرا_مەكتەپ">تولۇق ئوتتۇرا مەكتەپكە</ref> كىرىپ ئوقۇيدۇ.</p>
<p>1989 - يىلى ئوتتۇرا مەكتەپنى ئەلا نەتىجە بىلەن پۈتتۈرۈپ، شۇ يىلى 9 - ئايدا ئەزھەر ئۇنىۋېرسىتېتى <ref target="https://ug.wikipedia.org/wiki/ئەرەب_-_ئىسلام_تەتقىقاتى_فاكۇلتىتى_(ئەزھەر)">ئەرەب - ئىسلام تەتقىقاتى فاكۇلتىتىغا</ref> كىرىپ ئوقۇيدۇ. 1993 - يىلى مەزكۇر فاكۇلتېتنى ئەلا نەتىجە بىلەن پۈتتۈرگەن.</p>
<p>1994 - يىلى شۇ فاكۇلتېتنىڭ <ref target="https://ug.wikipedia.org/wiki/ماگىستىر">ماگىستىر ئاسپىرانتلىققا</ref> قوبۇل قىلىنىدۇ. 1997 - يىلى ماگىستىر تەييارلىق ئوقۇشىنى تاماملاپ، ۋەتەنگە قايتىپ تۇرمۇش قۇرۇپ، بىرمەزگىل ۋەتەندە تۇرۇپ قالىدۇ.</p>
<p>2001 - يىلى شۇ چاغدىكى ماگىستىر يېتەكچىسى <ref target="https://ug.wikipedia.org/wiki/سەئىد_مۇھەممەد_(مىسر)">دوكتۇر سەئىد مۇھەممەدنىڭ</ref> يېتەكچىلىكىدە ئىمام قۇدۇرىنىڭ «<ref target="https://ug.wikipedia.org/wiki/ئەتتەجرىد_(ئىمام_قۇدۇرىي)">ئەتتەجرىد</ref>» ناملىق كىتابىنىڭ «ئىسلام جىنايى ئىشلار قانۇنى بابى ھەققىدە تەتقىقات ۋە تەھقىقات» ناملىق ئىلمى ماقالىسى بىلەن ماگىستىرلىق ئىلمى ئۇنۋانىغا ئېرىشىدۇ. ئاندىن ئىمام قۇدۇرى رەھمەتۇللاھى ئەلەيھىنىڭ مەزكۇر «ئەتتەجرىيد» ناملىق قوليازما فىقھى كىتابىنى تولۇق تەھقىقلەپ ئىشلەپ چىقىش ئۈچۈن قاھىرەدىكى "<ref target="https://ug.wikipedia.org/wiki/فىقھى_ۋە_ئىقتىسادى_تەتقىقاتلار_مەركىزى_(قاھىرە)">فىقھى ۋە ئىقتىسادى تەتقىقاتلار مەركىزى</ref>" تەرىپىدىن تەكلىپ قىلىنىپ باشقا ئون دوكتور ۋە پروفېسسورلار بىلەن بىللە بىر يىل ئەتراپىدا ئىشلەپ ئاخىرى ئۇ كىتابنى 12 توم قىلىپ (ئىسلام سېلىشتۇرما فىقھى ئېنسىكلوپېدىيىسى-ئەتتەجريد) دېگەن نام بىلەن قاھىرە <ref target="https://ug.wikipedia.org/wiki/دارۇسسالام_نەشرىياتى_(قاھىرە)">دارۇسسالام نەشرىياتى</ref> تەرىپىدىن نەشر قىلىنىدۇ.</p>
<p>2002 - يىلى 3 - ئايدا دوكتورلۇق ئىمتىھانىدىن ئۆتۇپ، ئوقۇشقا قوبۇل قىلىنغان. شۇ يىلى تۇغقان يوقلاش مۇناسىۋىتى بىلەن ۋەتەنگە قايتىپ، ۋەتەندە ئۈچ يىل تۇرۇپ قالغان.</p>
<p>بۇ جەرياندا دوكتۇرنىڭ دادىسى ئالەمدىن ئۆتكەن بولسىمۇ، ئائىلىنىڭ تىجارەت ئىشلىرىنى ئاكىلىرىغا تاشلاپ قويۇپ 2005 - يىلى 10 - ئايدا ئەزھەردىكى دوكتۇرلۇق ئوقۇشىنى داۋاملاشتۇرۇش ئۈچۈن مىسىرغا ئۈچىنچى قېتىم كېلىدۇ. ئۈچ يىل جاپالىق ئىزدىنىش ۋە تەتقىقات نەتىجىسىدە ئاخىرى دوكتۇر يېتەكچىسى ئابدۇللاھ مۇھەممەد سەئىد ۋە ياردەمچى دوكتۇر يېتەكچىسى سابىر ئابدۇلئەزىز ئىمرانلارنىڭ يېتەكچىلىكىدە «ئىسلام قانۇنشۇناسى ئەبۇ لەيىس سەمەرقەندى ۋە ئۇنىڭ فىقھى كۆز قاراشلىرى» ناملىق دوكتۇرلۇق رىسالىسىنى يېزىپ 2008 - يىلى 1 - ئاينىڭ 2 - كۈنى <ref target="https://ug.wikipedia.org/wiki/ئىسلام_شەرىئىتى">ئىسلام شەرىئىتى</ref>، <ref target="https://ug.wikipedia.org/wiki/سېلىشتۇرما_فىقھى">سېلىشتۇرما فىقھى</ref> كەسپىدە 1 - دەرىجىلىك دوكتۇرلۇق ئۇنۋانىغا ئېرىشىدۇ.</p>
ئىلمىي خىزمەتلىرى
<p>دوكتور ئابدۇلئەزىزنىڭ ئەڭ كۆڭۈل بۆلگەن ساھەلىرىدىن بىرى دىنىي مائارىپنى قانداق قىلغاندا مۇشۇ دەۋر ئېھتىياجىغا ئۇيغۇن شەكىلدە قۇرۇپ چىقىش، دىنىي بىلىم ئىگىلەش ئىستىگىدە بولغانلارغا بۇ ئىلىمنى قايسى ئۇسۇل ۋە قانداق يۆنىلىشتە يەتكۈزۈشتۇر. شۇڭا، ئۇ شارائىت ۋە ئىمكاننىڭ يار بېرىشىچە بۇ ھەقتىكى خىزمەتلەرنى ئىزچىل داۋاملاشتۇرۇپ كەلمەكتە. خۇسۇسەن، ئۇ قۇرغان «<ref target="https://ug.wikipedia.org/wiki/ساجىيە_ئىسلام_بىلىملىرى_تورى">ساجىيە ئىسلام بىلىملىرى تورى</ref>» بۈگۈنكى دەۋر ئۇچۇر تەرەققىياتى ئارقىلىق ئىلمى ۋە ئەمەلىي خىزمەت ئېلىپ بېرىش، شۇنداقلا دىنى ئىلىم ئۆگەنگۈچىلەر، تەتقىقاتچىلار بولۇپ ھەرساھە ئىلىم ئاشىنالىرىنىڭ پايدىلىنىشى ئۈچۈن قىممەتلىك ۋە مۇھىم كۆۋرۈكلۈك رول ئوينىماقتا.</p>
<p>بولۇپمۇ بۇ يەردە دۇنيانىڭ ھەر قايسى جايلىرىدىكى دىنىي بىلىمگە ئىشتىياقى كۈچلۈك ئەمما تېگىشلىك ئىمكانىيەت تاپالمايۋاتقانلارنىڭ مەنپەئەتلىنىشى، شۇنداقلا مۇناسىۋەتلىك ساھەدىكىلەرنىڭ دەرس ۋەياكى ئىزدىنىشلىرىگە پايدىسى بولسۇن ئۈچۈن ئۇ يولغا قويغان «ئاۋازلىق دەرسلەر پروگراممىسى» ئالاھىدە دىققەتكە سازاۋەردۇر. ئۇ يولغا قويغان ئاۋازلىق دەرسلىكلەر قاتارىدا تۆۋەندىكىلەرنى نەمۇنە سۈپىتىدە ساناپ ئۆتۈش مۇمكىن:</p>
<p>1. سېلىشتۇرما فىقھى ساھەسىدىكى مۆتىۋەر ئەسەر «بىدايەتۇلمۇجتەھىد» نىڭ ئاۋازلىق دەرسى.</p>
<p>2. ھەنەفى مەزھەپ فىقھىسىدىكى مۆتىۋەر ئەسەر «ئەلئىختىيار» نىڭ ئاۋازلىق دەرسى.</p>
<p>3. <ref target="https://ug.wikipedia.org/wiki/ئەرەب_ئەدەبىياتى">ئەرەب ئەدەبىياتى</ref> «<ref target="https://ug.wikipedia.org/wiki/ئەلمۇتالەئەتۇل_ئەزھەرىييە">ئەلمۇتالەئەتۇل ئەزھەرىييە</ref>» يۈرۈشلۈك قىسىملىرى ئاۋازلىق دەرسى.</p>
<p>4. مۆتىۋەر تەپسىرلەردىن «<ref target="https://ug.wikipedia.org/wiki/تەپسىرى_نەسەفىي">تەپسىرى نەسەفىي</ref>»نىڭ ئاۋازلىق دەرسى ۋە باشقىلار…</p>
ئىلمىي ئەمگەكلىرى
<p>دوكتور ئابدۇلئەزىز مەيلى ئوقۇش دەۋرىدە بولسۇن ياكى ئوقۇش پۈتتۈرگەندىن كېيىنكى ئىلمى خىزمەت داۋامىدا بولسۇن، ئىلمىي خىزمەتنى توختىتىپ قويغان ئەمەس. بۇ ئورۇندا ئۇنىڭ ئۆز ئىجتىھادى ۋە ئىلمى ئىستېداتىنىڭ سەمەرىسى بولغان «<ref target="https://ug.wikipedia.org/wiki/پەتىۋالار_مەجمۇئەسى">پەتىۋالار مەجمۇئەسى</ref>» يۈرۈشلۈك ئەسىرىنى ئۇنىڭ ئۇيغۇر تارىخىدىكى پەتىۋا خىزمىتى ساھەسىدە مەيدانغا كەلگەن بۆسۈش خاراكتېرىدىكى يېڭىلىقلار قاتارىدا تىلغا ئېلىشىمىزغا ئەرزىيدۇ.</p>
<p>ئۇنىڭ تەرجىمە ساھاسىدىكى ئىلمىي ئەمگەكلىرىنى تىلغا ئىلىشقا توغرا كەلسە، تۆۋەندىكىلەرنى تىلغا ئىلىش مۇمكىن:</p>
<p>1. <ref target="https://ug.wikipedia.org/wiki/يۈسۈپ_قەرەداۋىي">دوكتور يۈسۈپ قەرەداۋىينىڭ</ref> نادىر ئەسەرلىرىدىن بىرى بولغان ھەمدە دۇنيادىكى 100 دىن ئارتۇق تىلغا تەرجىمە قىلىنىش شەرىپىگە نائىل بولغان مەشھۇر فىقھى ئەسەر: «<ref target="https://ug.wikipedia.org/wiki/ئىسلامدا_ھالال_ۋە_ھارام_(قەرەداۋىي)">ئىسلامدا ھالال ۋە ھارام</ref>» ناملىق كىتابنىڭ ئۇيغۇرچە تەرجىمىسىنى 2003 - يىلى بىر قېتىم ۋە 2012 - يىلىدىكى ئەرەبچە تولۇقلانغان نۇسخىسىغا ئاساسەن 2019 - يىلى ئىككىنچى قېتىم تولۇقلاپ تەرجىمە قىلىپ چىققان.</p>
<p>2. بىرقانچە دىنىي زىيالىيلارنىڭ ئىشتىراك قىلىشى بىلەن روياپقا چىققان «<ref target="https://ug.wikipedia.org/wiki/مۇختەسەرى_تەفسىرى_ئىبنى_كەسىر">مۇختەسەرى تەفسىرى ئىبنى كەسىر</ref>» ناملىق ھەجىملىك ئەسەرنىڭ ئۇيغۇرچە تەرجىمىسى.</p>
<p>3. <ref target="https://ug.wikipedia.org/wiki/قۇرئان_كەرىم">قۇرئاندىن</ref> قالسا سەھىھلىك دەرىجىسى 2 – ئورۇندا تۇرىدىغان مەشھۇر «<ref target="https://ug.wikipedia.org/wiki/سەھىھۇل_بۇخارى">سەھىھۇلبۇخارى</ref>» ھەدىسلەر توپلىمىنىڭ ئۇيغۇرچە تەرجىمىسى. (نۆۋەتتە بۇ ئەسەر دوكتورنىڭ يېتەكچىلىكى ئاستىدا تەھرىرلىنىش باسقۇچىدا كېتىۋاتىدۇ).</p>
<p>ئۇنىڭ فىقھى، ئىلمى تەتقىقاتىغا دائىر ئەسەرلىرى ۋە ئاكادېمىك تەتقىقات سۈپىتىدىكى رىسالىلىرى قاتارىدا تۆۋەندىكىلەرنى تىلغا ئېلىشىمىز مۇمكىن:</p>
<p>1. ئاللاھنىڭ ئېيى بۇ رامىزان. (مۇبارەك رامىزان ئېيىدىكى ئالاھىدىلىكلەر ۋە ئەھكاملار).</p>
<p>2. ئېتىكاپتا ئولتۇرۇشقا دائىر ئەھكاملار.</p>
<p>3. شەرىئەتتە قەرز ئەھكاملىرى.</p>
<p>4. شەرىئەتتە قۇربانلىق ئەھكاملىرى.</p>
<p>5. شەرىئەتتىكى مۇزارەبە شىركىتى تۈزۈمى.</p>
<p>6. ئەقىقە ئەھكاملىرى.</p>
<p>7. سەدىقە پىترى ۋە ئۇنىڭغا مۇناسىۋەتلىك ئەھكاملار.</p>
ئىلمىي تەتقىقات پىلانى
<p>دوكتور ئابدۇلئەزىزنىڭ بۇندىن كېيىنكى ئەمەلىي خىزمەت پىلانلىرى ئىلگىرىلەش ئىچىدە بولۇپ، پەقەت بۇيەردە ئۇ ئۆز يېتەكچىلىكى ۋە بىۋاسىتە ئىشتىراك قىلىشى بىلەن داۋاملىشىۋاتقان قۇرۇلۇش خاراكتېرلىك ئىلمىي تەتقىقات تۈرىدىكى خىزمەتلەر ئىچىدە تۆۋەندىكىلەرنى تىلغا ئىلىش مۇمكىن:</p>
ئەقىدە تەتقىقاتى
<p>مەزكۇر تەتقىقات تۈرى بۈگۈنكى دەۋر ئۇيغۇر خەلقىگە ئىسلام ئەقىدىسىنى ساپ ۋە ساغلام ھالىتى بىلەن تەقدىم قىلىشنى نىشان قىلغان بولۇپ، مەزكۇر تەتقىقات تۈرى ئىلمىيلىكى كۈچلۈك، بىر قەدەر مۇپەسسەل ۋە ئاكادېمىك تەتقىقات يۆنىلىشىگە ئۇيغۇن بولۇشتەك ئالاھىدىلىكلەرگە ئىگە. مەزكۇر تەتقىقات لايىھىسى شانلىق تارىخقا ئىگە بۇ ئەقىدىلىك مىللەتكە ئۆزىنىڭ مۇقەددەس ئەقىدىسىنى ئۆز ئانا تىلىدا بىۋاسىتە ۋە ئەتراپلىق تونۇشۇپ چىقىش ئىمكانىيىتى ھازىرلاشنى ئاساسى ئورۇنغا قويىدۇ.</p>
فىقھى تەتقىقاتى
<p>مەزكۇر تەتقىقات لايىھىسى ئىسلام شەرىئىتىنىڭ ئىبادەت ۋە مۇئامىلە قىسمىدىن ئىبارەت ئىككى چوڭ كاتېگورىيىسى بويىچە ئاممىباب، ئىلمىي ۋە ئوتتۇراھال يۆنىلىشتە شەرھلەپ چىقىش ھەمدە بۇ ئارقىلىق ئۇيغۇر خەلقىنىڭ شەرىئەت ۋە ئۇنىڭ ئەھكاملىرىغا دائىر مەلۇماتىنى چوڭقۇرلاشتۇرۇش ۋە ئىسلاھ قىلىش، شۇنداقلا ئۇلاردا شەرىئەت روھىنى بەرپا قىلىش ھەمدە ئۇلارغا شەرىئەت كۆرسەتمىلىرى ۋە ئىلاھىي قانۇن بويىچە ياشاشنىڭ ئەھمىيىتى ۋە زۆرۈرىيىتىنى تونۇشتۇرۇش قاتارلىقلارنى نىشان قىلىدۇ.</p>
پەتىۋا خىزمىتى
<p>بۇ تۈر دىيارىمىز مۇسۇلمانلىرى نۆۋەتتە دۇچ كېلىۋاتقان ئېتىقاد، شەرىئەت ۋە ئەخلاق جەھەتلەردىكى ھەرخىل مەسىلىلەرگە پەتىۋا بېرىش، بولۇپمۇ قەدىمدە مەۋجۇت بولمىغان، ئەمما دەۋرىمىزدە يېڭىدىن ئوتتۇرىغا چىقىۋاتقان يېڭى – يېڭى مەسىلىلەرگە جاۋاب بېرىش، پەتىۋا يۆنىلىشىنى ئەسلىدىكى ئىخچام جاۋابلاش ھالىتىدىن ئىلمىي ئىزاھلاش ھالىتىگە كۆتۈرۈش ۋە بېرىلگەن پەتىۋالارنى يىغىپ توپلاشنى ئاساس قىلىدۇ. مەزكۇر تۈر «ساجىيە ئىسلام بىلىملىرى تورى» قۇرۇلغاندىن بېرى داۋاملىشىپ كېلىۋاتقان بولۇپ، نۆۋەتتىكى ئىلمىي لايىھىدە بۇ تۈرنى ئىلمىيلىك ۋە سۈپەت جەھەتلەردە يەنىمۇ مۇكەممەللەشتۈرۈش، كۈچەيتىش پىلانلانماقتا.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
</text></body></html>