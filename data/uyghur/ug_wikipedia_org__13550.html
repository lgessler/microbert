<html><body><text id="wikipedia_ug_wikipedia_org__13550.html" ns="0" revid="142603" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B1%D8%A7%D8%AE%D9%85%D8%A7%D9%86_%D9%82%D8%A7%DA%BE%D8%A7%D8%B1" title="ئابدۇراخمان قاھار" type="wikipedia">ئابدۇراخمان قاھار
<p>

يازغۇچى ئابدۇراخمان قاھار 1936 - يىلى 1 ـ ئايدا غۇلجا شەھىرىنىڭ بينىكسىك مەھەللىسىدە قول ھۈنەرۋەن ئائىلىسىدە تۇغۇلغان، باشلانغۇچ - ئوتتۇرا مەكتەپ تەربىيىسىنى غۇلجا شەھىرىدە ئالغان. 1953 - يىلدىن 1956 - يىلىغىچە سابىق شىنجاڭ ئىنىستىتۇتىنىڭ تىل - ئەدەبىيات فاكۇلتېتىدا ئوقۇغان، ئوقۇش پۈتتۈرگەندىن كېيىن ئۈرۈمچى ۋە غۇلجىلاردا مائارىپ ساھەسىدە ئىشلىگەن، كېيىن ئىلى پېداگوگىكا ئىنىستىتوتى تىل - ئەدەبىيات فاكۇلتېتىغا يۆتكىلىپ ئوقۇتقۇچىلىق قىلغان، تىل - ئەدەبىيات فاكۇلتېتىغا يۆتكىلىپ ئوقۇتقۇچىلىق قىلغان، 1989 - يىل 7 - ئايدىن تارتىپ شىنجاڭ يازغۇچىلار جەمئىيىتىنىڭ كەسپىي يازغۇچىسى بولۇپ ئىشلەۋاتىدۇ. </p>
<p>ئابدۇراخمان قاھار ئەدەبىيات ساھەسىگە 50 - يىللارنىڭ ئوتتۇرىلىرىدا شېئىر ئىجادىيىتى بىلەن كىرىپ كەلگەن ۋە شۇ يىللاردا بىر قېتىم شېئىرلارنى يېزىپ ئېلان قىلدۇرغان. كېينچە، ئۇ مەخسۇس پروزا ئىجادىيىتى بىلەن شۇغۇللىنىپ، &gt;ئانا ۋەسىيىتى&lt;، &gt;ئەمەت ھاجى&lt;، &gt;دېھقان سازەندە&lt; قاتارلىق ھېكايىلارنى يازغان، 70 - يىللارنىڭ ئاخىرلىرىدىن تارتىپ بىر تۈركۈم يىرىك ئەسەرلەرنى ئىجاد قىلىپ، پروزىچىلىق ساھەسىدە خېلى چوڭ نەتىجىلەرگە ئېرىشكەن. ئۇنىڭ ئىككى توملۇق &gt;ئېلى دولقۇنلىرى&lt;، &gt;ھايات سىرى&lt; رومانلىرى؛ &gt;كەچۈر، مېنى نازاكەت&lt;، &gt;بەخت&lt;، &gt;ئاھ، ياشلىقىم&lt; پوۋېستلىرى ئۇيغۇر بۈگۈنكى زامان ئەدەبىياتىدا خېلى مۇھىم ئورۇن تۇتىدىغان، كىتابخانلارنىڭ ياخشى باھاسىغا ئېرىشكەن ئەسەرلەر ھېسابلىنىدۇ. </p>
<p>ئابدۇراخمان قاھارنىڭ نەشر قىلىنغان ئەسەرلىرىدىن &gt;ئىلى دولقۇنلىرى&lt; (ئىككى قىسىم، 1985 -، 1987 - يىل، شىنجاڭ خەلق نەشرىياتى) ناملىق رومانى، &gt;ھايات سىرى&lt; (1993 - يىل، شىنجاڭ خەلق نەشرىياتى) ناملىق رومانى، &gt;كەچۈر، مېنى نازاكەت&lt; (1992 - يىل، شىنجاڭ ياشلار - ئۆسمۈرلەر نەشرىياتى)، &gt;ئاھ، ياشلىقىم&lt; (1993 - يىل، قەشقەر ئۇيغۇر نەشرىياتى) ناملىق پوۋېستلار توپلاملىرى، &gt;ۋاپا&lt; (1992 - يىل، شىنجاڭ خەلق نەشرىياتى) ناملىق ھېكايىلار توپلىمى، &gt;كۆڭۈل&lt; (1995 - يىل، شىنجاڭ خەلق نەشرىياتى) ناملىق رومانى قاتارلىقلار بار. </p>
<p>ئابدۇراخمان قاھار ھازىر 2 - دەرىجىلىك كەسپىي يازغۇچى، جۇڭگو يازغۇچىلار جەمئىيىتىنىڭ ئەزاسى، جۇڭگو ئاز سانلىق مىللەت يازغۇچىلىرى ئىلمىي جەمئىيىتىنىڭ ھەيئەت ئەزاسى.</p>
</text></body></html>