<html><body><text id="wikipedia_ug_wikipedia_org__15329.html" ns="0" revid="140469" sourceurl="https://ug.wikipedia.org/wiki/%D9%85%D9%88%DA%AD%D8%BA%DB%87%D9%84%D9%84%D8%A7%D8%B1%D9%86%D9%89%DA%AD_%D8%A6%D8%A7%D9%81%D8%B1%D9%89%D9%82%D8%A7_%D9%8A%DB%88%D8%B1%DB%88%D8%B4%D9%89_%DB%8B%DB%95_%D8%AA%D8%A7%D8%B1%D9%89%D8%AE_%DA%86%D8%A7%D9%82%D9%89%D9%86%D9%89_%D8%A8%DB%87%D8%B1%D9%89%D8%BA%D8%A7%D9%86_%D9%85%DB%95%D8%BA%D9%84%DB%87%D8%A8%D9%89%D9%8A%D9%89%D8%AA%D9%89" title="موڭغۇللارنىڭ ئافرىقا يۈرۈشى ۋە تارىخ چاقىنى بۇرىغان مەغلۇبىيىتى" type="wikipedia">موڭغۇللارنىڭ ئافرىقا يۈرۈشى ۋە تارىخ چاقىنى بۇرىغان مەغلۇبىيىتى<p>بۇنىڭدىن 700 يىل مۇقەددەم، <ref target="https://ug.wikipedia.org/wiki/موڭغۇل_ئىمپېرىيسي">موڭغۇل</ref> چەۋەندازلىرى <ref target="https://ug.wikipedia.org/wiki/ياۋرو-ئاسىيا_چوڭ_قۇرۇقلۇقى">ياۋرو-ئاسىيا قۇرۇقلۇقىدا</ref> بارغانلا يېرىنى بويسۇندۇرغان. ئەمما موڭغۇللار ھازىرقى <ref target="https://ug.wikipedia.org/wiki/پەلەستىن">پەلەستىننىڭ</ref> شىمالىدىكى <ref target="https://ug.wikipedia.org/wiki/ئەيىن_جالۇت">ئەيىن جالۇت</ref> دېگەن يېرىدە ئەجەللىك مەغلۇبىيەتكە دۇچار بولۇپ، <ref target="https://ug.wikipedia.org/wiki/ئافرىقا">ئاڧرىقىغا</ref> بېسىپ كىرىشنىڭ بىردىنبىر پۇرسىتىدىن مەھرۇم قالغان.</p>
<p>

1251-يىلى، <ref target="https://ug.wikipedia.org/wiki/مۆڭكە_خان">مۆڭكە خان</ref> <ref target="https://ug.wikipedia.org/wiki/موڭغۇل_ئىمپېرىيىسى">موڭغۇل ئىمپېرىيىسىگە</ref> خان بولىدۇ. بۇ ۋاقىتتا ئۇنىڭ بوۋىسى <ref target="https://ug.wikipedia.org/wiki/چىڭگىزخان">چىڭگىزخان</ref> قۇرغان موڭغۇل ئىمپېرىيىسىنىڭ زېمىنى <ref target="https://ug.wikipedia.org/wiki/چاڭجىياڭ_ۋادىسى">چاڭجىياڭ ۋادىسىسىن</ref> <ref target="https://ug.wikipedia.org/wiki/شەرقىي_ياۋروپا">شەرقىي ياۋروپا</ref> يايلاقلىرىغا سوزۇلۇپ، <ref target="https://ug.wikipedia.org/wiki/ياۋروپا">ياۋروپا</ref> ۋە <ref target="https://ug.wikipedia.org/wiki/ئاسىيا">ئاسىيا</ref>غا سوزۇلغان، تارىختىن بۇيانقى زېمىنى ئەڭ چوڭ دۆلەت بولۇپ قالغان ئىدى. ئەمما مۆڭكە خاننىڭ زېمىن كېڭەيتىش ئويى ھېلىھەم توختىمىغان بولۇپ، ئۇ شەرقتە ئىنىسى <ref target="https://ug.wikipedia.org/wiki/قۇبلاي">قۇبىلاينى</ref> <ref target="https://ug.wikipedia.org/wiki/جەنۇبى_سۇڭ_سۇلالىسى">جەنۇبىي سۇڭ</ref> ئىمپېرىيېسىگە ھۇجۇمغا ئەۋەتكەن بولسا، غەربتە يەنە بىر ئىنىسى <ref target="https://ug.wikipedia.org/wiki/ھۇلاكۇ">ھۇلاكۇ</ref> (ھىلاكۇ) نى <ref target="https://ug.wikipedia.org/wiki/ئىران">ئىران</ref> رايونىنىڭ باش ۋالىلىقىغا تەيىنلەپ، موڭغۇل ئىمپېرىيەسىنىڭ 3- قېتىملىق، شۇنداقلا ئەڭ ئاخىرقى قېتىملىق كەڭ كۆلەملىك غەربكە يۈرۈشىنى باشلىغان ئىدى.
1256-يىلى ھۇلاكۇ موڭغۇل قوشۇنىنى باشلاپ <ref target="https://ug.wikipedia.org/wiki/ئامۇ_دەرياسى">ئامۇ دەرياسىدىن</ref> ئۆتىدۇ، بۇ قوشۇندا <ref target="https://ug.wikipedia.org/wiki/ئوتتۇرا_تۈزلەڭلىك">ئوتتۇرا تۈزلەڭلىكتىن</ref> كەلتۈرۈلگەن <ref target="https://ug.wikipedia.org/wiki/خەنزۇ">خەنزۇ</ref> توپچى ۋە قونداقلىق ئوقياچىلارمۇ بار ئىدى. بۇ قوشۇننىڭ ئىلغارى (ئالدىن يۈرەر قوشۇن) <ref target="https://ug.wikipedia.org/wiki/نايمان_ئۇرۇقى">نايمان ئۇرۇقىدىن</ref> چىققان <ref target="https://ug.wikipedia.org/wiki/كەتبۇقا">كەتبۇقا</ref> بولۇپ، ھۇلاكۇخان بۇ قومانداننى بەك ياقتۇرار ئىدى. ھۇلاكۇخان ئۇنىڭغا: <hi rend="italic">«ئامۇ دەرياسىدىن ئىككى قىرغىقىدىن تاكى <ref target="https://ug.wikipedia.org/wiki/مىسىر">مىسىر</ref> زېمىنىنىڭ يەنە بىر ئۇچىغىچە بولغان كەڭ زېمىندىكىلەر <ref target="https://ug.wikipedia.org/wiki/چىڭگىزخان_يۇسۇنى_ۋە_ياساقلىرى">چىڭگىزخان يۇسۇنى ۋە ياساقلىرىغا</ref> بويسۇنۇشى كېرەك»</hi> دەپ بۇيرۇق بەرگەن ئىدى. بۇنىڭدىن موڭغۇللارنىڭ ياۋرو-ئاسىيا قۇرۇقلۇقى بىلەن چەكلەنمەستىن، ئافرىقا زېمىنىدىمۇ ئات چاپتۇرغىسى بارلىقىنى كۆرۈش مۇمكىن ئىدى.
موڭغۇللار بۇ قېتىملىق يۈرۈشىدىمۇ خۇددى ئالدىنقى ئىككى قېتىملىق غەربكە يۈرۈشىگە ئوخشاش، ئالدىغا ئۇچرىغاننى ئۇرۇپ سوقۇپ، ھۆرپەيگەننى تۈزلەپ ماڭغان. موڭغۇل ئاتلىرى ئىران ئېگىزلىكىدىمۇ تۇياق ئىزلىرىنى قالدۇرۇپ، <ref target="https://ug.wikipedia.org/wiki/مىسسوپوتامىيە">مىسسوپوتامىيە</ref> ۋادىسىغا كىرگەن، موڭغۇل لەشكەرلىرى ئەينى ۋاقىتتىكى <ref target="https://ug.wikipedia.org/wiki/ئابباسىيلەر_خەلىپىلىكى">ئابباسىيلەر</ref>خانىدانلىقىنىڭ پايتەختى <ref target="https://ug.wikipedia.org/wiki/باغداد">باغداد</ref>قا كەلگەن. موڭغۇللار باغدادنى ئىگىلىگەن ۋە 17 كۈن قەتلىئام يۈرگۈزۈپ، ئاخىرىدا ئەينى ۋاقىتتىكى <ref target="https://ug.wikipedia.org/wiki/ئەرەب_ئىسلام_مەدەنىيتى">ئەرەب ئىسلام مەدەنىيتىنىڭ</ref> ۋەكىلى بولمىش بۇ شەھەرنى كۆيدۈرۈپ كۈل قىلغان. <ref target="https://ug.wikipedia.org/wiki/ئابباسىيلەر_خەلىپىلىكى">ئەرەب ئىمپېرىيىسىنىڭ</ref> خەلىڧەسى بولسا تاغارغا قاچىلىنىپ ئاتقا دەسسىتىلىپ ئۆلتۈرۈلگەن. ئابباسىيلار خانىدانلىقى شۇنىڭ بىلەن ۋەيران بولغان، ئىسلام دۇنياسىنىڭ مەركىزى رايونلىرى موڭغۇل ئىمپېرىيىسى زېمىنىغا قوشۇۋېتىلگەن، بۇنىڭدىن <ref target="https://ug.wikipedia.org/wiki/ئەرەبلەر">ئەرەبلەر</ref> ۋە <ref target="https://ug.wikipedia.org/wiki/غەرب_دۇنياسى">غەرب دۇنياسى</ref> قاتتىق چۆچۈپ كەتكەن.
موڭغۇل چەۋەندازلىرى بۇنىڭلىق بىلەن توختاپ قالمىغان ۋە <ref target="https://ug.wikipedia.org/wiki/سۇرىيە">سۇرىيە</ref>نى نىشانلاپ داۋاملىق يۈرگەن. ئەينى ۋاقىتتا بۈگۈنكى <ref target="https://ug.wikipedia.org/wiki/سۇرىيە">سۇرىيە</ref> ۋە <ref target="https://ug.wikipedia.org/wiki/مىسىر">مىسىر</ref>غا تەۋە زېمىنلار ئاتاقتا <ref target="https://ug.wikipedia.org/wiki/ئەييۇبىي_خانىدانلىقى">ئەييۇبىيلەر</ref>، يەئنى ئەينى ۋاقىتتا <ref target="https://ug.wikipedia.org/wiki/ئەھلىسەلپ">ئەھلىسەپنىڭ</ref> <ref target="https://ug.wikipedia.org/wiki/ئەھلىسەپنىڭ_شەرققە_يۈرۈشى">شەرققە يۈرۈشىگە</ref> قاقشاتقۇچ زەربىلەرنى بەرگەن <ref target="https://ug.wikipedia.org/wiki/سالاھىددىن_ئەييۇبى">سالاھىددىن ئەييۇبى</ref> قۇرغان خانىدانلىقنىڭ زېمىنى ئىدى. ئەمما بۇ ۋاقىتقا كەلگەندە سالاھىددىن ئەييۇبىنىڭ ئەۋلادلىرى ئەجدادلىرىدەك باتۇرلۇقنى ئۆزىگە مۇجەسسەم قىلالمىغان. ئۇلار خاتىرجەم، راھەت-ڧاراغەت ئىلكىدىكى تۇرمۇشقا كۆنۈپ كەتكەن بولغاچقا، موڭغۇللار بىلەن بىر نەچچە رەت ئېلىشا-ئېلىشماي قۇيرۇقىنى خادا قىلغان. <ref target="https://ug.wikipedia.org/wiki/دەمەشىق">دەمەشىق</ref> ۋە <ref target="https://ug.wikipedia.org/wiki/ھەلەب">ھەلەب</ref> شەھەرلىرى موڭغۇللارنىڭ قولىغا ئۆتكەن، موڭغۇللار بۇ رايونلاردا خۇددى ئۆز يايلاقلىرىدا كەزگەندەك توسالغۇسىز يۈرىۋەرگەن.
ئەينى ۋاقىتتا ئەھلىسەلىپكە قارشى ئۇرۇشتا قەھرىمانلىق كۆرسەتكەن ئەييۇب خانلىقىنىڭ مۇسۇلمان جەڭچىلىرى موڭغۇللارنىڭ تاجاۋۇزىنى توسۇشقا ماغدۇرسىز قالغان. 1259-يىلى 9-ئايدا، ئەييۇب خانىدانلىقىنىڭ سۇلتانى ھۇلاكۇخانغا تەسلىم بولغان، سۇرىيەنىڭ پۈتۈن زېمىنى موڭغۇللارنىڭ قولىغا ئۆتكەن. كەتبۇقا باشچىلىقىدىكى ئىلغار قوشۇن <ref target="https://ug.wikipedia.org/wiki/ئىئوردان_دەرياسى">ئىئوردان دەرياسىنىڭ</ref> غەربىي قىرغىقىدىكى <ref target="https://ug.wikipedia.org/wiki/نابلۇس">نابلۇسنى</ref> ئىگىلىگەن ۋە <ref target="https://ug.wikipedia.org/wiki/غەززە">غەززە</ref> رايونىغا بېسىپ كىرگەن. موڭغۇل چەۋەندازلىرىنىڭ ئاتلىرى <ref target="https://ug.wikipedia.org/wiki/سىناي_يېرىم_ئارىلى">سىناي يېرىم ئارىلىغا</ref> تاقاشقان بولۇپ، ئافرىقا ئۇلارنىڭ كۆز ئالدىدا ئىدى.
دەل مۇشۇ ۋاقىتتا يۈز بەرگەن بىر قاتار ئىشلار موڭغۇللارنىڭ غەربكە يۈرۈش قەدىمىنى توختىتىپ قويغان. مۆڭكە خان 1259-يىلى 8-ئاينىڭ 11-كۈنى جەنۇبى سۇڭنىڭ دىياۋيۈ شەھىرىگە ھۇجۇم قىلىش جەريانىدا ئۆلىدۇ. ئىنىلىرى قۇبلاي ۋە <ref target="https://ug.wikipedia.org/wiki/ئارىق_بۆكە">ئارىق بۆكە</ref> خانلىق تالىشىپ سوقۇشدۇ. ھۇلاكۇ قوشۇنلىرىنى ئىرانغا قايتۇرىدۇ.
قايتىشتىن بۇرۇن ئۇ دەمەشىقتىن غەززاغىچە بولغان رايونلارنى باشقۇرۇشنى كەتبۇقاغا تاپشۇرغان ۋە ئۇنىڭغا 20 مىڭ لەشكەر قالدۇرغان. بۇ لەشكەرلەرنىڭ كۆپىنچىسى مەجبۇرى ئەسكەرلىككە تۇتۇلغان چىرىكلەر بولۇپ، قوشۇندىكى موڭغۇللارنىڭ سانى نەچچە مىڭلا ئىدى.
غەربىي ئاسىيادىكى مۇسۇلمان دۇنياسى موڭغۇل چەۋەندازلىرىنىڭ تۆمۈر تاپىنى ئاستىدا تىترەپ تۇرغاندا ئەييۇب خانىدانلىقىنىڭ بىر قىسىمى سانالغان مىسىردىمۇ دۇنيانىڭ كەلگۈسىگە چوڭ تەسىر كۆرسىتىدىغان يەنە بىر ئىش يۈز بېرىۋاتقان بولۇپ، بۇ دەل مەملۇكلارنىڭ باش كۆتۈرۈشى ئىدى.
ئەينى ۋاقىتتىكى مىسىر <ref target="https://ug.wikipedia.org/wiki/ئەييۇبى_خانىدانى">سالاھىددىن جەمەتىنىڭ</ref> ھۆكۈمرانلىقىدا بولۇپ، ئەييۇبىي خانلىقىنىڭ بىر قىسىمى ئىدى. ئەييۇبىي خانلىقىنىڭ بۇ ئاقسۆڭەكلىرى «مەملۇك» دەپ ئاتالغان قۇللارنى بېقىپ، ئۆزى ئۆچۈن جەڭگە سېلىشاتتى. مەملۇك دەپ ئاتالغان بۇ قۇللار كىچىك ۋاقتىدىلا <ref target="https://ug.wikipedia.org/wiki/كاڧكاز">كاۋكاز</ref> ۋە <ref target="https://ug.wikipedia.org/wiki/چېركەس">چېركەس</ref> ياكى <ref target="https://ug.wikipedia.org/wiki/كاسپىي_دېڭىزى">كاسپىي</ref> دېڭىزىنىڭ شىمالىدىكى <ref target="https://ug.wikipedia.org/wiki/قىپچاق_تۈركلىرى">قىپچاق تۈركلىرى</ref> ئارىسىدىن مىسىرغا سېتىلغان بالىلار ئىدى. بۇ تۈرك بالىلار مىسىردا سېتىلغاندىن كېيىن، ئىسلامغا كىرەتتى ۋە جاپالىق ھەربىي مەشىقلەرنى باشتىن كەچۈرەتتى.
شۇنداق قىلىپ، ئەييۇب خانىدانلىقىدا مۇنتىزىم بىر مەملۇك <ref target="https://ug.wikipedia.org/wiki/ئوردۇ">ئوردۇ</ref>سى پەيدا بولغان بولۇپ، يۇقىرى دەرىجىلىك ھەربىي ئەمەلدارلارنىڭ ھەممىسى سۇلتاننىڭ ئىشەنچىسىگە ئېرىشكەن تۈرك قۇللىرى ئىدى. بۇ مەملۇكلار سالاھىددىن ئەييۇبىنىڭ يۇمشاقباشلىشىپ كەتكەن ئەۋلادلىرىدىن پەرقلىق بولۇپ، تۈرك چارۋىچى قەبىلىلىرىدە تۇغما ئىقتىدار ھېسابلانغان جەڭگىۋار ۋە جەسۇرلۇقلىرىنى ساقلاپ قالغان ئىدى. كۆپ ۋاقىت ئۆتمەي، مەملۇكىيلەر قۇل بولۇشتىن باش تارتقان ۋە ئەييۇبىي خانىدانلىقىنى ئاغدۇرۇپ تاشلاپ، ئۆزلىرى سۇلتان بولغان. موڭغۇللارنىڭ قەدىمى مىسىرغا يېتەي دېگەندە، مەملۇكىيلەردىن بولغان <ref target="https://ug.wikipedia.org/wiki/سەيڧىددىن_قۇتۇز">سەيڧىددىن قۇتۇز</ref> مىسىرغا سۇلتان بولغان ئىدى (1259-1260).
ھۇلاكۇ دەمەشىقتىن ئايرىلىشتىن بۇرۇن، موڭغۇللارنىڭ ئادىتى بويىچە، مەملۇك سۇلتانى قۇتۇزغا مەكتۇپ يوللاپ «تەڭرى چىڭگىزخان ۋە ئۇنىڭ ئەۋلادلىرىنى ھۆكۈمران قىلىپ تاللىدى، موڭغۇللارغا باش ئەگ» دېگەن. قۇتۇز شۇ ھامان يېقىنلىرىنى كېڭەشكە چاقىرغان.
ئۇ قول ئاستىدىكىلەرگە: 
«پۈتكۈل سۇرىيە نالە قىلماقتا، باغدادتىن <ref target="https://ug.wikipedia.org/wiki/مەرۋ">مەرۋ</ref>گىچە ھەممە يەر خارابىگە ئايلاندى، ئالدىمىزدا <ref target="https://ug.wikipedia.org/wiki/سۈلھ">سۈلھ</ref>، <ref target="https://ug.wikipedia.org/wiki/جەڭ">جەڭ</ref> ۋە قېچىشتىن ئىبارەت ئۈچ يول تۇرۇپتۇ. موڭغۇللارغا باش ئېگىپ تەسلىم بولساق بىزمۇ باشقىلارغا ئوخشاش قىرغىن قىلىنىمىز؛ قاچساق، غەربىمىزدە قۇملۇق تۇرۇپتۇ؛ ئۇرۇشۇش ۋە غەلبە قىلىشتىن باشقا يولىمىز يوق!» دەيدۇ. باشقىلارمۇ ئۇنى قوللايدۇ، شۇنىڭ بىلەن مەملۇكلار بارلىق ئەسكەرلىرىنى يىغىپ، سىناي يېرىم ئارىلىغا ئات سالىدۇ. تۈمەنلىگەن مەملۇك چەۋەندازلىرى سىناي قۇملۇقىدىن ئۆتۈپ، غەززەنى بېقىپ ياتقان بىر بۆلۈك موڭغۇللارنى سۈر-توقاي قىلىدۇ.
كەتبۇقا مىسىردىكى مەملۇكلارنىڭ ھۇجۇم قىلغىنىى ئاڭلاپ ئەتراپىدىكى نەچچە مىڭ موڭغۇل چەۋەندازنى توپلايدۇ، ئەمما بارلىق ئەسكەرلىرىنى توپلاشقا قادىر بولالمايدۇ. ئەمما كەتبۇقا بۇنىڭدىن ئەنسىرەپ كەتمەيتتى، چۈنكى موڭغۇللار غەربىي ئاسىياغا قەدەم باسقاندىن تارتىپ، ئۇلار بىلەن تەڭ تۇرالىغۇدەك بىرەر كۈچ چىقمىغان، تىركەشكۈدەك رەقىبمۇ ئۇچرىمىغان ئىدى. كەتبۇقا بۇ قېتىملىق جەڭنىڭمۇ ئىلگىرىكىگە ئوخشاش موڭغۇللارنىڭ غەلبىسى بىلەن تاماملىنىدىغانلىقىغا شەكسىز ئىشەنگەن ئىدى.</p>
<p>ئىككى تەرەپنىڭ ئوردۇسى غەززەنىڭ شىمالىدىكى <ref target="https://ug.wikipedia.org/wiki/ئەيىن_جالۇت">ئەيىن جالۇت</ref> دېگەن يەردە ئۇچرىشىدۇ. مەملۇكىيلەر سان جەھەتتىن مۇتلەق ئۈستۈنلۈكتە بولسىمۇ، ئەينى ۋاقىتتا دۇنيادا بىر سانالغان موڭغۇل چەۋەندازلىرى بىلەن تۇتۇشىدىغان بولغاچقا، ھەر ئېھتىمالغا قارشى <ref target="https://ug.wikipedia.org/wiki/پىستىرما">پىستىرما</ref> قويىدۇ، قۇتۇز بولسا بىر قىسىم قوشۇننى باشلاپ موڭغۇللارنىڭ مۇقابىلىسىگە چىقىدۇ. كەتبۇقا نەيرەڭنى بىلمەي پۈتۈن سەپ بويىچە ھۇجۇمغا ئۆتىدۇ، قۇتۇز موڭغۇللارنى پىستىرما قويغان يېرىگە باشلاپ كېلىدۇ، مەملۇك چەۋەندازلىرى ئۈچ تەرەپتىن ھۇجۇمغا ئۆتۈپ، موڭغۇللار بىلەن قۇچاقلاشما جەڭگە كىرىشىدۇ. ئىككى قوشۇن سەھەردىن چۈشكىچە قان كېچىپ جەڭ قىلىدۇ.
قىلىچ جېڭىدە موڭغۇللارنىڭ ئۈستۈنلۈكى سانالغان ئوقيالىرى ئەسقاتمايدۇ، مەملۇكىيلەر بولسا يەكمۇ-يەك جەڭنىڭ ماھىرلىرى ئىدى. <ref target="https://ug.wikipedia.org/wiki/ناپولىئون">ناپولىئون</ref> بۇ ھەقتە مۇنداق دەيدۇ: «تەڭرى ئەركىسى سانالغان موڭغۇللار ئاخىرى ئەڭ كۈچلۈك رەقىبكە دۇچ كەلدى». <ref target="https://ug.wikipedia.org/wiki/دەمەشىق_قىلىچى">دەمەشىق قىلىچى</ref> ۋە <ref target="https://ug.wikipedia.org/wiki/ئەرەب_ئېتى">ئەرەب ئېتى</ref> ئالدىدا موڭغۇل قىلىچى ۋە پاكار ئاتلىرى بىئەپ ھالغا چۈشۈپ قالىدۇ. مەملۇك چەۋەندازلىرى يەكمۇ-يەك ماھارەتلىرى بىلەن موڭغۇللار ئۈستىدىن غالىب كېلىدۇ. موڭغۇللار چېكىنىشكە يۈزلىنىدۇ، كەتبۇقا جەڭ ۋەزىيىتىنى بۇراش ئۈچۈن جان-جەھلى بىلەن ھۇجۇم قوزغىغان بولسىمۇ ئەمما يا ئوقى تېگىپ ئۆلىدۇ. باشچىسىدىن ئايرىلغان موڭغۇللار پېتراپ كېتىدۇ. مەملۇكىيلەر موڭغۇللارنى ئون نەچچە كىلومېتىر يەرگىچە قوغلاپ بېرىپ ئۇلارنى قورشىۋالىدۇ. موڭغۇللار ئاتتىن چۈشۈپ قالقانلىرى بىلەن ھالقىسىمان مۇداپىئە سېپى تۈزۈپ، مەملۇكىيلەرنى ئوق ئېتىپ يېقىن يولاتمايدۇ. موڭغۇللارنىڭ ئوقلىرى تۈگىگەندىن كېيىن، مەملۇكىيلەر موڭغۇللارنىڭ قالقان سېپىنى بۆسۈپ ئۆتۈپ ئۇلارنى تولۇق قىرىپ تاشلايدۇ.
<ref target="https://ug.wikipedia.org/wiki/ئەيىن_جالۇت_ئۇرۇشى">ئەيىن جالۇت ئۇرۇشى</ref> دۇنيا تارىخىغا ئىنتايىن زور تەسىر كۆرسەتكەن ئۇرۇش بولۇپ، موڭغۇللارنىڭ داۋاملىق غەربكە يۈرۈش قىلىشىنى توسۇپ، ئىسلام دىنىنىڭ مۇقەددەس جايى بولمىش <ref target="https://ug.wikipedia.org/wiki/ئىرۇسالىم">ئىرۇسالىم</ref> شەھرىنى قوغداپ قالىدۇ. غەرب تارىخچىلىرى بۇ جەڭنى تارىخنىڭ بۇرۇلۇش نۇقتىسى دەپ قارىغان. 
مەملۇكىيلەر كەتبۇقانى يىغىشتۇرغاندىن كېيىن، پۈتۈن سۇرىيەنى ئۆز قولىغا ئالىدۇ. ھۇلاكۇخان كەتبۇقانىڭ ئۆلۈمىدىن قاتتىق غەزەبلەنگەن بولسىمۇ، ئەمما موڭغۇل خانلىقى ئىچىدىكى نىزا سەۋەبلىك ئىراندىن ئايرىلالمايدۇ. ئەيىن جالۇت ئۇرۇشىدا غەلبە قىلغان قۇتۇزمۇ مەملۇكىيلەرنىڭ ئىچكى نىزاسىدا <ref target="https://ug.wikipedia.org/wiki/سۇلتان_بايبارس">بايبارسنىڭ</ref> شۇنىڭدىن كېيىنكى يۈز يىل مابەينىدە، موڭغۇل <ref target="https://ug.wikipedia.org/wiki/ئېلخانى_خانلىقى">ئىلخانلىقىنىڭ</ref> ۋارسلىرى بىلەن مەملۇكىيلەر سۇرىيە تەۋەسىدە ئۇرۇشۇپ تۇرىدۇ، ئەمما ھېچقايسىسى بىر-بىرىنى يوقىتالمايدۇ. موڭغۇل ئاتلىرىنىڭ توياقلىرىمۇ ئافرىقا تۇپرىقىغا قەدەم باسالمىغان.</p></text></body></html>