<html><body><text id="wikipedia_ug_wikipedia_org__14054.html" ns="0" revid="135700" sourceurl="https://ug.wikipedia.org/wiki/%D8%A6%DB%87%D9%8A%D8%BA%DB%87%D8%B1%D9%84%D8%A7%D8%B1%D9%86%D9%89%DA%AD_%D8%A6%D9%88%D9%84%D8%AA%DB%87%D8%B1%D8%A7%D9%82_%D8%A6%D8%A7%D8%AF%D9%89%D8%AA%D9%89" title="ئۇيغۇرلارنىڭ ئولتۇراق ئادىتى" type="wikipedia">ئۇيغۇرلارنىڭ ئولتۇراق ئادىتى<p>ئۇيغۇرلار ياشىغان رايونلاردىكى قەدىمكى مەدەنىيەت ئىزلىرىدىن مەلۇم بولۇشىچە، ئۇيغۇرلارنى مىلادىدىن ئىلگىرى ۋە كېيىنكى دەۋرلەردە ئولتۇراق تۇرمۇش كەچۈرۈشكە باشلىغان دېىىشكە بولىدۇ. ئورخۇن ئۇيغۇر خانلىقىنىڭ پايتەختى ئوردۇبالىق (قارا بالخاسۇن) دىن تېپىلغان قەدىمكى چوڭ شەھەر خارابىسى ۋە بۇ جايدىن قېزىۋېلىنغان <ref target="https://ug.wikipedia.org/wiki/دېۋىرقاي">دېۋىرقاي</ref>، مىس پارچىلىرى، <ref target="https://ug.wikipedia.org/wiki/برۇنزا_ئەينەك">برۇنزا ئەينەك</ref>، <ref target="https://ug.wikipedia.org/wiki/نەپىس_ھەيكەل">نەپىس ھەيكەل</ref>، <ref target="https://ug.wikipedia.org/wiki/نەقىشلىگەن_خىش">نەقىشلىگەن خىش</ref>، <ref target="https://ug.wikipedia.org/wiki/يارغۇنچاق">يارغۇنچاق</ref> قاتارلىق بۇيۇملار؛ ھازىرقى ئارا تۈرۈك ناھىيىسىنىڭ نوم يېزىسىدىكى «ئوغۇر چوقا» دېگەن قەدىمكى كەنت خارابىسىدىكى ئۆي ئىزلىرى، تۇرپاندىكى <ref target="https://ug.wikipedia.org/wiki/ئىدىقۇت">ئىدىقۇت</ref>، <ref target="https://ug.wikipedia.org/wiki/يارغۇل_قەدىمكى_شەھەر_خارابىسى">يارغۇل قەدىمكى شەھەر خارابىسى</ref> قاتارلىقلار ئەجدادلىرىمىزنىڭ ئەڭ كېيىن دېگەندىمۇ مىلادىنىڭ دەسلەپكى ئەسىرلىرىدىن باشلاپ تەدرىجىي ئولتۇراق تۇرمۇشقا كۆچكەنلىكىدىن دېرەك بېرىدۇ.</p>
<p>تۇرالغۇ جاي ئىنسانلار ئەجدادىنىڭ ياشاش ۋە تەرەققىي قىلىش يولىدا ئېلىپ بارغان بىرىنچى تارىخىي پائالىيىنىڭ ئەڭ چوڭ مۇۋەپپەقىيەتلىرىدىن بىرى. ئۇلار باشلانغۇچ جەمئىيەتتە ئەڭ ئالدى بىلەن بۈك چاتقاللىقلار، غار - ئۆڭكۈرلەر ۋە دەرەخ باشلىرىدىن تۇرالغۇ جاي ئورنىدا پايدىلىنىپ كەلگەن بولۇپ، تەدرىجىي ئۆي ياساپ ئولتۇرۇشقا ئادەتلەنگەن، ئەمما ئۇنداق ئۆيلەر شاخ - شۇمبىلاردىن ياسالغان بولۇپ ناھايىتى ئاددىي ئىدى. كېيىنچە كىچىك تەبىئىي ئازگال ۋە دۆڭلۈكلەرنىڭ تارچۇقلىرىنىڭ ئۈستىنى شاخ - شۇمبىلاردا يېپىپ ئولتۇرۇپ - قوپىدىغان بولغان. مۇنداق ئۆيلەرنى بۈگۈنكى كەپە، ساتما، گېرەملەرنىڭ ئەڭ ئىپىتىدائىي شەكلى دېيىشكە بولىدۇ. <ref target="https://ug.wikipedia.org/wiki/ئوۋچىلىق">ئوۋچىلىق</ref>، <ref target="https://ug.wikipedia.org/wiki/كۆچمەن_چارۋىچىلىق">كۆچمەن چارۋىچىلىق</ref>نىڭ تەرەققىياتىغا ئەگىشىپ كېلىپ چىققان يېڭى ئامىل ۋە زۆرۈرىيەتلەر ئەجدادلىرىمىزنى تۇرالغۇ جايدىمۇ يېڭى تەرەققىياتلارغا يۈزلەندۈردى. بۇنىڭ بىلەن <ref target="https://ug.wikipedia.org/wiki/قومۇش">قومۇش</ref>، <ref target="https://ug.wikipedia.org/wiki/ياغاچ">ياغاچ</ref>لار چۆرىسىگە قاتار تىكىلگەن يۇمىلاق تاملىق، <ref target="https://ug.wikipedia.org/wiki/گۈمبەز">گۈمبەز</ref> شەكىللىك ئۆيلەر؛ تاشتا قوپۇرۇلغان ئۈچ تاملىق ئۆيلەر؛ بىر نەچچە ياغاچ قىيپاش مىنگەشتۈرۈلۈپ ئۈستىگە تېرە، <ref target="https://ug.wikipedia.org/wiki/كىگىز">كىگىز</ref> يېپىلغان ئۆيلەر مەيدانغا كەلدى. مۇنداق ئۆيلەر كېيىنكى دەۋرلەردە مەيدانغا كەلگەن چېدىر، <ref target="https://ug.wikipedia.org/wiki/ئاق_ئۆي">ئاق ئۆي</ref>، <ref target="https://ug.wikipedia.org/wiki/ياغاچ_ئۆي">ياغاچ ئۆي</ref>، <ref target="https://ug.wikipedia.org/wiki/سوقما_تاملىق">سوقما تاملىق</ref>، <ref target="https://ug.wikipedia.org/wiki/كېسەك_تاملىق">كېسەك تاملىق</ref> ئۆيلەرنىڭ ئەڭ دەسلەپكى شەكلى ئىدى. ئەجدادلىرىمىز شۇ ئاساستا كېسەك قۇيۇپ، تام ئۆي سېلىپ ئولتۇرۇشقا ئادەتلەنگەن.</p></text></body></html>