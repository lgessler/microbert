<html><body><text id="wikipedia_ug_wikipedia_org__13185.html" ns="0" revid="137684" sourceurl="https://ug.wikipedia.org/wiki/%D8%A6%DB%87%D8%B1%DB%87%D9%82" title="ئۇرۇق" type="wikipedia">ئۇرۇق
<p>ئۇرۇق پەقەت ئۇرۇقلۇق <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەردىلا بولىدىغان كۆپىيىش ئەزاسىدۇر. ئۇ <ref target="https://ug.wikipedia.org/wiki/ئۆسۈملۈك">ئۆسۈملۈك</ref>نىڭ يېڭى ئىندىۋىدلىرىنى يېتىلدۈرۈپ، <ref target="https://ug.wikipedia.org/wiki/ئۆسۈملۈك">ئۆسۈملۈك</ref> ھاياتىنىڭ ئەتىسى ئۈچۈن بېشارەت بېرىدۇ. تەبىئەت دۇنياسىدا ئۇرۇق شەكىللەندۈرەلەيدىغان <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر200 مىڭ تۈردىن ئارتۇق بولۇپ، يۇقىرى دەرىجىلىك <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر ئىچىدە مۇتلەق ئۈستۈنلۈكنى ئىگىلەيدۇ. ئۇرۇقلارنىڭ شەكلى خىلمۇخىل، تۈزۈلۈشىمۇ ئوخشاشمايدىغان بولغاچقا، ناھايىتى زور ئۇرۇقلار جەمەتىنى تەشكىل قىلغان. </p>
<p><ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەرنىڭ ئۇرۇقى ئومۇمەن ئۇرۇق پوستى، تۆرەلمە ۋە تۆرەلمە سۈتىدىن ئىبارەت ئۈچ قىسىمدىن تەشكىل تاپقان. ئۇرۇق پوستى ئۇرۇقنىڭ «ساۋۇت» ى بولۇپ، ئۇرۇقنى قوغداش رولىنى ئوينايدۇ. سويا پۇرچاق، باقىلىلەرنىڭ ئۇرۇق پوستى قېلىن ھەم پۇختا كېلىدۇ؛ شاپتۇل، خاسىڭلارنىڭ ئۇرۇق پوستى خۇددى قەغەزدەك نېپىز كېلىدۇ؛ كېۋەزنىڭ ئۇرۇق پوستىدا تېخى تۈك (پاختا) بولىدۇ. </p>
<p>تۆرەلمە ئۇرۇقنىڭ ئەڭ مۇھىم قىسمى بولۇپ، <ref target="https://ug.wikipedia.org/wiki/ئۆسۈملۈك">ئۆسۈملۈك</ref>نىڭ دەسلەپكى شەكلى ھېسابلىنىدۇ. تۆرەلمە پەللە يوپۇرماققا تۇتىشىپ تۇرىدىغان بولغاچقا، پەللە يوپۇرماق سانىنىڭ ئوخشىماسلىقىغا ئاساسەن ئۇرۇقلار (<ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر) جەمەتىنى تاق (بىر) پەللىلىك <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر ۋە قوش (ئىككى) پەللىلىك <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەردىن ئىبارەت ئىككى كىچىك جەمەتكە بۆلۈشكە بولىدۇ. شال، بۇغداي، كۆممىقوناق، باش پىياز قاتارلىقلارغا ئوخشاش ئۇرۇقىدا پەقەت بىرلا پەللە يوپۇرماق بولىدىغان <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر تاق پەللىلىك <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر دېيىلىدۇ؛ پۇرچاق، كاۋا ۋە كېۋەز قاتارلىقلارغا ئوخشاش ئۇرۇقىدا ئىككى پەللە يوپۇرماق بولىدىغان <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر قوش پەللىلىك <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر دېيىلىدۇ. تۆرەلمە سۈتى ئۇرۇقنىڭ ئوزۇقلۇق ماددىلارنى يىغىپ ساقلايدىغان ئورنى ھېسابلىنىدۇ. شۇڭا، تۆرەلمە سۈتى يوق ئۇرۇقلار بولسا ئوزۇقلۇق ماددىلارنى پەللە يوپۇرماققا يىغىپ ساقلايدۇ. تۆرەلمە سۈتى تەركىبىدىكى ئوزۇقلۇق ماددىلار <ref target="https://ug.wikipedia.org/wiki/ئۆسۈملۈك">ئۆسۈملۈك</ref> تۈرىنىڭ ئوخشىماسلىقىغا قاراپ ئوخشاش بولمايدۇ. بۇغداي، شال قاتارلىقلارنىڭ ئۇرۇقى تەركىبىدە كراخمال مىقدارى كۆپرەك بولۇپ، %70 كە يېتىدۇ؛ سويا پۇرچاق ئۇرۇقىنىڭ پەللە يوپۇرمىقى تەركىبىدە ئاقسىل بىرقەدەر كۆپ بولىدۇ؛ «دۇنيادىكى ماي شاھى» دەپ ئاتىلىدىغان ماي پالمىسى ئۇرۇقىنىڭ تەركىبىدە يېرىمىدىن كۆپرەك ماي بولىدۇ. </p>
<p>ئەڭ چوڭ <ref target="https://ug.wikipedia.org/wiki/ئۆسۈملۈك">ئۆسۈملۈك</ref> ئۇرۇقى كوكۇس پالمىسى دەرىخىنىڭ ئۇرۇقى بولۇپ، دىئامېتىرى20 سانتىمېتىر، ئېغىرلىقى10 −20 كىلوگرام كېلىدۇ. ئەڭ كىچىك ئۇرۇق چىپار ئوتنىڭ ئۇرۇقى بولۇپ، پەقەت مىكروسكوپ ئاستىدىلا ئاندىن ئېنىق كۆرگىلى بولىدۇ، ئۇنىڭ2 مىليون تال ئۇرۇقىنى بىرلەشتۈرگەندە ئاران1 گرام چىقىدۇ. </p>
<p>ئۇرۇق ئۆمرىنىڭ ئۇزۇن - قىسقىلىقىدىمۇ پەرق ناھايىتى چوڭ بولىدۇ. بەزى <ref target="https://ug.wikipedia.org/wiki/ئۆسۈملۈك">ئۆسۈملۈك</ref> ئۇرۇقىنىڭ ئۆمرى ئالاھىدە ئۇزۇن بولىدۇ، مەسىلەن، قەدىمكى نېلۇپەر ئۇرۇقىنىڭ ئۆمرى نەچچە مىڭ يىل بولۇپ، ئۇرۇقلار جەمەتىدىكى «ئۆمۈر چولپىنى» ھېسابلىنىدۇ. كاۋچوك دەرىخى، سۆگەت ئۇرۇقىنىڭ ئۆمرى پەقەت نەچچە ھەپتىلا بولىدۇ. تېرىپ ئۆستۈرۈلىدىغان زور كۆپچىلىك <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەرنىڭ ئۇرۇقى پەقەت1 −2 يىللا ئۆمۈر كۆرىدۇ، ئەمما دانلىق زىرائەتلەرنىڭ بەزى ئۇرۇقلىرى5 ～10 يىلدىن كېيىن تېرىلسىمۇ يەنىلا ئۈنۈپ ئەي بولىدۇ. </p>
<p>پىشقان ھەم ھاياتىي كۈچكە ئىگە بەزى ئۇرۇقلار سۇ، ئوكسىگېن، تېمپېراتۇرا قاتارلىق شارائىتلار مۇۋاپىق بولغان ئەھۋالدىمۇ يەنىلا بىخلىنالمايدۇ، بۇنداق ھادىسە ئۇرۇقنىڭ ئۇخلىشى دېيىلىدۇ. كۆپ ساندىكى ياۋا <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەرنىڭ ئۇرۇقىدا روشەن ھالدىكى ئۇخلاش ھادىسىسى كۆرۈلىدۇ. زىرائەتلەرنىڭ ئۇرۇقىدا بولسا ئۇخلاش ھادىسىسى ئانچە روشەن بولمايدۇ. ئۇخلاش ھادىسىسى كۆرۈلگەن ئۇرۇقلار پەقەت ئۇخلاش دەۋرىدىن ئۆتكەندىن كېيىنلا ئاندىن بىخلىنالايدۇ. ھەر خىل <ref target="https://ug.wikipedia.org/wiki/ئۆسۈملۈك">ئۆسۈملۈك</ref>لەر ئۇرۇقىنىڭ ئۇخلاش دەۋرىنىڭ ئۇزۇن - قىسقىلىقى ئوخشاش بولمايدۇ.</p>
</text></body></html>