<html><body><text id="wikipedia_ug_wikipedia_org__15974.html" ns="0" revid="142026" sourceurl="https://ug.wikipedia.org/wiki/%D8%A6%DB%95%D8%AA%DB%95%D8%A8%DB%95%D8%AA%DB%87%D9%84_%DA%BE%DB%95%D9%82%D8%A7%D9%8A%D9%89%D9%82" title="ئەتەبەتۇل ھەقايىق" type="wikipedia">ئەتەبەتۇل ھەقايىق
<p><hi rend="bold">ئەتەبەتۇل ھەقايىق</hi> (<hi rend="bold">عتبة الحقائق</hi>\ھەقىقەت ئىشىكى)، ئەدىب <ref target="https://ug.wikipedia.org/wiki/ئەھمەد_يۈكنەكى">ئەھمەد يۈكنەكى</ref> تامانىدىن يازىلغان ئەسەر بولۇپ، ھازىرغىچە مەلۇم بولغان قەدىمكى ئۇيغۇر تىلىدىكى مۇھىم يازما يادىكارلىقلاردىن بىرىدۇر. مەزكۇر چوڭ ھەجىملىك <ref target="https://ug.wikipedia.org/wiki/شىېئرىي_ئەسەر">شىېئرىي ئەسەرنىڭ</ref> يازىلغان تارىخى ئېنىق ئەمەستۇر، بىراق ئەسەرنىڭ مەزمۇنى ۋە تىل ئالاھىيدىلىكىگە كۆرە، 12- ئەسرنىڭ ئاخىرى، 13- ئەسرنىڭ باشلىرىدا، يەئنى <ref target="https://ug.wikipedia.org/wiki/قاراخانىيلار">قاراخانىيلار</ref> دەۋرىنىڭ ئاخىرىقى مەزگىلىدە يازىلغان، دەپ پەرەز قىلىش مۇمكىن.</p>
مۇئەللىف
<p>ئەسەرنىڭ ئاپتورى ئەسەرنىڭ ئاخىرىدا ئۆزىنى “ئەدىب ئەخمەت” دېگەن نام بىلەن ئاتايدۇ . ئەسەرگە ئىلاۋە قىلىنغان پارچىلاردا ئاپتور “ئەدىب” نامى بىلەن ئاتالغاندىن باشقا، بىر پارچىدا ئەدىبنىڭ يۇرتى “يۈكنەك” ئىكەنلىكى، ئاتىسىنىڭ ئىسمى "مەخمۇت يۈكنەكى” ئىكەنلىكى ئېيتىلىدۇ . شۇنىڭ ئۈچۈن ئاپتورنىڭ تولۇق ئاتىنى “ئەدىب ئەخمەت بىننى مەخمۇت يۈكنەكى” دەپ ئاتاشقا بولىدۇ .</p>
ئالاھىيدىلىكى
<p>ئەسەر 14 باب، 484 مىسرادىن تەركىب تاپقان. ئۇنىڭغا كېيىن باشقىلار تامانىدىن ئىلاۋە قىلىنغان 3 پارچە شىئېرنى قوشقاندا توپلام 512 مىسرا بولىدۇ. ئەسەر ئارۇز ۋەزىنىنىڭ مۇتەقارىب بەھرىدە يۈكسەك ماھارەت بىلەن يازىلغان. </p>
<p>“ئەتەبەتۇلھەقايىق” <ref target="https://ug.wikipedia.org/wiki/دىداكتىك_داستان">دىداكتىك داستان</ref> بولۇپ، <ref target="https://ug.wikipedia.org/wiki/ئاپتور">ئاپتور</ref> ئۆزىنىڭ <ref target="https://ug.wikipedia.org/wiki/ئەخلاق">ئەخلاقى</ref>، <ref target="https://ug.wikipedia.org/wiki/پەلسەپە">پەلسەپىۋى</ref> قاراشلىرىنى ئوبرازلىق شېئىرىي تىل بىلەن بايان قىلىدۇ . ئاپتور ئىلىم – مەرىپەتكە، بىلىم ئىلىش ئۈچۈن تىرىشقان كىشىلەرگە، مەرتلىك، ئادىللىق، كەمتەرلىك قاتارلىق ئىنسانىي خىسلەتلەرگە قىزغىن مەدھىيە ئوقۇيدۇ؛ بىلىمسىزلىك، جاھىللىق، خەسىسلىك، ئاچكۆزلۈك، تەكەببۇرلۇق قاتارلىق ئىللەتلەرنى قاتتىق ئەيىبلەيدۇ ۋە مەسخىرە قىلىدۇ . ئاپتورنىڭ بۇ خىل قاراشلىرى ئۆز دەۋرى ئۈچۈن ئېيتقاندا زور ئىلغارلىققا ئىگە . لېكىن دەۋر چەكلىمىسى تۈپەيلىدىن، ئاپتور بىر مۇنچە پاسسىپ قاراشلارنىمۇ ئوتتۇرىغا قويغان . بىز بۇ ئەسەرنىڭ مۇنداق پاسسىپ تەرەپلىرىگە تەنقىدىي مۇئامىلىدە بولۇشىمىز كېرەك، ئەلۋەتتە .</p>
<p>بۇ ئەسەر <ref target="https://ug.wikipedia.org/wiki/ئۇيغۇر_ئەدەبىياتى_تارىخى">ئۇيغۇر ئەدەبىياتى تارىخىدا</ref> مۇھىم ئورۇننى ئىگىلەش بىلەن بىرۋاقىتتا، <ref target="https://ug.wikipedia.org/wiki/ئۇيغۇر_تىلىنىڭ_تارىخى">ئۇيغۇر تىلى تارىخىنى</ref> تەتقىق قىلىشتىمۇ ناھايىتى مۇھىم ئەھمىيەتكە ئىگە . بۈيۈك ئەمىر ئارسلان خوجا تارقان تەرىپىدىن يېزىلىپ ئەسەرنىڭ ئاخىرىغا ئىلاۋە قىلىنغان بىر شېئىرىدا ئەسەر “<ref target="https://ug.wikipedia.org/wiki/قەشقەر_تىلى">قەشقەر تىلى</ref>” بىلەن يېزىلغان دەپ ئېنىق ئەسكەرتىلگەن . بۇ يەردە تىلغا ئىلىنغان قەشقەر تىلى بىلەن <ref target="https://ug.wikipedia.org/wiki/مەھمۇد_قەشقىرى">مەھمۇد قەشقىرى</ref> “<ref target="https://ug.wikipedia.org/wiki/دىۋانى_لۇغەتىت_تۈرك">دىۋانى لۇغەتىت تۈرك</ref>”تە تىلغا ئالغان “<ref target="https://ug.wikipedia.org/wiki/خاقانى_تۈرك_تىلى">خاقانى تۈرك تىلى</ref>” ئەمەلىيەتتە بىر تىل بولۇپ، ھەر ئىككىسى <ref target="https://ug.wikipedia.org/wiki/قەدىمقى_ئۇيغۇر_تىلى">قەدىمقى ئۇيغۇر تىلىنى</ref> كۆرسىتىدۇ . ئەسەردە قەدىمقى ئۇيغۇر تىلى ئامىللىرى بىلەن <ref target="https://ug.wikipedia.org/wiki/چاغاتاي_ئۇيغۇر_تىلى">چاغاتاي تىلى</ref> (14 – ئەسىردىن 20 – ئەسىرنىڭ باشلىرىغىچە قوللىنىلغان ئۇيغۇر يېزىق تىلى) ئامىللىرىنىڭ ئارىلاش قوللىنىلغان لىقىنى، ئەسەر تىلىنىڭ قەدىمقى ئۇيغۇر تىلىدىن چاغاتاي تىلىغا كۆچىۋاتقان ئۆتكۈنچى تىلنى ئەكس ئەتتۈرگەنلىكىنى كۆرىمىز . بۇ ھال ئۇيغۇر يېزىق تىلىنىڭ تارىخىنى ئايدىڭلاشتۇرۇشتا، ئۇيغۇر تىلىنىڭ <ref target="https://ug.wikipedia.org/wiki/تۈركى_تىللار">تۈركى تىللار</ref> ئىچىدىكى تارىخىي ئورنىنى ئايدىڭلاشتۇرۇشتا بىزنى ئىنتايىن قىممەتلىك ماتېرىيال بىلەن تەمىنلەيدۇ .</p>
نۇسخىلار
<p>ھازىر بۇ ئەسەرنىڭ 3 خىل قوليازما نۇسخىسى بار: </p>
<p>بىرى قەدىمقى ئۇيغۇر يىزىقىدا كۆچۈرۈلگەن نۇسخىسى ( ئا نۇسخا) بولۇپ 1444 – يىلى زەينۇل ئابىددىن، سۇلتان بەخت، ھۆسەيىن قاتارلىقلار تەرىپىدىن سەمەرقەنتتە كۆچۈرۈلگەن . ھازىر بۇ نۇسخا ئىستانبۇل دىكى ئايا سوفىيا (ئاياسوفيا) كۇتۇپخانىسىدا ساقلانماقتا؛ </p>
<p>ئىككىنچىسى قەدىمقى ئۇيغۇر يېزىقى بىلەن ئەرەب يىزىقىدا قۇرمۇ – قۇر پاراللىل قىلىپ كۆچۈرۈلگەن نۇسخىسى (ب نۇسخا) بولۇپ، 1480 – يىلى ئابدۇلراززاق قاتارلىقلار تەرىپىدىن ئىستانبۇلدا كۆچۈرۈلگەن، بۇ نۇسخىمۇ ئىستانبۇلدىكى ئايا سوفىيا كۇتۇپخانىسىدا ساقلانماقتا؛ </p>
<p>ئۈچىنچىسى، يالغۇز ئەرەب يىزىقىدا كۆچۈرۈلگەن نۇسخىسى (ك نۇسخا) بولۇپ بۇمۇ ئىستانبۇلدا كۆچۈرۈلگەن، بۇ نۇسخىنىڭ كۆچۈرۈلگەن ۋاقتى ۋە كۆچۈرگۈچىسى ئېنىق ئەمەس، بۇ نۇسخا ھازىر ئىستانبۇلدىكى توپكاپى سارىيى كۇتۇپخانىسىدا ساقلانماقتا .</p>
<p>بۇ ئەسەر بەزىدە “ھەتەبەتۇلھەقايىق” (ھەقىقەتلەر سوۋغىسى) دېگەن نام بىلەنمۇ تىلغا ئىلىنىدۇ . بۇ نام ئەسەرنىڭ ب،ك نۇسخىلىرىغا بېرىلگەن نامىدىن كېلىپ چىققان . ئەسەرنىڭ ئا نۇسخىسى نۇسخىلىرىنىڭ ھەممىسىدىن كونا ھەم تولۇق بولۇپ، شۇنۇسخىدا ئەسەرنىڭ نامى “ئەتەبەتۇلھەقايىق” دېيىلگەنلىكى ھەم بۇنام ئەسەرنىڭ مەزمۇنىغا تېخىمۇ ئۇيغۇن كېلىدىغانلىقى ئۈچۈن، ھازىر ئەسەر ئومۇمەن شۇ نام بىلەن ئاتالماقتا .</p>
بۇگۈنكى زامان ئۇيغۇرچە نۇسخىسى
<p>ئىجتىمائىي پەن خادىملىرىنىڭ بولۇپمۇ تىل – ئەدەبىيات ۋە تارىخ تەتقىقاتچىلىرىنىڭ تەتقىق قىلىشى ۋە پايدىلىنىشى ئۈچۈن، بۇ ئەسەرنى تۈركىيە تۈركولوگى رىشىت رەخمەتى ئاراتنىڭ تەييارلىشى بىلەن تۈركىيە ئاتەش نەشرىياتى تەرىپىدىن 1951 – يىلى ئىستانبۇلدا نەشىر قىلىنغان نەشىردىكى قوليازما نۇسخىلىرىغا ئاساسەن ۋە رىشىت رەخمەتى ئاراتنىڭ 3 خىل نۇسخىنى سېلىشتۇرۇپ توغرىلاش ئاساسىدا بېكىتكەن تېكىستى ۋە تۈركچە تەرجىمىسىدىن پايدىلىنىپ كونا ئۇيغۇر يىزىقىدا تىرانسكىرىپىسىيىلەشتۈرۈپ ھازىرقى زامان ئۇيغۇر تىلىغا تەرجىمە قىلىنغان.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
قاراڭ
<p><ref target="http://shewqiy.com/thread-86-1-1.html">ئەتەبەتۇل ھاقەيىقنىڭ تولۇق مەتنى</ref></p>
</text></body></html>