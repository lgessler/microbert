<html><body><text id="wikipedia_ug_wikipedia_org__10655.html" ns="0" revid="145583" sourceurl="https://ug.wikipedia.org/wiki/%D9%85%DB%87%DA%BE%DB%95%D9%85%D9%85%DB%95%D8%AF_%D8%B3%D8%A7%D9%84%D9%89%DA%BE_%DA%BE%D8%A7%D8%AC%D9%89%D9%85" title="مۇھەممەد سالىھ ھاجىم" type="wikipedia">مۇھەممەد سالىھ ھاجىم<p><hi rend="bold">مۇھەممەد سالىھ داموللا ھاجىم</hi>، 1936-يىلى <ref target="https://ug.wikipedia.org/wiki/ئاتۇش_شەھىرى">ئاتۇشتىكى</ref> فازىل، تۇنۇلغان ئالىم سالىھ داموللا ھاجىمنىڭ ئائىلىسىدە دۇنياغا كەلگەن. </p>
دەسلەپكى يىللىرى
<p>ئاتىسى ئەينى زاماندا <ref target="https://ug.wikipedia.org/wiki/ئەرەب_تىلى">ئەرەب</ref>، <ref target="https://ug.wikipedia.org/wiki/پارس_تىلى">پارس</ref> ئەدەبىياتى بويىچە يېتىلگەن ئەدىب، <ref target="https://ug.wikipedia.org/wiki/ئىسلام_دىنى">ئىسلام دىنى</ref> ئىلمىدا توشقان كاتتا ئۆلىما، مەرىپەتپەرۋەر زات ئىدى. پەننى مەكتەپتە ئوقۇپ يۈرگەن مۇھەممەد سالىھ دادىسىنىڭ تەسىرىدە كىچىكىدىنلا ئەتراپلىق دىنى تەلىم ئېلىشقا باشلىدى. 11 يېشىدىلا خەتمىدىن ئۆتۈپ، مۇرەتتەب قارى بولغاندىن كىيىن <ref target="https://ug.wikipedia.org/wiki/ئەرەب_تىلى">ئەرەب</ref>، <ref target="https://ug.wikipedia.org/wiki/پارس_تىلى">پارس تىللىرىنى</ref> ئۆرگىنىشكە كىرىشتى، كېيىنكى ئېغىر جاپالىق كۈنلەردىكى قىيىن شارائىت ۋە بېسىم ئۇنىڭ ئىلىمگە بولغان ئوتتەك ئىشتىياقى ۋە بۈيۈك غايە ئۈچۈن تىكىلىگەن ئىرادىسىنى بويسۇندۇرالمىدى. دادىسى سالىھ داموللا ھاجىم ئوغلىنىڭ يۇمران قەلبىدە ئۇنىڭ توغرا يۆلنىش بويىچە ئەتراپلىق يېتىلىشى ئۈچۈن تۈرتكىلىك رول ئوينايدىغان ئۇنتۇلغۇسىز، ئىلھامبەخىش ئىزلارنى قالدۇرغانىدى. دادىسىنىڭ تەربىيسىدە ئىسلام دىنىنىڭ ھەر قايسى ئىلىم تۈرلىرىگە پۇختا ئاساس سېلىپ بولغان مۇھەممەد سالىھ كېيىن <ref target="https://ug.wikipedia.org/wiki/بېيجىڭ_شەھىرى">بېيجىڭغا</ref> بېرىپ، <ref target="https://ug.wikipedia.org/wiki/جۇڭگۇ_ئىسلام_ئېنىستىتۇتى">جۇڭگۇ ئىسلام ئېنىستىتۇتىدا</ref> بەش يىل ئوقۇدى. ئەينى چاغلاردا <ref target="https://ug.wikipedia.org/wiki/مىسىر">مىسىردىن</ref> تەكلىف قىلىنغان بەھىييۇددىن زەييانى، شەيخ ئابدۇللەتىف ھامىد سۇلايمان قاتارلىق پروفېسسرورلارنىڭ بىۋاستە يېتەكچىلىكىدە، <ref target="https://ug.wikipedia.org/wiki/تەفسىر">تەفسىر</ref>، <ref target="https://ug.wikipedia.org/wiki/ھەدىس">ھەدىس</ref>، <ref target="https://ug.wikipedia.org/wiki/فىقھ">فىقھ</ref>، <ref target="https://ug.wikipedia.org/wiki/ئەقىدە">ئەقىدە</ref>، <ref target="https://ug.wikipedia.org/wiki/ئىسلام_پەلسەپىسى">ئىسلام پەلسەپىسى</ref>، <ref target="https://ug.wikipedia.org/wiki/ئىسلام_تارىخى">ئىسلام تارىخى</ref>، <ref target="https://ug.wikipedia.org/wiki/ئىلمى_بالاغەت">ئىلمى بالاغەت</ref>، <ref target="https://ug.wikipedia.org/wiki/ئىلمى_كالام">ئىلمى كالام</ref>، <ref target="https://ug.wikipedia.org/wiki/ئەرەب_ئەدەبىياتى">ئەرەب ئەدەبىياتى</ref> قاتارلىق پەنلەرنى سېستىملىق ئۆرگەندى. <ref target="https://ug.wikipedia.org/wiki/1960">1960</ref>- يىلى كۈزدە مەكتەپنى ئەلا نەتىجە بىلەن پۈتتۈرۈپ <ref target="https://ug.wikipedia.org/wiki/جۇڭگۇ_پەنلەر_ئاكادېمىيسى">جۇڭگۇ پەنلەر ئاكادېمىيسى</ref> <ref target="https://ug.wikipedia.org/wiki/جۇڭگۇ_پەنلەر_ئاكادېمىيسى_شىنجاڭ_شۆبىسى">شىنجاڭ شۆبىسىنىڭ</ref> <ref target="https://ug.wikipedia.org/wiki/مىللەتلەر_تەتقىقات_ئورنى">مىللەتلەر تەتقىقات ئورنىغا</ref> ئورۇنلاشتى. شۇنىڭدىن كېيىن ئۇ كۆڭلىگە پۈككەن پىلانلىرى بويىچە پۈتۈن زېھنى بىلەندىن تەتقىقات خىزمىتىگە كىرىشىپ كەتتى. «<ref target="https://ug.wikipedia.org/wiki/قۇرئان_كەرىم">قۇرئان كەرىم</ref>» دۇنيادا نۇرغۇن تىللارغا تەرجىمە قىلىنىپ نەشر قىلىنىۋاتقان شارائىتتا، ئۇنىڭ <ref target="https://ug.wikipedia.org/wiki/ھازىقى_زامان_ئۇيغۇر_تىلى">ھازىقى زامان ئۇيغۇر تىلىدىكى</ref> تەرجىمىسىنىڭ يوقلىقى زور بىر بوشلۇق ئىدى. ئۇنى تەرجىمە قىلىش ئۇيغۇر كىتابخانلىرىنى قۇرئاننى بىۋاستە چۈشىنىش، ئىسلام دىنىغا ئېتىقاد قىلىدىغان ئاممىنىڭ ئېتىقاد جەھەتتىكى جىددى ئېھتىياجىنى قاندۇرۇشتا مۇھىم ئەھمىيەتكە ئىگە بولۇپلا قالماي، بەلكى ئىلىم-پەن خادىملىرىنى قۇرئاننى تەتقىق قىلىش ئىمكانىيتىگە ئىگە قىلاتتى. ئۆز قېرىنداشلىرىنىڭ بۇ تەشنالىقىنى چۈشەنگەن مۇھەممەد سالىھ «قۇرئان كەرىم»نى تەرجىمە قىلىشنى نىيەت قىلىپ، خېلى بۇرۇندىن تارتىپ نۇپۇزلۇق قۇرئان تەفسىرلىرى ۋە مۇناسىۋەتلىك كىتابلارنى توپلاشقا كىرىشكەن ئىدى.</p>
«قۇرئان كەرىم»نى تەرجىمە قىلىش
<p>«<ref target="https://ug.wikipedia.org/wiki/قۇرئان_كەرىم">قۇرئان كەرىم</ref>»نى <ref target="https://ug.wikipedia.org/wiki/ھازىرقى_زامان_ئۇيغۇر_تىلى">ھازىرقى زامان ئۇيغۇر تىلىغا</ref> تەرجىمە قىلىش مۇرەككەپ بىر تەتقىقات جەريانى بولدى. مۇھەممەد سالىھ ھەربىر ئايەتنى تەرجىمە قىلغاندا نۇپۇزلۇق تەفسىر كىتابلىرىغا ۋە <ref target="https://ug.wikipedia.org/wiki/كلاسسىك_ئەرەب_تىلى">كلاسسىك ئەرەب تىلى</ref> بىلەن <ref target="https://ug.wikipedia.org/wiki/ھازىرقى_زامان_ئەرەب_تىلى">ھازىرقى زامان ئەرەب تىلى</ref> سېلىشتۇرۇلغان لۇغەت-قامۇسلارغا مۇراجىئەت قىلدى. ئىپادىلەش جەھەتتىمۇ ناھايىتى ئېھتىياتچانلىق بىلەن ئىش كۆرۈپ، ھەربىر سۆز ئۈستىدە ئەتىراپلىق ئىزدەندى. «قۇرئان كەرىم»نىڭ ئالاھىدە ئورنىنى ۋە ئۆزىگە خاس ئۇسلۇبىنى نەزەردە تۇتۇپ، ھەربىر ئايەتنىڭ مەزمۇنىنى <ref target="https://ug.wikipedia.org/wiki/ئۇيغۇر_ئەدەبىي_تىلىنىڭ_تەلەپپۇز_قائىدىسى">ئۇيغۇر ئەدەبىي تىلى</ref> بويىچە ئەينەن تەرجىمە قىلدى. كىتابخانلارنىڭ چۈشىنىشىگە ئاسانلىق يارتىپ بېرىش ئۈچۈن، زۆرۈز تېپىلغاندا جايلارغا قىستۇرما سۆز ۋە قىسقىچە ئىزاھلارنى بەردى. بۇ ئىزاھلارنىڭ ھەممىسى دېگۈدەك ئىشەنچىلىك قۇرئان تەفسىرلىرىدىن تاللاپ ئېلىندى. ئىنسانىيەت تارىخىدىكى ھەر بىر مۆجىزە، ئۇلۇغ ئىشلار كىشىلەرنىڭ قان-تەر تۆكىشى بىلەن ۋۇجۇدقا كېلىدۇ. مۇھەممەد سالىھ كۆپ يىللىق جاپالىق ئەمگەك قىلىپ، نۇرغۇن تىرىشچانلىق كۆرسىتىپ ئاخىر مۇسۇلمانلارنىڭ دىنى دەستۇرى بولمىش «قۇرئان كەرىم» نى ئەرەب تىلىدىن ئۇيغۇر تىلىغا تەلەپكە لايىق رەۋىشتە تەرجىمە قىلىپ چىقتى. قۇرئاننىڭ قىسقىچە تەفسىرىنى ئۆز ئىچىگە ئالغان بۇ تەرجىمە پۈتۈپ نەشر قىلىنىش ئالدىدا، <ref target="https://ug.wikipedia.org/wiki/شىنجاڭ_ئىسلام_جەمئىيىتى">شىنجاڭ ئىسلام جەمئىيىتىنىڭ</ref> تەشكىللىشى بويىچە <ref target="https://ug.wikipedia.org/wiki/شىنجاڭ_ئۇيغۇر_ئاپتونوم_رايونى">دىيارىمىزدا</ref> مۆتىۋەر ھېسابلانغان 15 نەپەر نوپۇرلۇق ئالىمنىڭ كۆزدىن كەچۈرۈپ چىقىشىغا سۇنۇلدى. ئۆلىمالار تەرجىمىنى باشتىن-ئاخىر مۇتالىئە قىلىپ چىقىپ، بىر ئېغىزدىن ماقۇللاپ، ئالاھىدە تەھسىن ئوقۇپ، <ref target="https://ug.wikipedia.org/wiki/تەقرىز">تەقرىز</ref> يېزىپ بەردى. بۇ تەرجىمە <ref target="https://ug.wikipedia.org/wiki/1986">1986</ref>-يىلى مەركىزى مىللەتلەر نەشرىياتى تەرىپىدىن 200 مىڭ پارچە بېسىپ تارقىتىلدى. شۇنداقلا «قۇرئان كەرىم» نىڭ بۇ تەرجىمە نۇسخىسى <ref target="https://ug.wikipedia.org/wiki/سەئۇدى_ئەرەبىستان">سەئۇدى ئەرەبىستان</ref> پادىشاھى فەھدىنىڭ تەستىقلىشى ۋە ئەمرى بىلەن پادىشاھنىڭ قۇرئان بېسىش مەتبئەسىدە بىر قانچە يۈز مىڭ پارچە بېسىلىپ، مۇناسىۋەتلىك دۆلەتلەرگە تارقىتىلدى. سەئۇدىدا بېسىلغان بۇ نۇسخا <ref target="https://ug.wikipedia.org/wiki/جۇڭگۇ_ئىسلام_جەمئىيتى">جۇڭگۇ ئىسلام جەمئىيتى</ref> ئارقىلىق ئالدۇرۇلۇپ، شىنجاڭدىمۇ خېلى نۇرغۇن تارقىتىلدى. ئالىم ئىشلىگەن «قۇرئان كەرىم»نىڭ ئۇيغۇرچە تەرجىمىسىنىڭ <ref target="https://ug.wikipedia.org/wiki/كرىل_ھەرىپلىرى_ئاساسىدىكى_ئۇيغۇر_يېزىقى">سىلاۋىيان يېزىقىدىكى</ref> نۇسخىسى <ref target="https://ug.wikipedia.org/wiki/موسكۋا">موسكۋادا</ref> نەچچە مىڭ نۇسخا بېسىپ تارقىتىلىپ، ئوتتۇرا ئاسىيادا ياشاۋاتقان ئۇيغۇرلارنىڭ بىردەك ئالقىشىغا ئېرىشتى. مۇھەممەد سالىھ يەنە ھەدىس ئىلمىدىكى ئالتە ئىشەنچىلىك، نوپۇزلۇق كىتابلارنىڭ بىرىنچىسى بولغان «<ref target="https://ug.wikipedia.org/wiki/سەھىھۇلبۇخارى">سەھىھۇلبۇخارى</ref>»نى ۋە «<ref target="https://ug.wikipedia.org/wiki/مۇھەممەد_ئەلەيھىسسالامنىڭ_تەرجىمھالى">مۇھەممەد ئەلەيھىسسالامنىڭ تەرجىمھالى</ref>» قاتارلىق كىتابلارنىمۇ ئەرەبچىدىن ئۇيغۇرچىغا تەرجىمە قىلىپ نەشر قىلدۇردى. مەيلى <ref target="https://ug.wikipedia.org/wiki/قۇرئان_كەرىم">قۇرئان</ref> ياكى <ref target="https://ug.wikipedia.org/wiki/ھەدىس">ھەدىس</ref> بولسۇن، ئالاھىدە ئىجتىمائىي مۇھىتقا ۋە تارىخى ئارقا كۆرۈنۈشكە ئىگە، تىلى بۇنىڭدىن مىڭ نەچچە يۈز يىل ئىلگىرىكى ئەرەب بەدىئىي تىلىنى ئاساس قىلغان، پاساھەت-بالاغىتى ۋە بەدىئىيلىكى يۇقرى بولغان، ئۇنى چۈشىنىش، ئەسلىگە سادىق بولغان ھالدا تەرجىمە قىلىش ئاسان ئەمەس ئىدى. ئىستېداتلىق دىنى ئالىم مۇھەممەد سالىھ ئۇزۇن يىل كىتابلار دېڭىزىدا ئۈزۈش، نۇرغۈن زېھنى قۇۋۋىتىنى سەرپ قىلىش بەدىلىگە ئاخىر بۇ ئىشنى ۋۇجۇدقا چىقاردى. ئۇلاردىن باشقا، ئۇ يازغان «<ref target="https://ug.wikipedia.org/wiki/‹قۇرئان_كەرىم›نىڭ_29-ۋە30-پارىلىرىنىڭ_تەپسىرى">‹قۇرئان كەرىم›نىڭ 29-ۋە30-پارىلىرىنىڭ تەپسىرى</ref>». <ref target="https://ug.wikipedia.org/wiki/ئىسلام_ئېتىكىسى">ئىسلام ئېتىكىسىغا</ref> ئائىت 30 نەچچە تېمىنى ئۆز ئىچىگەئالغان «‹قۇرئان كەرىم› ۋەھەدىسلەردىن تاللانما» ناملىق كىتاب ۋە ئوتتۇرا ھەجىملىك «ئەرەبچە-ئۇيغۇرچە لۇغەت»نەشردىن چىقىپ كەڭ خەلق ئاممىسىنىڭ يۇقىرى باھاسىغا ئېرىشتى. بولۇپمۇ بۇ ئىستېداتلىق ئالىمنىڭ 20 يىللىق جاپالىق ئەجرى ۋە يۈرەك قېنىنىڭ مېۋىسى بولغان چوڭ ھەجىمدىكى «ئەرەبچە-ئۇيغۇرچە چوڭ لۇغەت» <ref target="https://ug.wikipedia.org/wiki/2002">2002</ref>-يىلى <ref target="https://ug.wikipedia.org/wiki/شىنجاڭ_خەلق_نەشرىياتى">شىنجاڭ خەلق نەشرىياتى</ref> تەرىپىدىن نەشردىن چىقىپ، بۇ ساھەدىكى زور بوشلۇقنى تولدۇردى. يەنە «دۇئانىڭ ئەھمىيتى ۋە خاسىيەتلىك دۇئالار» ناملىق كىتابىمۇ نەشرىدىن چىقىپ تارقىتىلدى.  مۇھەممەد سالىھنىڭ تەتقىقاتى دىنىي تېمىلار بىلەنلا چەكلىنىپ قالماستىن، يەنە <ref target="https://ug.wikipedia.org/wiki/ئۇيغۇر_كىلاسسىك_ئەدەبىياتى">ئۇيغۇر كىلاسسىك ئەدەبىياتى</ref>، تارىخ، تىل، مائارىپ ساھەلىرىگىمۇ چېتىلىدۇ. مۇھەممەد سالىھ 1961-يىلدىن تارتىپ تارىخشۇناس <ref target="https://ug.wikipedia.org/wiki/ئۇيغۇر_سايرانى_ئەپەندى">ئۇيغۇر سايرانى ئەپەندى</ref> بىلەن بىرلىشىپ «<ref target="https://ug.wikipedia.org/wiki/ﺗۈﺭﻛﯩﻲ_ﺗﯩﻠﻼﺭ_ﺩﯨﯟﺍﻧﻰ">دىۋان لۇغەتىت تۈرك</ref>» كىتابىنى ئەرەبچە فاكسىمىل نۇسخىسى بىلەن باسما نۇسخىغا ئاساسەن ھازىرقى زامان ئۇيغۇر تىلىغا تەرجىمە قىلىشقا كىرىشكەنىدى. 4 يىل جاپالىق ئىشلەش ئارقىلىق بۇ ۋەزىپىنى مۇۋەپپىقىيەتلىك تاماملاپ نەشرگە سۇنۇش ئالدىدا «<ref target="https://ug.wikipedia.org/wiki/مەدەنىيەت_زور_ئىنقىلابى">مەدەنىيەت ئىنقىلابى</ref>» باشلىنىپ شۇ «ئىنقىلاب» قالايمىقانچىلىقىدا ئۇ تەرجىمە نۇسخا تالان-تاراج قىلىنىپ زايا بولۇپ كەتتى. </p>
ئىلمى خىزمەتلىرى
<p>مۇھەممەد سالىھ يەنە ئۆزى يالغۇز ۋە باشقىلار بىلەن ھەمكارلىشىش ئاساسىدا «<ref target="https://ug.wikipedia.org/wiki/جامىئۇتتەۋارىخ">جامىئۇتتەۋارىخ</ref>». «<ref target="https://ug.wikipedia.org/wiki/تەۋارىخ_خەمسە">تەۋارىخ خەمسە</ref>»، «<ref target="https://ug.wikipedia.org/wiki/غازات_دەر_مۈلكى_چىن">غازات دەر مۈلكى چىن</ref>»، «<ref target="https://ug.wikipedia.org/wiki/ئىھيائۇلۇمىددىن">ئىھيائۇلۇمىددىن</ref>»، «<ref target="https://ug.wikipedia.org/wiki/مەكتۇبات">مەكتۇبات</ref>»، «<ref target="https://ug.wikipedia.org/wiki/تەزكىرەئى_ئەزىزان">تەزكىرەئى ئەزىزان</ref>»، «<ref target="https://ug.wikipedia.org/wiki/سىررۇلمۇخلىس">سىررۇلمۇخلىس</ref>»، «<ref target="https://ug.wikipedia.org/wiki/زەپەرنامە">زەپەرنامە</ref>»، «<ref target="https://ug.wikipedia.org/wiki/تەزكىرەئى_ئۇۋەيسىييە">تەزكىرەئى ئۇۋەيسىييە</ref>»، «<ref target="https://ug.wikipedia.org/wiki/تەۋارىخ_جەدىدە">تەۋارىخ جەدىدە</ref>»، «<ref target="https://ug.wikipedia.org/wiki/جەھدۇلمۇقىل">جەھدۇلمۇقىل</ref>»، قاتارلىق كىتابلارنى تەرجىمە قىلىپ، ئىلمىي تەتقىقات ئىشلىرىنى مول ماتېرىياللار بىلەن تەمىن ئەتتى. </p>
<p>ئالىم مۇھەممەد سالىھ <ref target="https://ug.wikipedia.org/wiki/شىنجاڭ_ئىجتىمائىي_پەنلەر_ئاكادېمىيسى">ئىجتىمائىي پەنلەر ئاكادېمىيسىدە</ref> 27 يىل ئىشلەش جەريانىدا نۇرغۇن ئىجتىمائىي، ئىلمى تەكشۈرۈشلەرگە ۋە ماتېرىيال توپلاشقا قاتناشتى. جاپالىق ئىزدىنىپ بىرىنچى قول ماتېرىياللارنى ئىگەللەش ئۈچۈن، شىنجاڭدا ئۇنىڭ ئايىغى تەگمىگەن قەدىمى جايلار، يادىكارلىقلار، مازا-ماشايىخلار، <ref target="https://ug.wikipedia.org/wiki/مەسچىت">مەسجىد</ref>-<ref target="https://ug.wikipedia.org/wiki/مەدرىسە">مەدرىسلەر</ref> قالمىدى. ئەينى چاغدىكى نامدار ئۆلىمالار، پىشقەدەم ۋەقەشۇناسلار، يۇرت مۆتىۋەرلىرىنى زىيارەت قىلىپ ئىلمىي سۆھبەتلەرنى ئېلىپ باردى. ئۇ يەنە «تۈركى تىللار دىۋانىنىڭ مۇقەددىمىسىنى ئۇقۇغاندىن كىيىن»، «ئۇلۇغ ئەدىب تەجەللىنىڭ ئەدەبىي ئىجادىيەتلىرى توغرىسىدا»، «رۇقەئاتى نەۋائىي ھەققىدە»، «ئاپپاق غۇجا مازىرى ۋە ئۇنىڭ تارىخى ئارقا كۆرىنىشى توغرىسىدا»، «مازارپەرەسلىكۋە ئۇنىڭ شىنجاڭدىكى خۇسۇسىيەتلىرى»، «‹قۇتادغۇبلىك›تىكى ئۇدغۇرمىش ئوبرازى توغرىسىدا»، «شىنجاڭنىڭ دىنى مائارىپى ۋە ئۇنىڭ تارىخى ئۆتمۈشى»، «ئىسلام دىنىتارىخىدىكى خاۋارىجلار گۇروھى»، «شىئە ئىسمائىلىيە مەزھىپى ۋە ئۇنىڭ تارىخى توغرىسىدا»، «شىنجاڭدىكى مازارلار توغرىسىدا»، «مەخدۇم ئەزەم ۋە ئۇنىڭ نەسەبنامىسى»، «ئىسلام دىنى ۋە ئىلىم پەن»، «دۇئانىڭ ئەھمىيتى ۋە خاسىيەتلىك دۇئالار»، «ئاللاھنىڭ گۈزەل ئىسىملىرى ۋە سۈپەتلىرى» قاتارلىق ئىلمى ماقالىلەرنى يازدى. بۇ ماقالىلەرنىڭ بەزىلىرى خەلقئارالىق ئىلمىي مۇھاكىمە يىغىنلىرىدا، بەزىلىرى مەملىكەتلىك يىغىنلاردا ئوقۇلدى ۋە مەركەز ۋە يەرلىكتە چىقىدىغان «<ref target="https://ug.wikipedia.org/wiki/دۇنيا_دىنلىرى_تەتقىقاتى">دۇنيا دىنلىرى تەتقىقاتى</ref>»، «<ref target="https://ug.wikipedia.org/wiki/جۇڭگۇ_مۇسۇلمانلىرى">جۇڭگۇ مۇسۇلمانلىرى</ref>»، «<ref target="https://ug.wikipedia.org/wiki/شىنجاڭ_ئىجتىمائىي_پەنلەر_تەتقىقاتى">شىنجاڭ ئىجتىمائىي پەنلەر تەتقىقاتى</ref>»، «<ref target="https://ug.wikipedia.org/wiki/شىنجاڭ_ئۇنىۋېرستىتى_ئىلمىي_ژورنىلى">شىنجاڭ ئۇنىۋېرستىتى ئىلمىي ژورنىلى</ref>» قاتارلىق ژورناللاردا ئېلان قىلىندى. مۇھەممەد سالىھ يەنە ۋاقىت ئاجرىتىپ ئۇيغۇر كىلاسسىك ئەدەبىياتى تەتقىقاتى بىلەنمۇ شۇغۇللاندى. «تەجدىد» ناملىق غەزەللەر دىۋانىنى، «تۇتنامە»نى، چوڭ ھەجىملىك داستان «مۇھەببەتنامە»، <ref target="https://ug.wikipedia.org/wiki/ھۈسەيىنخان_تەجەللى">ھۈسەيىنخان تەجەللىنىڭ</ref> ۋە دادىسى سالىھ داموللا ھاجىمنىڭ بىر قىسىم شېئىرلىرىنى نەشرگە تەييارلىدى ۋە «<ref target="https://ug.wikipedia.org/wiki/بۇلاق">بۇلاق</ref>» ژورنىلىنىڭ بەزى سانلىرىدا ئېلان قىلدى. مۇھەممەد سالىھ بىر تەرەپتىن جاپالىق ئىلمىي تەتقىقات خىزمىتى بىلەن شۇغۇللانسا، يەنە بىر تەرەپتىن <ref target="https://ug.wikipedia.org/wiki/1987">1987</ref>-يىلىدىن باشلاپ <ref target="https://ug.wikipedia.org/wiki/شىنجاڭ_ئىسلام_ئىنىستىتۇتى">شىنجاڭ ئىسلام ئىنىستىتۇتىنىڭ</ref> مۇدىرلىق ۋەزىپىسىنى ئۈستىگە ئالدى. ياراملىق دىنىي ئىزباسارلارنى يېتىشتۈرۈش ئۈچۈن ھاردىم-تالدىم دېمەي تەر تۆكتى. ئېنىستىتۇتنىڭ ھەر قايسى تەرەپتىكى خىزمەتلىرىنى چىڭ تۇتۇش بىلەن بىرگە ئوقۇ-ئوقۇتۇش تۈرىگە ئالاھىدە ئېتىبار بىلەن قاراپ، نازارەتچىلىك قىلىشلا ئەمەس، بەلكى ئۆزى بىۋاستە قول تىقىپ ئىشلىدى، دەرىسلىكلەرنى تۈزدى، دەرىسخانىغا كىرىپ بىۋاستە دەرس ئۆتتى.</p>
<p>ئىستېداتلىق ئالىمنىڭ قان-تەرى،ئەجرى بىكارغا كەتمىدى.ئۇ ئىسلام دىنى تەتقىقاتىدا قولغا كەلتۈرگەن نەتىجىلىرى بىلەن دۆلەت ئىچىدە جامائەت ئەرباپى سۈپىتىدە تونۇلۇپلا قالماي، خەلقئارادىمۇ مۇئەييەن تەسىر ۋە ئابرويغا ئىگە بولدى. دۆلىتىمىز ئىسلام ۋەكىللەر ئۆمىكى تەركىبىدە <ref target="https://ug.wikipedia.org/wiki/كۇۋەيت">كۇۋەيت</ref>، <ref target="https://ug.wikipedia.org/wiki/سۇدان">سۇدان دېمۇكراتىك جۇمھۇرىيىتى،</ref> <ref target="https://ug.wikipedia.org/wiki/ئىران">ئىران</ref>، <ref target="https://ug.wikipedia.org/wiki/تۇنىس">تۇنىس جۇمھۇرىيىتى</ref>، <ref target="https://ug.wikipedia.org/wiki/سەئۇدى_ئەرەبىستان">سەئۇدى ئەرەبىستانى</ref>، <ref target="https://ug.wikipedia.org/wiki/پاكىستان">پاكىستان</ref>، <ref target="https://ug.wikipedia.org/wiki/ماراكەش">ماراكەش پادىشاھلىقى</ref>، <ref target="https://ug.wikipedia.org/wiki/مىسىر">مىسىر ئەرەب جۇمھۇرىيىتى</ref>، <ref target="https://ug.wikipedia.org/wiki/قازاقىستان">قازاقىستان</ref> قاتارلىق دۆلەتلەردە زىيارەتتە بولدى ۋە خەلقئارا ئىلمىي مۇھاكىمە، لېكسىيە ئوقۇش يىغىنلىرىغا كۆپ قېتىم قاتناشتى.</p>
<p>ئىجتىھاتلىق تۆھپىكار ئالىم <ref target="https://ug.wikipedia.org/wiki/1991">1991</ref>-يىلى 10- ئاي. <ref target="https://ug.wikipedia.org/wiki/مىسىر">ئەرەب مىسىر جۇمھۇرىيتىنىڭ</ref> پايتەختى <ref target="https://ug.wikipedia.org/wiki/قاھىرە">قاھىرەدە</ref> <ref target="https://ug.wikipedia.org/wiki/مۇھەممەد_ئەلەيھىسسالام">مۇھەممەد ئەلەيھىسسالامنىڭ</ref> <ref target="https://ug.wikipedia.org/wiki/مەۋلۇد_كۈنى">مەۋلۇدىنى</ref> خاتىرلەش مۇناسىۋىتى بىلەن خەلقئارالىق تەنتەنىلىك يىغىن ئۆتكۈزۈلدى. ئىلمى مۇھاكىمە خاراكتېرىنى ئالغان بۇقېتىملىق يېغىندا ھەر قايسى دۆلەتلەردىن تاللانغان خەلقئارا ئىسلام دىنى تەتقىقاتى ئۈچۈن ئالاھىدە تۆھپە قوشقان 10 ئالىم مىسىر <ref target="https://ug.wikipedia.org/wiki/ئەلباشى">زۇڭتۇڭى</ref> <ref target="https://ug.wikipedia.org/wiki/مۇھەممەد_ھۈسنى_مۇبارەك">مۇھەممەد ھۈسنى مۇبارەكنىڭ</ref> قوبۇل قىلىشىغا ئېرىشىپ، ھۈسنى مۇبارەكنىڭ ئۆز ئىمزاسى قۇيۇلغان تەبرىك شاھادەتنامىسىنى ئۆز قولىدىن تاپشۇرۇپ ئېلىپ 1-دەرىجىلىك ئىلىم پەن ئوردىنى بىلەن مۇكاپاتلاندى. دۇنيادىكى ئاخبارات ۋاستىلىرى بۇ تۆھپىكار ئالىملارنىڭ ئىش-ئىزلىرىنى بەس-بەستە خەۋەر قىلىشتى. بۇ ئون ئالىم ئىچىدىكى تولىمۇ يىراق <ref target="https://ug.wikipedia.org/wiki/تەكلىماكان_قۇملۇقى">تەكلىماكان</ref> باغرىدىن كەلگەن، بېشىغا يارىشىملىق <ref target="https://ug.wikipedia.org/wiki/بادام_دوپپا">بادام دوپپا</ref>، <ref target="https://ug.wikipedia.org/wiki/بەقەسەم_تون">بەقەسەم تون</ref> كىيگەن بىر <ref target="https://ug.wikipedia.org/wiki/ئۇيغۇر_مىللىتى">ئۇيغۇر</ref> <ref target="https://ug.wikipedia.org/wiki/گېزىت">گېزىت</ref>-<ref target="https://ug.wikipedia.org/wiki/ژورنال">ژورنال</ref> مۇخبىرلىرىنىڭ زىيارەت قىلىش ئوبېكتى بولۇپ قالدى. ئىسلام دىنى تەتقىقات ساھەسىدىكى سەمەرىلىك نەتىجىلىرى بىلەن ئۆز خەلقىنى خەلقئارالىق سەھنىلەرگە ئېلىپ چىققان بۇ كىشى <ref target="https://ug.wikipedia.org/wiki/دىنشۇناس">دىنشۇناس</ref>، <ref target="https://ug.wikipedia.org/wiki/قۇرئانشۇناس">قۇرئانشۇناس</ref>، تەتقىقاتچى ئالىم مۇھەممەد سالىھ داموللام ئىدى. <ref target="https://ug.wikipedia.org/wiki/1992">1992</ref>-يىلى <ref target="https://ug.wikipedia.org/wiki/رامىزان_ئېيى">رامىزان ئېيى</ref>. <ref target="https://ug.wikipedia.org/wiki/ماراكەش">ماراكەش</ref> پادىشاھلىقىنىڭ <ref target="https://ug.wikipedia.org/wiki/رابات">راباتتىكى</ref> خان ئوردىسىدا ئۆتكۈزۈلگەن رامىزان لېكسىيە ئوقۇش يىغىنى داۋام قىلىۋاتاتتى. كۆزنى قاماشتۇرىدىغان رەڭگارەڭ گىلەملەر بىلەن بېزەلگەن شاھلىق تۆشەك ئۈستىدە ماراكەش پادىشاھى ھەسەن II ئولتۇراتتى. ئۇنىڭ ئوڭ تەرىپىدە ئىسلام دۆلەتلىرىنىڭ ئەلچىلىرى، سول تەرىپىدە ماراكەشنىڭ ھەربىي، مۈلكى ئەمەلدارلىرى، ئالدى تەرىپىدە بولسا مەخسۇس تەكلىپ قىلىنغان چەتئەللىك نۇپۇزلۇق دىنى ئالىملار ئولتۇراتتى. پادىشاھنىڭ ئاتا-بوۋىسىدىن قالغان ئەنئەنىۋى ئادەت بويىچە ھەر يىلى رامىزان ئېيىدا ئېلىپ بېرىلىدىغان، ئىسلامىيەت ئىلمىي تەتقىقاتىنى ئاساس قىلغان لېكسىيە ئوقۇش يېغىنىغا پادىشاھ ھەسەن II شەخسەن ئۆزى رىياسەتچىلىك قىلىۋاتاتتى. بۈگۈنكى لېكسىيە ئوقۇش نۆۋىتى جۇڭگۇدىن ئالاھىدە تەكلىپ قىلىنغان ئالىم مۇھەممەد سالىھقا كەلگەنىدى. مۇھەممەد سالىھ ئورنىدىن تۇرۇپ پادىشاھ ئالىيلىرىغا ئېھتىرام بىلدۈرگەندىن كېيىن ئەرەب تىلىدا يېزىپ تەييارلىغان «شىنجاڭدىكى مەسجىدلەر ۋە ئۇلارنىڭ ئىسلام دەۋىتىدىكى رولى» دېگەن تېمىدىكى ئىلمى ماقالىسىنى ئوقۇشقا باشلىدى. بىر سائەتكە يەتمىگەن ۋاقىتتا ماقالىنىڭ ئاساسى ئىدىيسىنى يورۇتۇپ بېرىش ئاسانغا چۈشمەيتتى. ئەمما مۇھەممەد سالىھنىڭ بۇنداق خەلقئارالىق ئىلمى مۇھاكىمە يېغىنلىرىغا قاتنىشىشى تۇنجى قېتىم ئەمەس ئىدى، شۇنداق بولغاچقا ئۇ ئانچە قىينالماستىن، ماقالىنى كۆڭلىگە پۈككەن پىلان بويىچە ئىخچاملاپ، چۈشىنىشلىك قىلىپ شەرھىلىدى. يىغىندىن كىيىن مۇھەممەد سالىھنى پادىشاھ ھەسەن II قوبۇل قىلدى. مۇھەممەد سالىھ جۇڭگۇ مۇسۇلمانلىرىنىڭ ئەھۋالىنى، ئىسلام مائارىپىنىڭ تەرەققىياتىنى ۋە ئۆزىنىڭ ئىسلام تەتقىقاتى ساھەسىدە ئېرىشكەن نەتىجىلىرىنى تۇنۇشتۇردى ۋە «قۇرئان كەرىم» بىلەن «<ref target="https://ug.wikipedia.org/wiki/سەھىھۇلبۇخارى_جەۋھەرلىرى_ۋە_قەستەلانى_شەرھى">سەھىھۇلبۇخارى جەۋھەرلىرى ۋە قەستەلانى شەرھى</ref>»نىڭ ئۇيغۇرچە نۇسخىسىنى تەقدىم قىلدى. شۇ پۇرسەتتە مۇھەممەد سالىھ جۇڭگۇ-ماراكەش دوستلىقىنى مەدھىيلەپ ئەرەب تىلىدا يازغان قەسىدىسىنى پادىشاھقا سۇندى. كېيىن پادىشاھ ئالىيلىرىنىڭ تەكلىفى بىلەن بۇ قەسىدىنى لېكسىيە ئوقۇش يىغىنىنىڭ ئاخىرقى كۈنى ئېلىپ بېرىلغان داغدۇغۇلۇق تەبرىكلەش پائالىيتىدە دېكلاماتسىيە قىلىپ ئوقۇپ بەردى. تەكلىماكان باغرىدىن كەلگەن بىر ئۇيغۇرنىڭ ئۆز ئانا تىلى بولمىغان، يەنە كىلىپ ئەڭ تەس تىل ھېسابلىنىدىغان <ref target="https://ug.wikipedia.org/wiki/ئەرەب_تىلى">ئەرەب تىلىدا</ref> يازغان بۇ پاساھەتلىك قەسىدىسىدىن يىغىن قاتناشچىلىرى ئىسلام تارىخىدا تۆھپىسى زور ئوتتۇرا ئاسىيا ئالىملىرىنىڭ تارىختىكى سىماسىنى قايتا كۆرگەندەك بولدى ۋە ئۇزاققىچە ئالقىش ياڭراتتى... قەسىدە ئوقۇلۇپ بولغاندىن كېيىن پادىشاھ ھەسەن II بۇ ئالىم بىلەن قول ئېلىشىپ كۆرىشىۋىتىپ: «قەسىدىنى ناھايىتى پاساھەتلىك يېزىپسىز، خۇددى ئىبنى زەيدۇن (ئەرەبلەرنىڭ ئاتاقلىق كىلاسسىك شائىرى) نىڭ شېئرىنى ئاڭلىغاندەك بولدۇم» دېدى. ماراكەشنىڭ دىنى ئىشلار ۋەزىرى، ئاتاقلىق ئالىم ئابدۇلكەبىر ئەلەۋى «پادىشاھ ئالىيلىرى سىزنىڭ قەسىدىڭىزنى چاۋاك چېلىپ ئالقىشلىدى. ئىلگىرى بىرەر ئەدىبنىڭ ئوقۇغان شېئرىغا چاۋاك چالغان ئەمەس دېدى. شۇنىڭدىن كىيىن ۋەزىر ماراكەشتە يىلدا بىر قېتىم ئېچىلىدىغان رامىزان ئېيى لېكسىيە ئوقۇش يىغىنىغا مۇھەممەد سالىھنى بىرەر قەسىدە يېزىپ ئوقۇپ بىرىشكە تەكلىپ قىلىپ تۇردى. ھەر يىلى ئۇنىڭ يېغىندا يېزىپ ئوقۇغان قەسىدىلىرى شۇ يىللىق لېكسىيە توپلىمىنىڭ ئالدىنقى بەتلىرىدىن ئورۇن ئېلىپ كەلدى. <ref target="https://ug.wikipedia.org/wiki/1998">1998</ref>- يىل مۇھەممەد سالىھ رامىزان ئېيى لېكسىيە سۆزلەش يىغىنىغا قاتنىشىش ئۈچۈن ماراكەشكە ئەمدىلا يېتىپ بېرىشىغا دىنى ئىشلار مىنىستىرلىقىنىڭ مەسئۇللىرىدىن بىرى بولغان مۇھەممەد ئەلەۋى ئۇنىڭغا: «سىزگە خۇشخەۋەر، يىغىننىڭ يېپىلىش مۇراسىمىدا پۈتۈن يىغىن قاتناشچىلىرى بولغان ئالىملارغا ۋاكالىتەن پادىشاھ ئالىيلىرى ھۇزۇرىدا خۇلاسە سۆزى قىلىشقا سىزنى تەيىنلىدۇق. بۇ چوڭ شەرەپ، بۇندىن بۇرۇن بۇ ئىشقا پەقەت ئەرەب ئالىملىرىلا تەكلىف قىلىنغان. غەيرى ئەرەب ئالىملىرىدىن تۇنجى بولۇپ سىز تەكلىپ قىلىندىڭىز» دېدى. شۇنىڭ بىلەن مۇھەممەد سالىھ پۇختا تەييارلىق قىلىپ، بۇ ۋەزىپىنى ئادا قىلىپ، ئالىملارنىڭ ياخشى باھاسىغا ئېرىشتى. پادىشاھ ھەسەن II مۇھەممەد سالىھقا تارتۇقلاش يۈزىسىدىن، ماراكەشنىڭ ئادىتى بويىچە شاھنامە كۇلالىق تون بىلەن يەتتە قەۋەت لىباس كىيگۈزدى.</p>
<p>ئالىم ئىلگىرى كېيىن بولۇپ مىسىر زۇڭتۇڭى مۇھەممەد ھۇسنى مۇبارەك، ماراكەش پادىشاھى ھەسەن II، سەئۇدى ئەرەبىستانى پادىشاھى فەھد، ئىراننىڭ داھىسى خامانەئى ۋە سۇداننىڭ سابىق زۇڭتۇڭى نېمەلى قاتارلىق دۆلەت رەھبەرلىرىنىڭ قوبۇل قىلىشىغا مۇيەسسەر بولدى. خەلقئارا ئىلمىي مۇھاكىمە يىغىنلىرىغا قاتناشقان چاغلاردا مەتبۇئاتتا ئالىمنىڭ ئىلمىي نەتىجىلىرى تونۇشتۇرۇلدى. مىسىردا <ref target="https://ug.wikipedia.org/wiki/ئەزھەر_ئۇنىۋېرسىتېتى">ئەزھەر ئۇنىۋېرسىتېتىنىڭ</ref> ژورنىلىدا «ئېسىل مېھمان» ماۋزۇسىدا ئالىمنىڭ سۈرىتى، تەرجىمھالى ۋە يىغىنغا ئاتاپ يازغان ئۇزۇن ئەرەبچە قەسىدىسى بېرىلدى. ئىراننىڭ نوپۇزلۇق گېزىتلىرىدە مۇھەممەد سالىھنىڭ ئىمام رىزانىڭ مىڭ يىللىقىنى خاتىرىلەش مۇناسىۋىتى بىلەن ئۆتكۈزۈلگەن خەلقئارالىق چوڭ يىغىندا ئوقۇغان قەسىدىسى ئېلان قىلىندى.</p>
<p>كۇۋەيت تېلېۋىزىيە ئىستانسىسىنىڭ 40 مىنۇتلۇق"نور الاسلام"(ئىسلام نۇرى) پروگراممىسىدا مۇخبىرنىڭ بۇ ئالىمنى زىيارەت قىلغان سوئال-جاۋاب خاراكتېرلىك زىيارىتى بېرىلدى. شۇنداقلا يىغىننىڭ كۈتىۋىلىش سورۇنىدا ئوقۇغان ئەرەبچە  شېئىرى كۇۋەيتنىڭ «جامائەت پىكرى» گېزىتىدە ئېلان قىلىندى. مۇھەممەد سالىھنىڭ سۇداندا كۈتىۋىلىش مۇراسىمىدا ئوقۇغان ئەرەبچە شېئىرى سۇدان دىنىي مىنىستىرلىق ژۇرنىلىدا بېرىلدى. (<ref target="https://ug.wikipedia.org/wiki/1984">1984</ref>-يىلى پاكىستان، كۇۋەيت، ئەرەب بىرلەشمە خەلىپىلىكى تېلېۋىزىيە ئىستانسىلىرى خادىملىرى جۇڭگوغا كېلىپ ئىشلىگەن فىلىملەردە ئالىمنىڭ ئۆيىدە ۋە ئىشخانىسىدا بولۇپ، قۇرئان تەفسىرىنى ئىشلەشكە ۋە ئىلمىي تەتقىقات ئىشلىرىغا ئائىت كۆرۈنۈشلەر مەزكۇر دۆلەتلەردە قويۇلۇپ، ئالاھىدە تەسىر قوزغىغان).</p>
<p>مۇھەممەد سالىھ تونۇلغان ئالىم ۋە جامائەت ئەربابى بولۇش سۈپىتى بىلەن مەملىكەتلىك سىياسىي كېڭەشنىڭ 8-،9-،10-نۆۋەتلىك كومىتېت ئەزاسى ۋە جۇڭگو ئىسلام جەمئىيىتىنىڭ مۇئاۋىن رەئىسى بولۇپ كېلىۋاتىدۇ. شۇنداقلا يەنە جۇڭگو دىنشۇناسلىق جەمئىيىتىنىڭ دائىمىي ھەيئەت ئەزاسى، شىنجاڭ دىنشۇناسلىق جەمئىيىتىنىڭ مۇئاۋىن رەئىسى، جۇڭگو ئۇيغۇر مەدەنىيەت-تارىخ تەتقىقات جەمئىيىتىنىڭ دائىمىي ھەيئەت ئەزاسى، ئۇيغۇر كلاسسىك ئەدەبىياتى تەتقىقات جەمئىيىتىنىڭ دائىمىي ھەيئەت ئەزاسى بولۇشتەك ئىلمىي سالاھىيىتى بىلەن بىر قاتار ئاممىۋى، ئىلمىي تەشكىلاتلاردا تېگىشلىك رولىنى جارى قىلدۇرۇپ كەلدى. ئالىمنىڭ نام-شەرىپى ۋە قىسقىچە تەرجىمھالى «دۇنيا مەشھۇر كىشىلىرى»،«دۇنيا مۇنەۋۋەر مۇتەخەسسىسلىرى»، «جۇڭگونىڭ دۆلەت ئەھۋالى»، «جۇڭگو ئىختىساسلىقلار ئامبىرى» قاتارلىق 10دىن ئارتۇق قامۇس، ئىسكلوپېدىيەلەرنىڭ بەتلىرىدىن ئورۇن ئالدى.</p>
<p>بىر ئۆمۈر ئىلىمگە پەرۋانە بولۇپ ئەل ئىشقىدا كۆيگەن بۇ ئالىم ھازىر ئىككىنچى سەپكە چېكىنگەندىن كېيىنمۇ يەنە كۆڭلىگە پۈككەن ئاجايىپ پىلانلىرى، يېڭى تەتقىقات تېمىلىرى ئۈستىدە تىنىمسىز ئىزدەنمەكتە. ھايات ئىزلىرىدىن تامغان دۇردانىلەر كەبى يازغان:</p>
<p>دىيارىم قەرزى زىممەمدە ئۆمۈرۋايەت ئادا بولماس،</p>
<p>ھېلىغۇ تەندىكى بىر جان تۈمەنمىڭ جان نىسار بولسا.</p>
<p>بىكاردۇر ئەلگە خىزمەتسىز بىھۇدە ئۆتكۈزۈپ چاغنى،</p>
<p>تەبەسسۇم ئىلكىدە دەۋران سۈرۈپ مىڭ يىل ياشار بولسا،</p>
<p>تەمەيىم يوق مۇكاپاتتىن پەقەت ئالەمچە بەختىمدۇر،</p>
<p>ئىشىم مەقبۇل بولۇپ دىللاردا نامىم يادلىنار بولسا.</p>
<p>دېگەن شېئىر مىسرالىرىدەك،ئەل قەلبىنىڭ ھۆرمەت-ئېھتىرام تۆرىدىن ئورۇن ئالغان بۇ ئالىمنىڭ قەلىمى قۇت ۋە بەرىكەت تاپسۇن.</p>
مەنبە
<p>ئادىل تۇنىياز، جۇڭگو مۇسۇلمانلىرى ژورنىلى، 2003-يىللىق 3-سان.</p></text></body></html>