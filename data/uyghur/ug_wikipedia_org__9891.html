<html><body><text id="wikipedia_ug_wikipedia_org__9891.html" ns="0" revid="152105" sourceurl="https://ug.wikipedia.org/wiki/%DA%BE%D9%88%D9%86%D9%84%D8%A7%D8%B1" title="ھونلار" type="wikipedia">ھونلار<figure><caption>ھون تەڭرىقۇتلۇقىنىڭ زېمىنى.</caption></figure><p><hi rend="bold">ھونلار</hi> ياكى <hi rend="bold">ھۇنلار</hi> (خەنچە: 匈奴، پىنيىن: <hi rend="bold">Xiōngnú</hi>، <ref target="https://ug.wikipedia.org/wiki/يىراق_قەدىمكى_خەنزۇ_تىلى">يىراق قەدىمكى خەنچە</ref> ئوقۇلۇشى: *qʰoŋ.nˤa) بولۇپ، تارىختا ئاسيا قىتئەسىنىڭ شىمالىدىن ئوتتۇرا ۋە غەربىگىچە، ئاخىرى شەرقىي ياۋرۇپاغىچە ئات ئويناتقان بىر بۇدۇندۇر. </p>
ئاتالغۇ ھەققىدە
<p>خەنزۇ تارىخچى <ref target="https://ug.wikipedia.org/wiki/سىماچيەن">سىماچيەن</ref> «<ref target="https://ug.wikipedia.org/wiki/تارىخىي_خاتىرىلەر">تارىخىي خاتىرىلەر</ref>: بەش پادىشاھنىڭ تەرجىمھالى»دا <ref target="https://ug.wikipedia.org/wiki/خۇاڭدى">خۇاڭدىنىڭ</ref> ھونلار بىلەن ئۇرۇشقانلىقىنى تىلغا ئالغان<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref>.</p>
<p><ref target="https://ug.wikipedia.org/wiki/ئەھمەت_زەكىي_ۋەلىدى_توغان">ئەھمەت زەكىي ۋەلىدى توغان</ref>: «ھون» ئاتالغۇسىنى «كۈن» دەپ يازىدۇ<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref>. يەنە باشقا تارىخىي مەنبەلەردىمۇ «ھون» سۆزىنىڭ ئورخۇن دەرياسىنىڭ نامىدىن كېلىپ چىققان دېيىلگەن. ئەجدادلار ئورخۇن دەرياسىنى «خۇن» دەرياسى دەپ ئاتاشقانىكەن.</p>
<p>جۇ سۇلالىسى قۇرۇلۇپ يۈز يىلدىن كېيىن «روڭ» ۋە «يى» قەۋىملىرى سېلىق تۆلەشكە باشلىغان ۋە ئۇلار تارىختا «خوڭفۇ» دەپ ئاتالغان.</p>
ھونلارنىڭ يۇرتى
<p>ھونلار تارىختا ئەڭ دەسلەپ بۈگۈنكى <ref target="https://ug.wikipedia.org/wiki/ئورخۇن_دەياسى">ئورخۇن دەيا</ref> بويلىرى، <ref target="https://ug.wikipedia.org/wiki/چوغاي_تېغى">چوغاي تاغلىرىنىڭ</ref> جەنۇب ۋە شىمالى، <ref target="https://ug.wikipedia.org/wiki/ئالتاي_تاغ_تىزمىسى">ئالتاي</ref> ۋە <ref target="https://ug.wikipedia.org/wiki/تەڭرىتاغ_تىزمىسى">تەڭرىتاغلىرىنىڭ</ref> جەنۇب ۋە شىمالىي ئېتەكلىرىدە ياشىغان.</p>
ھونلار ۋە تۈرك، ئۇيغۇرلار
<p>ھونلار بىلەن <ref target="https://ug.wikipedia.org/wiki/تۈركلەر">تۈركلەر</ref> ۋە <ref target="https://ug.wikipedia.org/wiki/ئۇيغۇرلار">ئۇيغۇرلارنىڭ</ref> تىلى، ئۆرپ - ئادەتلىرى، چىراي شەكىللىرى دېگۈدەك ئوخشاش ئىدى. خىتاينىڭ «<ref target="https://ug.wikipedia.org/wiki/ۋېينامە">ۋېينامە</ref>»، «<ref target="https://ug.wikipedia.org/wiki/جۇنامە">جۇنامە</ref>»، «<ref target="https://ug.wikipedia.org/wiki/سۈينامە">سۈينامە</ref>» قاتارلىق قەدىمكى ۋە ئوتتۇرا چاغلاردىكى تارىخىي ماتېرىياللىرىدا، ئۇيغۇرلار ۋە تۈركلەر ھونلارنىڭ ئەۋلادى دېيىلگەن.</p>
ھونلار ۋە شاڭ (يىن) سۇلالىسى
<p>شاڭ سۇلالىسى تەخمىنەن م. ب. 1600 – م.ب 1046 يىللار ئارىسى مەۋجۇد بولۇپ تۇرغان بولۇپ، م. ب 1250 – م.ب 1192 - يىللار ئارىسى تەختتە ئولتۇرغان شاڭ خانى ۋۇدىڭ ھونلار بىلەن ئۈچ يىل ئۇرشقانلىقى قەيت قىلىنغان<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-:0-3">[3]</ref>.</p>
<p>ئۇ دەۋرلەردە ھون ئېلىنىڭ پايتەختى تۈمەنبالىغ شەھرى بۈگۈنكى ئىچكى موڭغۇلنىڭ كۆكخۇتنىڭ شەرقىگە توغرا كېلەتتى.</p>
ھونلار ۋە جۇ سۇلالىسى

غەربىي جۇ سۇلالىسى دەۋرى
<p>ھونلار مىلادىدىن ئون ئەسر بۇرۇن جۇ سۇلالىسىگە ھۇجۇم قىلىپ، جۇ خەلقىنى يۇرت - ماكانىدىن ئايرىلىشقا مەجبۇر قىلغان. </p>
<p>ئۆي ماكانــــــــــــــــدىن، ئائىـــــــــلەدىن قالـــــــــدۇق ئايرىلىپ،</p>
<p>دەھشەت سېلىپ كەلگەن ۋەھشىي ھونلار دەستىدىن.</p>
<p>يۈردۇق كۆچۈپ تىنمــــــــــــــــاي دائىم تېنەپ، تەمتىرەپ،</p>
<p>دەھشەت سېلىپ كەلگەن ۋەھشىي ھونلار دەستىدىن<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-:0-3">[3]</ref>.</p>
<p><ref target="https://ug.wikipedia.org/wiki/جۇ_شۈەنۋاڭ">جۇ شۈەنۋاڭ</ref> (م. ب. 827 –  م. ب. 782) دەۋرىدە ھونلار <ref target="https://ug.wikipedia.org/wiki/غەربىي_جۇ_سۇلالىسى">غەربىي جۇ سۇلالىسى</ref> پايتەختىگە خەۋپ سېلىشقا باشلىغان. م. ب. 827 - يىلى جۇ شۈەنۋاڭ ھونلارغا قارشى كەڭ كۆلەملىك ھەربىي ھەرىكەت يۈرگۈزگەن بولسىمۇ، ھونلار تەرىپىدىن تارمار قىلىنغان<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-4">[4]</ref>. </p>
<p><ref target="https://ug.wikipedia.org/wiki/جۇ_يۈۋاڭ">جۇ يۈۋاڭ</ref> (م. ب. 781 – م. ب. 771) ئۇدا قۇرغاقچىلىقنىڭ ئۈستىگە توقال خانىش بوتسى تۇغقان بەيپۇ ئاتلىق ئوغۇلنى ۋەلىئەھد قىلىپ خانىش شىن خۇنىڭ ئوغلى يىجۇڭنى تەخت ۋارىسلىقىدىن قالدۇردى. بۇنىڭدىن غەزەپلەنگەن خانىشنىڭ ئاتىسى ھونلارغا قېچىپ بېرىپ، ئۇلارنى جۇ سۇلالىسىگە ھۇجۇم قىلىشقا كۈشكۈرتكەن ۋە 771 - يىلى ھونلارنىڭ خاۋچېڭغا بېسىپ كىرگەن. جۇ سۇلالىسى مۇنقەرز بولغان.</p>

شەرقىي جۇ سۇلالىسى دەۋرى
<p>م. ب. 771 - يىلى <ref target="https://ug.wikipedia.org/wiki/جۇ_پىڭۋاڭ">جۇ پىڭۋاڭ</ref> پايتەختنى شەرقتىكى <ref target="https://ug.wikipedia.org/wiki/لوياڭ_شەھىرى">لوياڭغا</ref> كۆچۈرىدۇ ۋە تارىختا <ref target="https://ug.wikipedia.org/wiki/شەرقىي_جۇ_سۇلالىسى">شەرقىي جۇ سۇلالىسى</ref> دەپ ئاتالغان ھاكىمىيەتنى قۇرىدۇ.</p>
<p>ھونلار 636 - يىلى <ref target="https://ug.wikipedia.org/wiki/جۇ_شىياڭۋاڭ">جۇ شىياڭۋاڭنى</ref> پايتەخت لوياڭدىن قوغلاپ چىقارغان<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-5">[5]</ref>.</p>
يېغىلىق دەۋرى
<figure><ref target="https://ug.wikipedia.org/wiki/Special:FilePath/يېغىلىق_دەۋرىدىكى_يەتتە_كۈچلۈك_بەگلىك.jpg">ھۆججەت:يېغىلىق دەۋرىدىكى يەتتە كۈچلۈك بەگلىك.jpg</ref><caption>شەرقىي جۇ سۇلالسى يېغىلىق دەۋرىدىكى يەتتە كۈچلۈك بەگلىك</caption></figure>
<p>ھونلار <ref target="https://ug.wikipedia.org/wiki/يېغىلىق_دەۋرى">ئۇرۇشقاق بەگلىكلەر</ref> دەۋرىدە ئۆزلىرىگە ناھايىتى پايدىلىق بولغان شارائىتتا ئىنتايىن جىددىيلىك بىلەن ھەربىي قوشۇنلىرىنى تولۇقلاپ، جەڭگىۋالىقنى كۈچەيتكەن. ئاندىن ھون ئاتلىقلىرىنى <ref target="https://ug.wikipedia.org/wiki/ئوردوس_يايلىقى">ئوردوس يايلىقى</ref> ۋە چوغاي تاغلىرىنىڭ جەنۇبىي ئېتەكلىرىگە توپلاپ، شۇ يەردىن ئەتراپىدىكى قوشنا بەگلىكلەرگە كەڭ كۆلەمدە ھۇجۇم باشلىغان.</p>
<p>مۇشۇنداق خەتەرلىك ئەھۋالدا <ref target="https://ug.wikipedia.org/wiki/يەن_بەگلىكى">يەن</ref>، <ref target="https://ug.wikipedia.org/wiki/جاۋ_بەگلىكى">جاۋ</ref> ۋە <ref target="https://ug.wikipedia.org/wiki/چىن_بەگلىكى">چىن</ref> قاتارلىق ئۈچ بەگلىك ھونلاردىن مۇداپىئە قىلىش ئۈچۈن مىلادىدىن 5 ئەسر بۇرۇن ئۆز دۆلىتىنىڭ شىمالىي چىگراسىغا سېپىل سېلىشقا باشلىغان. مانا بۇ سەددىچىن سېپىلىنىڭ دەسلەپكى قۇرۇلۇشىدۇر. شۇنداقتمۇ ھونلارنىڭ ھۇجۇمىدىن ساقلىنىش تەس بولغان.</p>
<p><ref target="https://ug.wikipedia.org/wiki/م._ب._265_-_يىلى">م. ب. 265 - يىلى</ref> ھونلار ۋە جاۋ بەگلىكى ئوتتۇرىدىكى ئۇرۇشتا 100 كىشىلىك ھون مەغلۇبىيىتى قوشۇنى مەغلۇب قىلىنغان<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-6">[6]</ref>.</p>
ھونلار ۋە چىن سۇلالىسى
<p><ref target="https://ug.wikipedia.org/wiki/م._ب._228_-_يىلى">م. ب. 228 - يىلى</ref> چىن بەگلىكىنىڭ بېگى <ref target="https://ug.wikipedia.org/wiki/چىن_شىخۇاڭ">يىڭجېڭ</ref> قالغان ئالتە بەگلىكنى بويسۇندۇرۇشقا ئاتلىنىپ <ref target="https://ug.wikipedia.org/wiki/م._ب._221_-_يىلى">م. ب. 221 - يىلى</ref> پۈتۈن يەتتە بەگلىكنى بىرلىككە كەلتۈرپ چىن سۇلالىسىنى قۇردى. ئۇ تارىختا <ref target="https://ug.wikipedia.org/wiki/چىن_شىخۇاڭ">چىن شىخۇاڭ</ref> دەپ ئاتالدى.</p>
<p><ref target="https://ug.wikipedia.org/wiki/م._ب._215_-_يىلى">م. ب. 215 - يىلى</ref> چىن شىخۇاڭنىڭ <ref target="https://ug.wikipedia.org/wiki/مېڭ_تيەن">مېڭ تيەن</ref> سانغۇن باشچىلىقىدا 300 مىڭ كىشىلىك قوشۇن بىلەن ھونلارغا ھۇجۇم قىلىپ، ئوردوس يايلىقىنى بېسىۋالغان ۋە جىنايەتچىلەرنى كۆچۈرۈپ بېرىپ 44 ناھىيە تەسىس قىلىپ، <ref target="https://ug.wikipedia.org/wiki/سېرىق_دەريا">سېرىق دەريا</ref> بويلىرىنى مۇداپىئە قىلغان ۋە پايتەخت <ref target="https://ug.wikipedia.org/wiki/چاڭئەن">چاڭئەنگە</ref> كېلىدىغان خەۋپنى تۈگەتكەن<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-7">[7]</ref>.</p>
<p>ئوردوس يايلىقى ئېلىنغاندىن كېيىن چېن شىخۇاڭ ئەسلىدىكى جاۋ ۋە يەن سېپىللىرى بىلەن ئۆزىنىڭ چىن سېپىللىرنى تۇتاشتۇرۇپ تېخىمۇ مۇستەھكەملىدى. شەرقتە شەنخەيگۈەندىن غەربتە لىڭتاۋغىچە 5٫000 كىلومېتىر، ئېگىزلىكى سەككىز مېتر، كەڭلىكى يەتتە مېتر كېلىدىغان <ref target="https://ug.wikipedia.org/wiki/سەددىچىن_سېپىلى">سەددىچىن سېپىلىنى</ref> قۇرۇپ چىقتى. </p>
بۈيۈك ھون تەڭرىقۇتلۇقىنىڭ قۇرۇلۇشى ۋە كۈچىيىشى
<p><ref target="https://ug.wikipedia.org/wiki/باتۇر_تەڭرىقۇت">باتۇر</ref> ئاتىسى <ref target="https://ug.wikipedia.org/wiki/تۈمەنخان">تۈمەنخان</ref> تەرىپىدىن <ref target="https://ug.wikipedia.org/wiki/ياۋچىلار">ياۋچىلارغا</ref> ئەۋەتىلىپ تۇرغاقتا تۇردى ۋە ھون - ياۋچى مۇناسىۋىتى بوزۇلغان ھامان قېچىپ چىقىپ يۇرتىغا قايتتى؛</p>
<p><ref target="https://ug.wikipedia.org/wiki/م._ب._209_-_يىلى">م. ب. 209 - يىلى</ref> 10 مىڭ كىشىلىك ھون ئاتلىق قوشۇنلىرىغا سەردار بولدى ۋە ئاۋازلىق ئوقيانى كەشپ قىلىپ، ئەسكەرلەرنى سىناش ئارقىلىق ئۆزىگە مۇتلەق ئىتائەت قىلدۇرۇپ ئاتىسى تۈمەندىن ھوقۇقنى تارتىپ ئالدى؛ </p>
<p>ھاكىمىيىتىنى قولغا ئېلىپ، شەرقتە تىنچ ئوكياندىن تارتىپ، غەربتە كاسپىي دېڭىزىغىچە؛ شىمالدا لىنا دەرياسى، بايقال كۆلى ۋە يېنسەي دەرياسىنىڭ ئوتتۇرا ئېقىنىغىچە، جەنۇبتا سەددىچىن سېپىلى، ھىندىستان/سىندنىڭ شىمالىغىچە بولغان مىلادى 216 غىچە ھۆكۈم سۈرىدىغان بۈيۈك بىر ئىمپېرىيەنى قۇرۇپ چىقتى.</p>
ئۇلۇغ ھون تەڭرىقۇتلۇقىنىڭ قوشنىلىرى
<p>ھونلار شەرقتە تۇنگۇسلار، غەربتە ئۇلۇغ ياۋچىلار ۋە ئۇيسۇنلار بىلەن؛ جەنۇبتا چىن سۇلالىسى، چياڭلار (تىبەت) ۋە سىند (ھىندىستان)، شىمالدا شەرقىي ئۇيغۇر ياكى دىڭلىڭلار؛ قىرغىزلار؛ چىپار ئاتلار قەۋمى بىلەن قوشنا ئىدى.</p>
باتۇر تەڭرىقۇتنىڭ ھەربىي يۈرۈشلىرى
<p>م. ب. 207 دە چىن سۇلالىسى ئاغدۇرۇلۇپ خەن سۇلالىسى قۇرۇلغاندىن كېيىنكى پاراكەندىچىلىك يىللىرىدا كۈچىنى توپلاپ ئەتراپقا ھۇجۇم قىلىشقا باشلىغان.</p>
<p>م. ب. 205 تە ئەسلىدىكى قوشنا تۇڭگۇسلارنى بويسۇندۇرغان؛</p>
<p>ئاندىن كېيىن ئۇلۇغ ياۋچىلارنى بويسۇندۇرغان؛ ئۇيسۇنلارنى خېشى كارىدورىغا كۆچۈرۈپ كەلگەن؛</p>
<p>م. ب. 215 - يىلى چىن شىخۇاڭ بېسىۋالغان ئوردۇس يايلىقىنى م. ب. 202 - يىلى قايتۇرۇۋالغان.</p>
</text></body></html>