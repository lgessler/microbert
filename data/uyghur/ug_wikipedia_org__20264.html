<html><body><text id="wikipedia_ug_wikipedia_org__20264.html" ns="0" revid="150720" sourceurl="https://ug.wikipedia.org/wiki/%D8%B3%DB%88%D9%86%DB%95%D9%86%DB%87_%D8%AA%D9%89%D8%B1%D9%85%D9%89%D8%B2%D9%89%D9%8A" title="سۈنەنۇ تىرمىزىي" type="wikipedia">سۈنەنۇ تىرمىزىي<p><hi rend="bold">سۈنەنۇتتىرمىزىي ئەلجامىئۇل كەبىر</hi> (سنن الترمذي / الجامع المختصر من السنن عن رسول الله ومعرفة الصحيح والمعلول وما عليه العمل»، ئاتاقلىق مۇھەددىس مۇھەممەد ئىبنى ئىيسا <ref target="https://ug.wikipedia.org/wiki/ئىمام_تىرمىزىي">ئەتتىرمىزىي</ref> (ھ. 209 – 279 / م. 824 – 892) تەرىپىدىن <ref target="https://ug.wikipedia.org/wiki/ساھابە">ساھابە</ref> - <ref target="https://ug.wikipedia.org/wiki/تابىئىن">تابىئىن</ref> ۋە <ref target="https://ug.wikipedia.org/wiki/مۇجتەھىد">مۇجتەھىد</ref> ئالىملار تەرىپىدىن ئەمەل قىلىنىپ كەلگەن ئەھكامغا دائىر 3956 ھەدىسنى فىقھىي تەرتىپ بويىچە 51 بۆلۈم ۋە 2285 بابقا ئايرىپ، <ref target="https://ug.wikipedia.org/wiki/ھەدىس">ھەدىس</ref> بىلەن <ref target="https://ug.wikipedia.org/wiki/فىقھ">فىقھنى</ref> جەملەپ تۈزۈلگەن ئەسەر بولۇپ، «<ref target="https://ug.wikipedia.org/wiki/كۇتۇبى_سىتتە">كۇتۇبۇ سىتت</ref>ە» (ئالتە كىتاب) ئىچىدىكى «تۆت سۈنەن»نىڭ بىرىدۇر. </p>
<p>ئۇنىڭدىكى «<ref target="https://ug.wikipedia.org/wiki/مەرفۇﺋ">مەرفۇﺋ</ref>»، «<ref target="https://ug.wikipedia.org/wiki/مەۋقۇف">مەۋقۇف</ref>» ۋە «مەقتۇﺋ» ھەدىسلەرنىڭ كۆپ قىسمى «<ref target="https://ug.wikipedia.org/wiki/سەھىھ_ھەدىس">سەھىھ</ref>» ۋە «<ref target="https://ug.wikipedia.org/wiki/ھەسەن_ھەدىس">ھەسەن</ref>» بولۇپ، ئاز بىر قىسمى «<ref target="https://ug.wikipedia.org/wiki/مۇرسەل_ھەدىس">مۇرسەل</ref>»، ئىنتايىن ئاز بىر قىسمى بەكلا «<ref target="https://ug.wikipedia.org/wiki/زەئىف_ھەدىس">زەئىف</ref>»تۇر. ئىمام تىرمىزىي ھەدىسلەرگە «سەھىھ» ياكى «ھەسەن»، ياكى «ھەسەن سەھىھ»، ياكى «غەرىب» دېگەنگە ئوخشىغان باھا بېرىش بىلەن بىللە، ئۇ ھەدىسلەرگە قارىتا ئالىملارنىڭ قاراشلىرى ۋە چۈشەنچىلىرىنى، ھەدىسلەردىكى ئىللەتلەرنى، راۋىيلارنىڭ ئىسىم، كۇنيەتلىرىنى ۋە ئىشەنچلىك دەرىجىسىنى بايان قىلىدۇ. «ئىلەلۇتتىرمىزىي» نامىدا ئايرىم ئەسەر سۈپىتىدە تونۇلغان ئەسەرمۇ ئەمەلىيەتتە ئۇشبۇ ئەسەرنىڭ بىر بۆلۈمىدۇر. </p>
<p>«سۈنەنى تىرمىزىي» مەتبەئەدە تۇنجى بولۇپ 1875 - يىلى قاھىرەدە، كېيىن 1910 - يىلى دېھلىدا بېسىلغان. ئەڭ سۈپەتلىك نەشرى 2009 - يىلى شەيخ <ref target="https://ug.wikipedia.org/wiki/شۇئەيب_ئەلئەرنائۇت">شۇئەيب ئەلئەرنائۇت</ref> تەرىپىدىن تەييارلىنىپ 6 تومدا (ئاخىرقى تومى مۇندەرىجە ۋە تىزىقلار) بېسىلغان. شەيخ <ref target="https://ug.wikipedia.org/wiki/ناسىرۇددىن_ئالبانىي">ناسىرۇددىن ئالبانىي</ref> مەزكۇر ئەسەردىكى ھەدىسلەرنى «سەھىھۇتتىرمىزىي» ۋە «زەئىفۇتتىرمىزىي» ناملىق ئىككى كىتابتا %73.2 «سەھىھ» ۋە %16.8 «زەئىف»كە ئايرىغان.</p>
<p>Last edited 6 years ago by <ref target="https://ug.wikipedia.org/wiki/ئىشلەتكۈچى:YiFeiBot">YiFeiBot</ref></p>
</text></body></html>