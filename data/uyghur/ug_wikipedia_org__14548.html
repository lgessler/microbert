<html><body><text id="wikipedia_ug_wikipedia_org__14548.html" ns="0" revid="142608" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B1%DB%90%DA%BE%D9%89%D9%85_%D8%AA%D9%88%D8%AE%D8%AA%D9%89" title="ئابدۇرېھىم توختى" type="wikipedia">ئابدۇرېھىم توختى
<p>شائىر ئابدۇرېھىم توختى 1919 - يىلى ئاتۇش ناھىيسىدە دېھقان ئائىلىسىدە تۇغۇلغان، دەسلەپكى ساۋاتنى ئېكساق مەكتىپىدە ئالغان، كېيىن قەشقەر شەھىرىگە كېلىپ ھۆكۈمەت باشقۇرۇرشىدىكى پەننى مەكتەپتە ئوقۇغان، 1934 - يىلىدىن تارتىپ، ئاتۇش ۋە قەشقەردە مائارىپ ساھەسىدە ئىشلىگەن. ئۇ، 1951 - يىلى سابىق شىنجاڭ ئىنىستىتۇتىغا ئوقۇشقا كىرىپ، 1953 - يىلى ئوقۇش پۈتتۈرۈپ، مەكتەپتە ئوقۇتقۇچىلىققا ئېلىپ قېلىنغان، كېيىن قەشقەرگە كېلىپ، 1961 - يىلىدىن 1981 - يىلىغىچە قەشقەر دارىلمۇئەللىمىندە ئوقۇتقۇچىلىق قىلغان، ھازىر پېنسىيدە. </p>
<p>ئابدۇرېھىم توختىنىڭ ئەدەبىي ئىجادىيەت پائالىيىتى 1937 - يىلى &lt;قەشقەر - شىنجاڭ گېزىتى&gt; دە ئېلان قىلىنغان &lt;ئىشەنمە&gt; ناملىق شېئىرى بىلەن باشلانغان. ئۇ، شۇنىڭدىن بېرى شېئىر ئىجادىيىتى بىلەن شۇغۇللىنىپ، &lt;ھەرىكەتتە بەرىكەت&gt;، &lt;ئارزۇ&gt;، &lt;قانداق&gt;، &lt;<ref target="https://ug.wikipedia.org/wiki/ئىسىت_ئۆمرىمىز">ئىسىت ئۆمرىمىز</ref>&gt;، &lt;سەن ئۈچۈن&gt; قاتارلىق نۇرغۇن شېئىرلارنى يازغان. </p>
<p>ئابدۇرېھىم توختى يەنە ئەلىشىر ناۋائىينىڭ &lt;<ref target="https://ug.wikipedia.org/wiki/مەھبۇبۇلقۇلۇب">مەھبۇبۇلقۇلۇب</ref>&gt;، &lt;لىسانۇتتەير&gt; قاتارلىق ئەسەرلىرىنى نەشرگە تەييارلاپ ئېلان قىلدۇرغان؛ &lt;قەشقەرنىڭ يېقىنقى ۋە ھازىرقى زامان مائارىپ تارىخى&gt; (1986 - يىل، قەشقەر ئۇيغۇر نەشرىياتى) ناملىق كىتابنى يازغان. </p>
<p>ئابدۇرېھىم توختىنىڭ &lt;ئۆچمەس تىلەكلەر&gt; (باشقىلار بىلەن بىللە، 1983 - يىل، مىللەتلەر نەشرىياتى) ناملىق شېئىرلار توپلىمى ۋە &lt;<ref target="https://ug.wikipedia.org/wiki/تاغ_سۇلىرى">تاغ سۇلىرى</ref>&gt; (قۇربان ئىمىن بىلەن بىللە، 3199 - يىل، قەشقەر ئۇيغۇر نەشرىياتى) ناملىق شېئىرلار توپلىمى نەشر قىلىنغان، بىر مۇنچە كوللېكتىپ توپلاملارغا شېئىرلىرى كىرگۈزۈلگەن. 
ئابدۇرېھىم توختى ھازىر شىنجاڭ يازغۇچىلار جەمئىيىتىنىڭ ئەزاسى.</p>
</text></body></html>