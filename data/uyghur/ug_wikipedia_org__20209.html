<html><body><text id="wikipedia_ug_wikipedia_org__20209.html" ns="0" revid="150638" sourceurl="https://ug.wikipedia.org/wiki/%D8%A6%DB%95%D9%84%D9%85%DB%87%D8%BA%D9%86%D9%89%D9%8A_(%D9%85%DB%95%D9%82%D8%AF%D9%89%D8%B3%D9%89%D9%8A)" title="ئەلمۇغنىي (مەقدىسىي)" type="wikipedia">ئەلمۇغنىي (مەقدىسىي)<figure><caption>«كىتابۇل مۇغنىي»نىڭ ئەرەبچە نەشرى</caption></figure>
<p><hi rend="bold">ئەلمۇغنىي</hi> (المغني)؛ <ref target="https://ug.wikipedia.org/wiki/ھەنبەلىي_مەزھىبى">ھەنبەلىي</ref> <ref target="https://ug.wikipedia.org/wiki/فەقىھ">فەقىھ</ref> ئىمام مۇۋەففەقۇددىن ئەبۇ مۇھەممەد ئابدۇللاھ ئىبنى ئەھمەد <ref target="https://ug.wikipedia.org/wiki/ئىبنى_قۇدامە_ئەلمەقدىسىي">ئىبنى قۇدامە ئەلمەقدىسىي</ref> (ھ. 541 – 620 / م. 1146 – 1223) تەرىپىدىن ھەنبەلىي فەقىھ ئەبۇل قاسىم ئۆمەر <ref target="https://ug.wikipedia.org/wiki/ئىبنى_ھۇسەين_ئەلخۇرەقىي">ئىبنى ھۇسەين ئەلخۇرەقىي</ref> (ھ. ؟ – 334 / م. ؟ – 945) نىڭ ھەنبەلىي مەزھەب فىقھىنى ئىخچاملىغان قىممەتلىك ئەسىرى «ئەلمۇختەسەر»گە يېزىلغان شەرھتۇر. </p>
<p>مۇئەللىف بۇ بۈيۈك ئەسىرىدە ھەنبەلىي مەزھەب فىقھىنىلا ئەمەس، پۈتۈن مەزھەبلەر ۋە مۇجتەھىد ئىماملارنىڭ قاراشلىرى بويىچە ئىسلام فىقھىنى باشتىن - ئاخىر سېلىشتۇرما فىقھ ئاساسىدا بۆلۈم، باب، پەسل ۋە مەسىلىلەرگە ئايرىپ ئىنتايىن گۈزەل ئۇسلۇبتا قەلەمگە ئالغان بولۇپ، ئەھكاملارنى، مەزھەب ۋە قاراشلارنى، ئىجماﺋ ۋە ئىختىلاپلارنى، دەلىل ۋە ئاساسلارنى تولۇق ۋە ئىلمىي ئۇسۇلدا كەلتۈرۈشتە «ھەنبەلىي مەزھەب فىقھ ئېنسىكلوپېدىيەسى» بولۇپلا قالماي، بەلكى مۇكەممەل بىر «ئىسلام سېلىشتۇرما فىقھ ئېنسىكلوپېدىيەسى» ھېسابلىنىدۇ. 10 تومدا بېسىلغاندۇر.</p>
</text></body></html>