<html><body><text id="wikipedia_ug_wikipedia_org__17251.html" ns="0" revid="148059" sourceurl="https://ug.wikipedia.org/wiki/%D9%84%D8%A7%DA%AD%D8%B1%DB%87_%D9%8A%DB%90%D8%B2%D9%89%D8%B3%D9%89" title="لاڭرۇ يېزىسى" type="wikipedia">لاڭرۇ يېزىسى
<figure><ref target="https://ug.wikipedia.org/wiki/Special:FilePath/Uyghur-document-dec2014-300.gif">ھۆججەت:Uyghur-document-dec2014-300.gif</ref><caption>2014 police document</caption></figure>
<p>لاڭرۇ يېزىسى <ref target="https://ug.wikipedia.org/wiki/خوتەن_شەھىرى">خوتەن شەھىرى</ref> نىڭ غەربىي جەنۇبىغا تەخمىنەن 40 كىلومېتىر كېلىدىغان جايغا جايلاشقان، قارا قۇرۇم تېغىىنىڭ شىمالىي ئېتىكىدە، جەنۇبىي قىسمى ئېگىز-پەس تاغ بەلبېغى ۋە ئېگىز تاغلىق رايونلار، جەنۇبىي قىسمى ۋە غەربىي قىسمىدا قاتتىق سوغۇق بولىدۇ. يېزا قارىمىقىدا جەمئىي 14 مەمۇرىي كەنت، بىر چارۋىچىلىق فېرمىسى، 51 كەنت ئاھالە گۇرۇپپىسى بار. ئومۇمىي ئائىلە سانى 5160، نوپۇس سانى 17960 ئادەم. پۈتۈن يېزىنىڭ ئومۇمىي كۆلىمى 24648 كۋادرات كىلومېتىر، تېرىلغۇ يەر كۆلىمى 11300 مو كېلىدۇ، تېرىلغۇ يەر يېتىشمەسلىك سەۋەبىدىن كىشى بېشىغا توغرا كېلىدىغان يەر 0.6 موغىمۇ يەتمەيدۇ. يەر تۈزۈلۈشى جەھەتتە جەنۇبى ئېگىز، شىمالى پەس بولۇپ، دېڭىز يۈزىدىن ئوتتۇرىچە ئېگىزلىكى 2400 مېتىردىن ئاشىدۇ، بۇنىڭ ئىچىدە تاغلىق يەر كۆلىمى %95 تىن ئاشىدۇ. غەربىي ۋە جەنۇبى ئايرىم-ئايرىم ھالدا دۆلىتىمىزنىڭ <ref target="https://ug.wikipedia.org/wiki/شىزاڭ_ئاپتونوم_رايونى">شىزاڭ ئاپتونوم رايونى</ref> بىلەن <ref target="https://ug.wikipedia.org/wiki/ھىندىستان">ھىندىستان</ref> نىڭ ئەمەلىي كونتروللۇقىدىكى كەشمىر بىلەن چېگرالىنىدۇ، غەربتە قاراقاش، شەرقىي جەنۇبتا <ref target="https://ug.wikipedia.org/wiki/قاشتېشى_يېزىسى">قاشتېشى يېزىسى</ref> بىلەن  تۇتىشىپ تۇرىدۇ، شىمالىي قىسمى [[لايقا يېزىسى[[ ۋە <ref target="https://ug.wikipedia.org/wiki/بۇزاق_يېزىسى">بۇزاق يېزىسى</ref> بىلەن تۇتىشىپ تۇرىدۇ، شەرقىي تەرىپى <ref target="https://ug.wikipedia.org/wiki/تۇساللا_يېزىسى">تۇساللا يېزىسى</ref> بىلەن قوشنا، شەرقتىن غەربكە ئۇزۇنلۇقى تەخمىنەن 90 كىلومېتىر، جەنۇبتىن شىمالغا كەڭلىكى تەخمىنەن 260 كىلومېتىر كېلىدۇ.</p>
ئىقتىسادى
<p>ئىقتىسادىي تەرەققىيات يېڭى ۋەزىيىتى بارلىققا كەلگەن، يېزا بويىچە يېزا ئىقتىسادىي ئومۇمىي مەھسۇلات قىممىتى 6249 مىليۇن يۈەنگە يېتىپ، بۇلتۇرقى ئوخشاش مەزگىلدىكىدىن 648.4 مىليۇن يۈەن ئاشقان، ئېشىش نىسبىتى %11.58 بولغان. پۈتۈن يېزىدىكى باغۋەنچىلىك كىرىمى 2504.33 مىليۇن يۈەن بولغان، كىشى بېشىغا توغرا كېلىدىغان ئوتتۇرىچە باغۋەنچىلىك ساپ كىرىمى 1536.955 يۈەن بۇلۇپ، بۇلتۇرقى ئوخشاش مەزگىلدىكىدىن 271.81 يۈەن ئاشقان. ئەمگەك-مۇلازىمەت كىرىمى 1046.3 مىليۇن يۈەن بولغان، يېزا بويىچە دېھقان-چارۋىچىلارنىڭ كىشى بېشىغا توغرا كېلىدىغان ئوتتۇرىچە كىرىمى 668.35 يۈەن بولغان، ئۆتكەن يىل ئوخشاش مەزگىلدىكىدىن 47.81 يۈەن ئېشىپ، ئېشىش نىسبىتى %7.78 بولغان. يىلىغا ئوتتۇرا ھېساب بىلەن 21 مىڭ كۋادرات مېتىر گىلەم توقۇلۇپ، مەھسۇلات قىممىتى 5 مىليون 250 مىڭ يۈەنگە يەتكەن، پايدا 350 مىليۇن يۈەن بولغان، پۈتۈن يېزىدىكى چارۋىچىلىق ئومۇمىي كىرىمى 2085.22 مىليۇن يۈەن بولغان، كىشى بېشىغا توغرا كېلىدىغان ئوتتۇرىچە كىرىم 549.65 يۈەنگە يېتىپ، بۇلتۇرقى شۇ مەزگىلدىكىدىن %1.344 ئاشقان.</p></text></body></html>