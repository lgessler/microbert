<html><body><text id="wikipedia_ug_wikipedia_org__14571.html" ns="0" revid="142621" sourceurl="https://ug.wikipedia.org/wiki/%D8%A6%D8%A7%D8%A8%D8%AF%DB%87%D8%B3%DB%95%D9%85%DB%95%D8%AA_%D8%AE%DB%90%D9%84%D9%89%D9%84" title="ئابدۇسەمەت خېلىل" type="wikipedia">ئابدۇسەمەت خېلىل
<p>پېشقەدەم شائىر ئابدۇسەمەت خېلىل 1937 - يىلى قاغىلىق ناھىيسىنىڭ شەيخباغ يېزىسىدا ئۇقۇمۇشلۇق دىنىي زات ئائىلىسىدە تۇغۇلغان، دەسلەپ دىنىي ۋە پەننىي مەكتەپتە ئوقۇپ ساۋاتىنى چىقارغاندىن كېيىن، 1952 - يىلى <ref target="https://ug.wikipedia.org/wiki/يەكەن">يەكەن</ref> دارىلمۇئەللىمىنگە ئوقۇشقا كىرگەن، 1954 - يىلى ئوقۇش پۈتتۈرگەندىن كېيىن يەكەندە ئوقۇتقۇچى بولۇپ ئىشلىگەن. ئابدۇسەمەت خېلىل 1960 - يىل 11 - ئايدا &lt;<ref target="https://ug.wikipedia.org/wiki/يەكەن_گېزىتى">يەكەن گېزىتى</ref>&gt; ئىدارىسىغا يۆتكلىپ، مۇخبىر ۋە مۇھەررىر بولۇپ ئىشلىگەن، 1980 - يىلىدىن تارتىپ يەكەن ناھىيلىك پارتكوم تەشۋىقات بۆلۈمىدە ئىش بېجىرگۈچى، ناھىيلىك ئەدەبىيات - سەنئەتچىلەر بىرلەشمىسىدە <ref target="https://ug.wikipedia.org/wiki/مۇئاۋىن_رەئىس">مۇئاۋىن رەئىس</ref> بولغان، 1993 - يىل 5 - ئايدا پېنسىيگە چىققان. </p>
<p>ئابدۇسەمەت خېلىل شېئىرىيەت ساھەسىگە 1952 - يىلى &lt;<ref target="https://ug.wikipedia.org/wiki/يەكەن_ئاممىۋى_گېزىتى">يەكەن ئاممىۋى گېزىتى</ref>&gt; دە ئېلان قىلىنغان &lt;<ref target="https://ug.wikipedia.org/wiki/بىلىم_بېغىدا">بىلىم بېغىدا</ref>&gt; ناملىق شېئىرى بىلەن كىرىپ كەلگەن. ئۇ، شۇنىڭدىن تارتىپ ئىزچىل تۈردە شېئىر ئىجادىيىتى بىلەن شۇغۇللىنىپ &lt;ۋاپا ئەھلىگە مەن شەيدا&gt;، &lt;ۋەتەندەك غەمگۈزار بولماس&gt;، &lt;سۆيدۈم دېسەڭ&gt;، &lt;سىرلىق مۇھەببەت&gt;، &lt;يىلدا ئەمەس،ئۆزۈمدە ئەيىب&gt;، &lt;ئادىمىي شەيتان&gt; قاتارلىق بىر تۈركۈم شېئىرلارنى؛ &lt;يەكەن&gt;، &lt;زەرەپشان ئوغلى&gt;، &lt;مۇنبەر قىسىسى&gt;، &lt;قانلىق ئىز&gt;، &lt;لەيلىگۈل&gt; قاتارلىق بىر قىسىم داستانلارنى يېزىپ، كۆزگە كۆرۈنگەن شائىرلارنىڭ بىرىگە ئايلانغان. ئابدۇسەمەت خېلىلنىڭ بەزى شېئىرلىرى ئاپتونوم رايون دەرىجىلىك مۇكاپتلارغا ئېرىشكەن. </p>
<p>ئابدۇسەمەت خېلىلنىڭ ھازىرغىچە نەشر قىلىنغان ئەسەرلىرىدىن &lt;زەرەپشان چېچەكلىرى&gt; (ئابدۇرېھىم ئىسمايىل بىلەن بىللە، 1982 - يىل، مىللەتلەر نەشرىياتى)، &lt;زەرەپشان&gt; (8219 - يىل، قەشقەر ئۇيغۇر نەشرىياتى)، &lt;ھايات سۆيگۈسى&gt; (1986 - يىل، شىنجاڭ ياشلار - ئۆسمۈرلەر نەشرىياتى)، &lt;رۇبائىيلار&gt; (1993 - يىل، شىنجاڭ خەلق نەشرىياتى) قاتارلىق شېئىر توپلاملىرى بار. </p>
<p>ئابدۇسەمەت خېلىل ھازىر <ref target="https://ug.wikipedia.org/wiki/جۇڭگو_ئاز_سانلىق_مىللەت_يازغۇچىلىرى_ئىلمىي_جەمئىيىتى">جۇڭگو ئاز سانلىق مىللەت يازغۇچىلىرى ئىلمىي جەمئىيىتى</ref>نىڭ ۋە <ref target="https://ug.wikipedia.org/wiki/شىنجاڭ_يازغۇچىلار_جەمئىيىتى">شىنجاڭ يازغۇچىلار جەمئىيىتى</ref>نىڭ ئەزاسى.</p>
</text></body></html>