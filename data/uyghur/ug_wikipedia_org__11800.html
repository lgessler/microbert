<html><body><text id="wikipedia_ug_wikipedia_org__11800.html" ns="0" revid="132130" sourceurl="https://ug.wikipedia.org/wiki/%D8%A8%D8%A7%D8%B1%D8%A7%D8%AA_%D9%83%DB%90%DA%86%D9%89%D8%B3%D9%89_%D8%A6%D9%88%D9%8A%DB%87%D9%86%D9%89" title="بارات كېچىسى ئويۇنى" type="wikipedia">بارات كېچىسى ئويۇنى
<p>بۇ دىنىي مۇراسىم ئويۇنى بولۇپ ، ھەر يىلى رامىزان ئېيىدىن ئىلگىرى ئۆتكۈزۈلىدۇ ، شۇڭا ئۇ &lt;بارات كېچىسى&gt; دەپمۇ ئاتىلىدۇ. بۇ كۈنى كىشىلەر ئۆي - ئۆيدىن ياغلىققاپاق، توغاچلاردىن يېقىلغان مەشئەللەرنى كۆتۈرۈپ ، قەبرىستانلىقلارغا توپلىنىپ ، ئەرۋاھلارنىڭ روھىغا دۇئا - تىلاۋەت قىلىدۇ. مۇقام ۋە ھۆكمەتلەرنى ئوقۇپ ، ساما سالىدۇ ، ھېكايە - چۆچەك ۋە قىسسە ئېيتىشىدۇ. شۇنداقلا ، مەھەللىدىكى ياشلار - بالىلار جەم بولۇپ ، ياغلىققاپاقنى ئۇزۇن بادىرنىڭ ئۇچىغا بېكىتىپ ، مەسچىتنىڭ ئۆگزىسى ياكى مەھەللىدىكى ھەممە كىشى كۆرەلەيدىغان ئېگىزلىككە چىقىپ مەشئەل يېقىپ: بارات كەلدى تۇيدۇڭلارمۇ ، قازانغا ياغنى قۇيدۇڭلارمۇ ، دەپ باشلىنىدىغان &lt;بارات قوشىقى&gt; نى يۇقىرى ئاۋازدا ئۆزىگە خاس ئاھاڭى بىلەن توۋلاپ ھەممە كىشىنى &lt;بارات كېچىسى&gt; نىڭ كىرگەنلىكىدىن خەۋەردار قىلىدۇ. بۇنى &lt;ۋەششەمسى توۋلاش&gt; دەپ ئاتايدۇ. &lt;ۋەششەمسى&gt; توۋلىغانلارغا كىشىلەر ئۆيلىرىدە پىشۇرغان پاشكال - قۇيماقلارنى ھەدىيە قىلىشىدۇ ، &lt;بارات كېچىسى&gt; ئەرۋاھلارنى يوقلاش مۇراسىمى بولۇپ ، كونا بارات ، يېڭى بارات دەپ ئىككىگە بۆلۈنىدۇ . بۇرۇن ئۆلۈپ كەتكەن ئەجدادلارنىڭ روھىغا سېغىنىش كونا بارات، شۇ يىلى ئىچىدە ئۆلگەنلەرنىڭ روھىنى يوقلاش يېڭى بارات دېيىلىدۇ . &lt;بارات كېچىسى&gt; گەرچە ئىسلام دىنى مۇراسىمى ئويۇنى دەپ قارالسىمۇ ، لېكىن ئۇنىڭ مەزمۇنىغا &lt;ئەجدادلار روھىغا سېغىنىش&gt; تىن ئىبارەت ئىپتىدائىي ئېتىقادنىڭ روھى سىڭگەن ."<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
مەنبەلەر

</text></body></html>