<html><body><text id="wikipedia_ug_wikipedia_org__13416.html" ns="0" revid="145877" sourceurl="https://ug.wikipedia.org/wiki/%D8%A6%DB%87%D9%8A%D8%BA%DB%87%D8%B1%DA%86%DB%95_%D9%8A%D9%89%D9%84%D8%8C_%D8%A6%D8%A7%D9%8A%D8%8C_%D9%83%DB%88%D9%86_%D9%86%D8%A7%D9%85%D9%84%D9%89%D8%B1%D9%89" title="ئۇيغۇرچە يىل، ئاي، كۈن ناملىرى" type="wikipedia">ئۇيغۇرچە يىل، ئاي، كۈن ناملىرى<p><hi rend="bold">يىل</hi> [yil]— كالىندار ھېسابىدا <ref target="https://ug.wikipedia.org/wiki/يەر_شارى">يەر شارىنىڭ</ref> <ref target="https://ug.wikipedia.org/wiki/قۇياش">قۇياشنى</ref> بىر قېتىم ئايلىنىپ چىقىشىغا كېتىدىغان ۋاقىت. بىر يىل 365 كۈن 5 سائەت 48 مىنۇت 46 سېكۇنت. 1 يىل <ref target="https://ug.wikipedia.org/wiki/تۆرت_پەسىل">تۆرت پەسىل</ref>، <ref target="https://ug.wikipedia.org/wiki/ئايلار">12 ئاي</ref> بولىدۇ.</p>
تۈرلەر
<list type="unordered"><item><hi rend="bold">ئەسىر</hi> [əsir] — <ref target="https://ug.wikipedia.org/wiki/شەمسىيە_كالېندارى">كالېندار</ref> ھېسابىدىكى 100 <ref target="https://ug.wikipedia.org/wiki/يىل">يىلنى</ref> بىر بىرلىك قىلغان ۋاقىت بىرلىكى، بىر ئەسىر 100 يىلغا تەڭ. قەدىمكى <ref target="https://ug.wikipedia.org/wiki/ئوتتۇرا_ئاسىيا">ئوتتۇرا ئاسىيا</ref>دا بىر ئەسىر 30 يىلنى كۆرسىتەتتى. <ref target="https://ug.wikipedia.org/wiki/چاغاتاي_خانلىقى">چاغاتاي</ref> دەۋرىدىكى <ref target="https://ug.wikipedia.org/wiki/تۈركىي_خەلقلەر">تۈركى خەلقلەر</ref> 32 يىلنى بىر ئەسىر ھېسابلايتتى.</item></list>
<list type="unordered"><item><hi rend="bold">قەرنە</hi> [qərnə]— <ref target="https://ug.wikipedia.org/wiki/مىلادى_تەقۋىم">مىلادىيە</ref> ھېسابىدا مەلۇم بىر <ref target="https://ug.wikipedia.org/wiki/پەسىل">پەسىلنىڭ</ref> مەلۇم بىر مەزگىلى، <ref target="https://ug.wikipedia.org/wiki/ھىجرىيە_كالېندارى">ھىجىرىيە</ref> ھېسابىدا مەلۇم بىر <ref target="https://ug.wikipedia.org/wiki/ئاي">ئايغا</ref> توغرا كېلىپ، ئارىدىن بىرنەچچە 10 يىل ئۆتكەندىن كېيىن يەنە ھىجىرىيىنىڭ شۇ ئېيى مىلادى يىلىنىڭ شۇ پەسلىنىڭ شۇ مەزگىلىگە ئاساسەن توغرا كەلسە بۇ چاغدا بىر «قەرنە» ۋاقىت ئۆتكەن بولىدۇ. يەنى مىلادىيىنىڭ 33- يىلى ھىجىرىيىنىڭ 34- يىلى بىر قەرنە ھېسابلىنىدۇ.</item></list>
<p><ref target="https://ug.wikipedia.org/wiki/مۆچەل">مۆچەل</ref> يىل ھېسابىدا <ref target="https://ug.wikipedia.org/wiki/12_مۆچەل">12 مۆچەلنىڭ</ref> ئۈچ قېتىم تەكرارلىنىشى، يەنى 36 يىل بىر قەرنە بولىدۇ. </p>
<p><ref target="https://ug.wikipedia.org/wiki/دېھقانلار_كالېندارى">دېھقانلار كالېندارى</ref> ھېسابىدا دەۋرىيلىك مۆچەلنىڭ بەش قېتىم تەكرارلىنىشىدىن ھاسىل بولغان 60 يىل بىر قەرنە بولىدۇ.  </p>
<list type="unordered"><item><hi rend="bold">قەرن</hi> [qərn]— قەدىمكى ئوتتۇرا ئاسىيا مىللەتلىرى ئارىسىدا قوللىنىلغان ۋاقىت بىرلىكى بولۇپ، 1 قەرن قەدىمكى 1 ئەسىر ۋاقىتنى بىلدۈرگەن. <ref target="https://ug.wikipedia.org/wiki/قەدىمكى_ئىران">قەدىمكى ئىراننىڭ</ref> 1 ئەسىرى 30 يىل، <ref target="https://ug.wikipedia.org/wiki/چاغاتاي_خانلىقى">چاغاتاي دەۋرىدىكى</ref> <ref target="https://ug.wikipedia.org/wiki/تۈركىي_خەلقلەر">تۈركىي خەلقلەرنىڭ</ref> 1 ئەسىرى 32 يىل ھېسابلىناتتى.</item></list>
<list type="unordered"><item><hi rend="bold">قىران</hi> [qıran]— ئەسلى مەنىسى جۈپلىشىش، قوشۇلۇش دېگەن سۆز ھازىرقى ئىستېمالدا قىران چۈشەنچىسى ئىككى خىل، بىر خىلى بويىچە قىران 25 يىلغا تەڭ. يەنى بىر ئەسىرنىڭ تۆتتىن بىرىگە تەڭ. ئادەتتە كىشىلەرنى «قىرانىغا يەتتى» دېگەنلىك 25 ياشقا تولدى، جۈپلىشىش-نىكاھلىنىش مۇددىتىگە يەتتى دېگەن مەنىنى بىلدۈرىدۇ. يەنە بىر خىل چۈشەنچە بويىچە قىران — تەخمىنەن 30 يىلغا تەڭ بولىدۇ، بىر ئەسىرنىڭ ئۈچتىن بىرى نەزەردە تۇتۇلىدۇ.</item></list>
ئايلار (مىلادىيە، ھىجىرىيە، شەمشىيە بويىچە ئاي ناملىرى)
<p>ئاي [ay] - <ref target="https://ug.wikipedia.org/wiki/شەمسىيە_كالېندارى">شەمسىيە كالىندارىدا</ref> يىلنىڭ ئون ئىككىدىن بىرى. بىر <ref target="https://ug.wikipedia.org/wiki/ئايلار">ئاي</ref> ئادەتتە <ref target="https://ug.wikipedia.org/wiki/تۆرت_پەسىل">پەسىلنىڭ</ref> ئۆزگىرىشىگە ئەگىشىپ 28، 30، 31 كۈن بولىدۇ (كەبىسە يىللىرى 29، 30، 31 كۈن). قەدىمكى ئەجدارلار ئۆزلىرىنىڭ ئىشلەپچىقىرىش، تۇرمۇش ئېھتىياجىغا ئاساسەن، ئاينىڭ بەزىدە يۇمىلاق، بەزىدە كەمتۈك كۆرۈنۈشتەك ئۆزگىرىش ئادىتىگە قاراپ ۋاقىت ھېسابلىغان. ئۇزاق مۇددەتلىك كۆزىتىش ئارقىلىق بۇنداق ئەھۋالنىڭ بىر قېتىم دەۋرىيلىشىشى ئۈچۈن 29 ياكى 30 كۈن ئۆتىدىغانلىقىنى ھېسابلاپ چىققان. شۇنىڭ بىلەن «ئاي» ھېسابى مۇقىملىشىپ، ئۇنى ۋاقىت بىرلىكى قىلىپ قوللانغان.</p>
<list type="ordered"><item>ئاي - <hi rend="bold">ئوچاق</hi> [oçaq] (مىلادىيە: يانۋار؛ ھىجىرىيە: مۇھەررەم؛ شەمشىيە: ھەمەل)؛</item>
<item>ئاي - <hi rend="bold">ئۇي</hi> [uy] (مىلادىيە: فېۋرال؛ ھىجىرىيە: سەپەر؛ شەمشىيە: سەۋر)؛</item>
<item>ئاي - <hi rend="bold">ئوغلاق</hi> [oğlaq] (مىلادىيە: مارت، ھىجىرىيە: رەبىيەلئەۋۋەل، شەمشىيە: جەۋزا)؛</item>
<item>ئاي - <hi rend="bold">ئۇمۇت</hi> [umut] (مىلادىيە: ئاپرېل، ھىجىرىيە: رەبىيەلئاخىر، شەمشىيە: سەرەتان)؛</item>
<item>ئاي - <hi rend="bold">بارس</hi> [bars] (مىلادىيە: ماي، ھىجىرىيە: جامادىيەلئەۋۋەل، شەمشىيە: ئەسەد)؛</item>
<item>ئاي - <hi rend="bold">باشاق</hi> [başaq] (مىلادىيە: ئىيۇن، ھىجىرىيە: جامادىيەلئاخىر، شەمشىيە: سۇنبۇلە)؛</item>
<item>ئاي - <hi rend="bold">ئەرەن</hi> [ərən] (مىلادىيە: ئىيۇل، ھىجىرىيە: رەجەپ، شەمشىيە: مىزان)؛</item>
<item>ئاي - <hi rend="bold">چايان</hi> [çayan] (مىلادىيە: ئاۋغۇست، ھىجىرىيە: شەبان، شەمشىيە: ئەقرەب)؛</item>
<item>ئاي - <hi rend="bold">ياچاق</hi> [yaçaq] (مىلادىيە: سېنتەبىر، ھىجىرىيە: رامىزان، شەمشىيە: قەۋس)؛</item>
<item>ئاي - <hi rend="bold">ئوغۇز</hi> [oğuz] (مىلادىيە: ئۆكتەبىر، ھىجىرىيە: شەۋۋال، شەمشىيە: جەدىي)؛</item>
<item>ئاي - <hi rend="bold">كۆنەك</hi> [könək] (مىلادىيە: نويابىر، ھىجىرىيە: زۇلقەدە، شەمشىيە: دەلۋە)؛</item>
<item>ئاي - <hi rend="bold">ئارائاي</hi> [ara'ay] (مىلادىيە: دېكابىر، ھىجىرىيە: زۇلھەججە، شەمشىيە: ھوت)؛</item></list>
<list type="unordered"><item><hi rend="bold">چىللە</hi> [çillə] (چىللە پارسچىدىن كىرگەن سۆز بولۇپ، چىللە ئاتالغۇسى خەنزۇچىدىكى جۇ بىلەن باراۋەر) — «يازغى چىللە» ۋە «قىشلىق چىللە» دەپ ئايرىلىدۇ. خەنزۇلاردىكى «جۇ» قىشلىق چىللىنى كۆرسىتىدۇ. ئۇيغۇرلار ئارىسىدا بۇ ئىككى خىل ئاتىلىشى تەڭ قوللىنىلىدۇ. بىر چىللە 9 كۈن بولۇپ، دېھقانلار كالىندارى ھېسابىدا قىشلىق كۈن-تۈن تەڭلەشكەن كۈن (22- دېكابىر) دىن باشلاپ ئەتىيازلىق كۈن تۈن تەڭلەشكەن كۈن (3- ئاينىڭ 21- كۈنى) گىچە بولغان 81 كۈن 9 چىللىگە بۆلىنىدۇ.</item></list>
<list type="unordered"><item><hi rend="bold">كەنجئاي</hi> [kənc'ay] (ھەپتە) — كالىندار ھېسابىدا دۈشەنبە، سەيشەنبە، چارشەنبە، پەيشەنبە، جۈمە، شەنبە، يەكشەنبىدىن ئىبارەت يەتتە كۈننى ئۆز ئىچىگە ئالغان ۋە مۇشۇ تەرتىپ بويىچە تەكرارلىنىدىغان ۋاقىت بىرلىكىنىڭ نامى، بىر ھەپتە يەتتە كۈن بولىدۇ.</item></list>
ھەپتە
<p>ئەجدادلىرىمىز يەتتە كۈننى بىر <ref target="https://ug.wikipedia.org/wiki/ھەپتە">ھەپتە</ref> قىلىپ، ھەر بىر كۈنگە بىردىن يۇلتۇزنىڭ نامىنى قويۇپ ۋاقىت خاتىرىلىگەن. مەسىلەن:</p>
<list type="ordered"><item>ساقان [saqan]</item>
<item>ئوڭاي [oñay]</item>
<item>قۇرت [qurt]</item>
<item>قۇياش [quyaş]</item>
<item>سەۋىت [səvit]</item>
<item>ئاتارۇت [atarut]</item>
<item>يالچىق [yalçıq]</item></list>
<p>ئىدىقۇت ئۇيغۇرلىرى بىر ھەپتىنى يەتتە كۈنگە بۆلۈپ، ئۇلارنى:  </p>
<list type="ordered"><item>باش كۈن [baş kün] (دۈشەنبە)،</item>
<item>بوش كۈن [boş kün] (سەيشەنبە)،</item>
<item>سوڭ كۈن [soñ kün] (چارشەنبە)،</item>
<item>كىچاتنا كۈن [kiçatna kün] (پەيشەنبە)،</item>
<item>ئاتنا كۈن [atna kün] (ئازنا-جۈمە)،</item>
<item>ئاتناراس [atnaras] (شەنبە)،</item>
<item>پازار كۈن [pazar kün] (يەكشەنبە) دەپ ئاتىغان.</item></list>
<ref target="https://ug.wikipedia.org/wiki/Awwza">كۈن</ref>
<p>كۈن [kün] — كالىندار ھېسابىدا تاڭ ئېتىپ قۇياش كۆتۈرۈلگەندىن باشلاپ، قۇياش ئولتۇرغانغا قەدەر بولغان ۋاقىت بىر كۈنf بولىدۇ. بىر كېچە كۈندۈزنى ئۆز ئىچىگە ئالغان ۋاقىت بىرلىكى بولۇپ، بىر كۈن 24 سائەت بولىدۇ، كېچە سائەت 1 دىن 12 گىچە چۈشتىن بۇرۇن (چ ب) ھېسابلىنىدۇ. چۈش ۋاقىت سائەت 12 دىن كەچ سائەت 0 گىچە چۈشتىن كېيىن (چ ك) دەپ ھېسابلىنىدۇ. </p>
<list type="unordered"><item>كۈندۈز [kündüz] — كالىندار ھېسابىدا قۇياش كۆتۈرۈلۈپ تاڭ ئېتىپ قوياش ئولتۇرغانغا قەدەر بولغان ۋاقىت. بىر كۈندۈز 12 سائەت بولىدۇ. ئەنئەنىۋى ۋاقىت ھېسابلاش ئۇسۇلىدا بىر كۈندۈز تاڭ (سەھەر ۋاقتى سائەت 5 تىن 8 گىچە بولغان ۋاقىت)، چۈشتىن بۇرۇن (سائەت 8 دىن 11 گىچە بولغان ۋاقىت)، چۈش (سائەت 11 دىن 1 گىچە بولغان ۋاقىت)، چۈشتىن كېيىن (سائەت 1 دىن 5 كىچە بولغان ۋاقىت).</item>
<item>كېچە [keçə] — كالىندار ھېسابىدا قۇياش ئولتۇرغاندىن باشلاپ تاڭ ئېتىپ قۇياش كۆتۈرۈلگەنگە قەدەر بولغان ۋاقىت. بىر كېچە 12 سائەت بولىدۇ. ئەنئەنىۋى ۋاقىت ھېسابلاش ئۇسۇلىدا بىر كېچە زاۋال (چۈشتىن كېيىن سائەت 5 تىن 9 غىچە بولغان ۋاقىت)، ئەلياتقۇ (كېچە سائەت 9 دىن 11 گىچە بولغان ۋاقىت)، تۈن نىسبى (كېچە سائەت 11 دىن 1 گىچە بولغان ۋاقىت)، باش توخۇ (سائەت 1 دىن 3 كىچە بولغان ۋاقىت)، سۈبھى (كېچىنىڭ ئاخىرقى بۆلىكى بولۇپ، سائەت 3 تىن 5 كىچە بولغان ۋاقىت) دەپ بەش بۆلەككە بۆلۈنىدۇ.</item>
<item>كۈزەد [küzəd] — بۇرۇنقى زامانلاردا بىر كېچىنى بەشكە بۆلۈپ بەش قېتىم جاڭ ئۇرۇدىكەن. ھەر بىر جاڭ ئۇرۇشنىڭ ئارىلىقى تەخمىنەن ئىككى سائەت بولىدىكەن.</item>
<item>سوتكا [sotka] — بىر كېچە-كۈندۈز ۋاقىتنى بىلدۈرىدىغان ۋاقىت ئۆلچەم بىرلىكى، 1 سوتكا 24 سائەت بولىدۇ.</item>
<item>پاس [pas] — قەدىمكى ئوتتۇرا ئاسىيادا قوللىنىلغان ۋاقىت بىرلىكى. بىر پاس ئادەتتە بىر كېچە-كۈندۈرنىڭ 1/8 ىگە توغرا كېلىدۇ.</item>
<item>چارەك [çarək] — كالىندار ھېسابىدا بىر پۈتۈن ۋاقىت بىرلىكىنىڭ تۆتتىن بىرى. چارەك ئەسىر — 25 يىلنى؛ چارەك سوتكا — 6 سائەتنى؛ چارەك سائەت — 15 مىنۇتنى بىلدۈرىدۇ.</item>
<item>سائەت [saət] — سوتكىنىڭ 12/1 ىگە تەڭ بولغان ۋاقىت بىرلىكى، 1 سائەت 60 مىنۇت، 3600 سېكۇنتقا تەڭ. قەدىمكى بابىللىقلار بىر كېچە-كۈندۈزنى 24 ۋاقىتقا بۆلۈپ ۋاقىت ھېسابلىغان. ئۇنىڭ توغرىلىق دەرىجىسى ۋە قوللىنىلىشچانلىقى ياخشى بولغاچقا، باشقا ئەللەرگىمۇ تارقىلىپ كەڭ قوللىنىلغان.</item>
<item>بىر ئاش پىشىم [bir aş pişim] — بىر ۋاق ئاش (تاماق) نىڭ پىشىشى ئۈچۈن كەتكەن ۋاقىت؛ بىر ئاش پىشقۇچىلىك ۋاقىت.</item>
<item>مىنۇت [minut] — ۋاقىت ھېسابىدا بىر سائەتنىڭ 60 تىن 1 بۆلىكى، 1 مىنۇت 60 سېكۇنتقا تەڭ.</item>
<item>سېكۇنت [sekunt] — ھازىرقى ئەڭ كىچىك ۋاقىت بىرلىكىنىڭ نامى، 60 سېكۇنت 1 مىنۇتقا تەڭ، 1 سېكۇنت 60 دەقىقىگە تەڭ.</item>
<item>دەقىقە [dəqiqə] — ۋاقىت ھېسابىدا سېكۇنتنىڭ 60 تىن 1 بۆلىكىگە تەڭ بولغان ئەڭ كىچىك ۋاقىت بىرلىكى. قەدىمكى زاماندا ئوتتۇرا ئاسىيادا سائەتتىن كىچىك ۋاقىت بىرلىكى دەقىقە بولغان. بىر كېچە-كۈندۈز 1440 دەقىقىگە بۆلۈنگەن. دەقىقىنىڭ ئۇزۇنلۇقى توغرىسىدا «بابۇرنامە» دە «سۈرە فاتىھەنى بىسمىللا بىلەن قوشۇپ ئالتە قېتىم ئوقۇغانچە بولىدۇ» دېيىلگەن.</item></list>

مەنبئەلەر
<p>تۈركىي تىللار دىۋانى،  </p>
<p>ئۇيغۇر تىلىنىڭ ئىزاھلىق لۇغىتى،  </p>
<p>ئۇيغۇر تىلىنىڭ ئىملا لۇغىتى،  </p>
<p>ئۆلچەم بىرلىكلىرى ئىزاھلىق لۇغىتى  </p>
</text></body></html>