<html><body><text id="wikipedia_ug_wikipedia_org__19242.html" ns="0" revid="151257" sourceurl="https://ug.wikipedia.org/wiki/%D8%B3%D8%A7%D8%AC%D9%89%D9%8A%DB%95_%D8%A6%D9%89%D8%B3%D9%84%D8%A7%D9%85_%D8%A8%D9%89%D9%84%D9%89%D9%85%D9%84%D9%89%D8%B1%D9%89_%D8%AA%D9%88%D8%B1%D9%89" title="ساجىيە ئىسلام بىلىملىرى تورى" type="wikipedia">ساجىيە ئىسلام بىلىملىرى تورى<p><hi rend="bold">ساجىيە ئىسلام بىلىملىرى تورى</hi>، 2011 - يىلى ئاپرېلدا <ref target="https://ug.wikipedia.org/wiki/ساجىيە_ئىسلام_تەتقىقات_مەركىزى">ساجىيە ئىسلام تەتقىقات مەركىزىنىڭ</ref> قۇرغۇچىسى ۋە مەسئۇلى <ref target="https://ug.wikipedia.org/wiki/ئابدۇلئەزىز_رەھمەتۇللاھ">دوكتور ئابدۇلئەزىز رەھمەتۇللاھ</ref> تەرىپىدىن قۇرۇلغان.  </p>
ھەققىدە
<p>«ساجىيە ئىسلام بىلىملىرى» تورى بۈگۈنكى دەۋر تور تەرەققىياتىدىكى ئەڭ ئىلغار قوراللاردىن پايدىلانغان ئاساستا <ref target="https://ug.wikipedia.org/wiki/ئۇيغۇر_مىللىتى">ئۇيغۇر خەلقىنىڭ</ref> <ref target="https://ug.wikipedia.org/wiki/ئەرەب_تىلى">ئەرەب تىلى</ref> ۋە شەرئىي بىلىملەرنى ئانا تىلىدا ئىگەللىشىنى قۇلايلاشتۇرۇش، كۈندىلىك تۇرمۇشىدا دۇچ كېلىۋاتقان مەسىلىلەرگە توغرا دىئاگنوز قويۇپ ئۇلارنى <ref target="https://ug.wikipedia.org/wiki/ئەھلى_سۈننەت_ۋەلجامائە">ئەھلى سۈننەت ۋەلجامائەنىڭ</ref> ئوتتۇراھاللىق مەيدانىنى ئەكس ئەتكۈچى شەرئىي پەتىۋالار، دىنىي ۋە ئىلمىي ساپانى يۇقىرى كۆتۈرۈشكە تۈرتكە بولغۇچى كىتاب-ئەسەرلەر ۋە ماقالە-يازمىلار بىلەن تەمىنلەش قاتارلىق خىزمەتلەرنى سۇنۇپ كەلمەكتە.</p>
نامىنىڭ كېلىپ چىقىشى
<p>«ساجىيە» دېگەن نام مىلادى 926 - يىلى تۇنجى ئۇيغۇر ئىسلام خاقانى <ref target="https://ug.wikipedia.org/wiki/سۇلتان_سۇتۇق_بۇغراخان">سۇتۇق بۇغراخاننىڭ</ref> يارلىقى بىلەن دىيارىمىزدا قۇرۇلغان قەدىمىي ۋە تۇنجى بىلىم - مەرىپەت بۆشۈكىنىڭ نامى بولۇپ، «بىلىم-مەرىپەت بۆشۈكى، ئىلىم تارقىتىش ماكانى» دېگەندەك مەنىلەرگە ئىگە.</p>
<p>ئۆز دەۋرىنىڭ مەرىپەت بۇلىقى بولغان، «بىلىم تارىتىش»تىن ئىبارەت ئۇلۇغ مەسئۇلىيەت ۋە مەجبۇرىيەتنى ئۆزىگە تۇغ قىلغان بۇ مەدرىسە ئۆتمۈشتە تالاي قەھرىمانلارنى، ئۇلۇغ ئەللامىلەر ۋە بۈيۈك شەخسلەرنى يېتىشتۈرۈپ چىقىشتەك ئۇلۇغ ۋەزىپىسىنى ئورۇنداپ كەلگەن ئىلىم مۇئەسسەلىرىدىن بىرىدۇر. مىللەتنىڭ ئىلىم - ئىرپان ئۇسسۇزلىقىغا مەلھەم بولۇپ كەلگەن بۇ مۇئەسسەسەنىڭ سىمالىرى كۈنىمىز ئەۋلادلىرىنىڭ ئېڭىدا سۇسلىشىشىغا ئەگىشىپ، ئۆز دەۋرىنىڭ مائارىپ مەشئېلىنى چاقناتقان بىر خەلق ئىكەنلىكىمىز ئەستىن كۆتۈرۈلمەكتە. قىسقىسى، مۇشۇنىڭدەك ئىلمىي مۇئەسسەسەلەرنىڭ مىللىتىمىز كىملىكىنى ساقلاشتىكى رولى، مەدەنىيىتىنى قۇرۇپ چىقىشتىكى تۆھپىلىرى ئۇنتۇلۇپ بارماقتا.</p>
مەقسىتى
<p>«ساجىيە ئىسلام بىلىملىرى تورى» خاراكتېر جەھەتتىن «مەرىپەت تارىتىشتىن» ئىبارەت ئەجدادلارنىڭ ئۇلۇغۋار روھىغا ۋارىسلىق قىلىشنى كۆزلەپ قۇرۇلغان بولۇپ، تور بېكەت ئۇيغۇر خەلقىگە دىنىي ۋە شەرئىي بىلىملەرنى ئەڭ ئىشەنچلىك، ئاممىباب ۋە بۈگۈنكى دەۋر تىلى بىلەن چۈشەندۈرۈشنى ئاساس قىلغان، ئۇچرىغان دىنى مەسىلىلەرگە شەرىئەت نۇقتىسىدىن ئىلمىي جاۋاب بېرىش ئارقىلىق دىنىي بىلىم ساھەلىرىدىكى بوشلۇقنى تولدۇرۇشنى ئۆزىگە بۇرچ قىلغان بىر تور مۇئەسسەسەسىدۇر.</p>
<p>تور بېكەت <ref target="https://ug.wikipedia.org/wiki/ئەھلى_سۈننەت_ۋەلجامائە">ئەھلى سۈننەت ۋەلجامائە</ref> بىرلىكىنى ھىمايە قىلىش، <ref target="https://ug.wikipedia.org/wiki/ئىسلام_ئەقىدىسى">ئىسلام ئەقىدىسى</ref>، <ref target="https://ug.wikipedia.org/wiki/ئىسلام_شەرىئىتى">ئىسلام شەرىئىتى</ref>، <ref target="https://ug.wikipedia.org/wiki/ئىسلام_ئەخلاقى">ئىسلام ئەخلاقىدىن</ref> ئىبارەت ئۈچ چوڭ كاتېگورىيە بويىچە <ref target="https://ug.wikipedia.org/wiki/ئۇيغۇر_ئىسلام_مەدەنىيىتى">ئۇيغۇر ئىسلام مەدەنىيىتىنىڭ</ref> قايتا قەد كۆتۈرۈشىگە بىر كىشىلىك ھەسسە قوشۇش، دىننىڭ ئالەمشۇمۇللىقىنى، ئوتتۇراھاللىقىنى، ھەر دەۋر ۋە شارائىتقا مۇناسىپلىقىنى گەۋدىلەندۈرۈش ۋە بۇ ئاساستا ئەزىز ئۇيغۇر مىللىتىنىڭ ئۇيغۇرلۇق كىملىكىنىڭ ئايرىلماس بىر تەركىبى بولغان مۇسۇلمانلىق كىملىكىنى ساقلىشىغا ھەمدەم بولۇشتەك ئۇلۇغۋار مەقسەتلەرنى ئەمەلگە ئاشۇرۇشنى ئۈمىد قىلىدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref></p>
</text></body></html>