<html><body><text id="wikipedia_ug_wikipedia_org__9745.html" ns="0" revid="39134" sourceurl="https://ug.wikipedia.org/wiki/%D8%A6%D9%88%D8%BA%DB%87%D8%B2_%DA%BE%DB%95%D9%85%D8%B1%D8%A7%D9%86%D9%89%DA%AD" title="ئوغۇز ھەمرانىڭ" type="wikipedia">ئوغۇز ھەمرانىڭ<p>مەرھۇم شائىر ئوغۇز ھەمرانىڭ تەرجىمھالى </p>
<p>موللا مۇھەممەت ئوغۇز ھەمرا 1908-يىلى قەشقەر كونا شەھەر ناھىيىسنىڭ تاشمىلىق يېزىسىدا ، 
ھەمرا تۇردى ئائىلسىدە دۇنياغا كەلگەن . </p>
<p>ئۇ 1925-يىلغىچە ئائىلە تەربىيسى ۋە تاشمىلىق يېزىسىدىكى جورى باي دىگەن كىشىنىڭ دىنىي 
مەكتىپىدە ،قەشقەر شەھرىدىكى چاسا خانلىق مەدىرىسىدە ئوقوغان . 
1925-يىلى سودا كارۋانلىرى بىلەن بىرگە <ref target="https://ug.wikipedia.org/wiki/ھىندىستان">ھىندىستان</ref>غا بارغان . 1935-يىلغىچە ھىندىستاننىڭ يىڭى دىھلى شەھىردىكى دارىلفۇنۇندا،ۋە شۇ جايدىكى&lt;&lt; يۇيانى&gt;&gt; دورىخانسىدا تىببىي ئىلىم ئۆگىنىش،دورا ياساش ئىشلىرىنى ئۆگەنگەن .</p>
<p>1935-يىلدىن كىيىن،دېڭىز ئارقىلىق ئىچكىر ئۆلكىلەرگەبېرىپ،نەنجىڭ،شاڭخەي،چۇڭچىڭ، 
<ref target="https://ug.wikipedia.org/wiki/لەنجۇ">لەنجۇ</ref> قاتارلىق جايلاردا ،بىلىم ئاشۇرۇش ،دورىگەرلىك ،دوختۇرلۇق،ئوقۇتقۇچىلىق ،تەتقىقات قاتارلىقلار بىلەن شۇغۇللانغان . 
موللا مۇھەممەت ئوغۇز ھەمرا چەتئەللەردە،ئىچكىر ئۆلكىلەردە ،ئىلىم ئۆگىنىش،جاھاننى كۈزىتىش جەريانىدا،ۋەتەننىڭ خاراپ،مىللەتنىڭ نادان،قالاق ھالەتتە،خەلىقنىڭ زۇلۇم ئاستىدا تۇرۋاتقانلىقىغا قاتتىق ئېچىنغان ۋە ئۇنىڭدىن قۇتۇلۇش كىرەكلىكىنى چۇڭقۇر ھىس قىلغان . 
1947-يىلى ئىچكىر ئۆلكىدىن شىنجاڭغا قايتىپ كىلىپ،خەلىقچىللىقنى يولغا قۇيۇش، 
مىللەتلەر تەڭ باراۋەرلىكتە ياشاش،زۇلۇمنى يوقۇتۇش،يولىدا ئەمەلىي ھەركەتلەرنى ئېلىپ بارغان. 
ئۇ بىر خاتىرسىدە ،&lt;&lt; ئۇلۇغ، شان- شەۋكەتلىك مىللىتىمىزنىڭ ئەركىنىلىكىنى،مىللىي ھوقۇق - 
باراۋەرلىكىنى تەلەپ قىلدىم،مىللەتنىڭ سىياسىي،ئىقتىسادىي،مائارىپتىكى تەڭلىك -تەرەققىياتى 
ئۈستىدە ئىزدەندىم،ئاندىن قولۇمغا قەلەم ئېلىپ،مىللەتنى ئويغۇتۇش ئۈچۈن يېزىشقا كىرىشتىم &gt;&gt; 
دەپ يېزىپ قالدۇرغان . </p>
<p>ئۇ مىللەتنى ئويغۇتۇش،مىللىي تىلنى،مىللىي تاۋارلارنى سۆيۈش قاتارلىق ئەمەلىي ھەركەتلەر 
بىلەن شۇغۇللانغان . </p>
<p>1948-يىلى ئۈرۈمچىدە نۇرغۇنلىغان ئىقتسادنى سەرپ قىلىپ،يەرلىكتە ئىشلەنگەن ماتا،چەكمەن، 
بەقسەم،شايى،ئەتلەس يەرلىك ماللارنى تۆگىلەرگە ئارتىپ،ناغرا،سۇنايلارنى چېلىپ ، 
مىللى سانائەتنى راۋاجىلاندۇرۇش،مىللىي تاۋارلارنى سېتىۋىلىش بيىچە نامايىش قىلىپ ، 
چەت ئەل ماللىرىغا بايقۇت قىلىشنى تەشەببۇس قىلغان . </p>
<p>ئۇنىڭ بۇ ھەركىتى ئۈرۈمچىنى زىل-زىلگە سالغان ھەم بۇ توغۇرلۇق ماقالىلەر يېزىلغان . 
ئۇ شىنجاڭنىڭ ئىقتىسادىي ئەھۋالىنى ياخشىلاش توغىرسىدا پىلان-پىروگىراممىلارنى تۈزۈپ ، 
تەكلىپ -پىكىرلەرنى يېزىپ،ھۆكۈمەتكە سۇنغان ھەم خەلىققە ئېلان قىلغان . 
ئۇ يەنە ئاممىۋى سورۇنلاردا،مىللەتنى سۆيۈش، مىللىي تىلنى سۆيۈش ،زۇلۇمغا قارشى تۇرۇش 
توغۇرلۇق نۇتۇق سۆزلىگەن ۋە گىزىت ژۇرناللاردا ماقالە-شېئىرلارنى ئېلان قىلغان . 
موللا مۇھەممەت ئوغۇز ھەمرا، بىر مىللەتپەرۋەر بۇلۇپلا قالماسىتىن يەنە كامالەتكە يەتكەن دوختۇر 
ھەم تارىخچى تىلچىدۇر . </p>
<p>ئۇ ئەرەپ،پارىس،ئوردو،تۈرك،خەنزۇ،مۇڭغۇل،تىبەت تىللىرىنى پىششىق ئىگەللىگەن . 
ئەرەپ،پارىس،ئوردو يېزىقىدىكى كۆپلىگەن تىببىي كىتاپلارنى ئۇيغۇر تىلىغا تەرجىمە قىلغان . 
ئۇ &lt;&lt; تىببىي گۈلدەستە &gt;&gt;،&lt;&lt;ئۇيغۇرلارنىڭ تارىخى ئەھۋالى&gt;&gt;،&lt;&lt; ئىپتىدائىي دۇنيا تارىخى&gt;&gt; 
،&lt;&lt; جۇڭگو شىنجاڭ تارىخى &gt;&gt;،&lt;&lt; قەشقەر تارىخى &gt;&gt;،&lt;&lt; ئىلى تارىخى &gt;&gt;، قاتارلىق 
ئەسەرلەرنى يازغان . </p>
<p>شىنجاڭ ئازاد بولغاندىن كىيىن ،يۇرتى تاشمىلىققا قايتىپ كەلگەن ۋە ئۆزىنىڭ بىلىمىنى كۆرسەتكۈچە ،تۈرلۈك تۈمەن پىشكەللىككە دۇچ كەلگەن . 
ئاتا-ئانىسى باي بولغاچقا &lt;&lt; پومچىك &gt;&gt; قالپىقى ۋە باشقا قالپاقلارنى ئۈستى-ئۈستىلەپ كىيىپ،كىيىنكى ئۆمىرى ئازاپ-ئوقۇبەت ئىچىدە ئۆتكەن . 
كىشىلەر بىلەن كۈرۈشۈش،سۆزلىشىش مەنئى قىلىنغان . 
شۇنداق بولسىمۇ ،ئۆزىگە بىرىلگەن كىچىككىنە بىر ئېغىز ئۆيدە،خام خىشتىن ئۈستەل ياساپ، 
پۇرسەت تاپسىلا شېئىر ۋە ئەسلىمىلەرنى يازغان . 
ھاياتىنىڭ ئاخىرىدا &lt;&lt; ھەسرەت &gt;&gt; نامىلىق شېئرىنى يېزىپ ،پۈتۈن ھاياتىدىكى ئېچىنىشلىق 
كەچۈرمىشلىرىنى خۇلاسىلىگەن . 
ھەسرەت ناملىق شېئىردىن پارچىلار </p>
<p>بىلىم ئالدىم چەت ئەلدە، كۆپ ئەجرىم تۆكۈپ، </p>
<p>ئۇلۇغ ۋەتەن ،خەلقىمنى كۆڭلۈمگە پۈكۈپ .</p>
<p>يۇرىتنى سېغىنىپ قايتىپ كەلدىم ئۈمىدتە ، </p>
<p>بىراق ئارمان بولدى پايمال ،شارائىت كۈتۈپ . </p>
<p>ئويلىسام ،ئەلدىن يىراقلاپ ،كىمگە مەن يېقىن بولدۇم ، </p>
<p>بولمىدى ئەركىم ئەسلا ،دىكتاتۇرغا يېقىن بولدۇم . </p>
<p>ۋادىرىخ! ھەسرەت چىكىپ غەمگە مۇپتىلا بولدۇم ، </p>
<p>نېپى يوق قۇرۇق دەريا،سۈيى يوق ئېقىن بولدۇم . </p>
<p>.................................... </p>
<p>كېسلىم ئېغىرلاشتى ،كېتەر بولدۇم گورۇستانغا ، </p>
<p>تەلمۈردۈم دىيارىمغا،چىمەنزار- گۈلىستان غا . </p>
<p>كاج پەلەك نابۇت قىلدى ،ئەجەلنىڭ ئەلچىسى كەلدى ، </p>
<p>قالدۇراي ئەرزىمنى مەن ،قادىر ئىگەم -سۇلتانىغا . </p>
<p>1977-يىلى 5-ئايدا بولغۇسى ئىھتىماللقلارنى كۆزلەپ ئالدىن-ئالا ئۆزىنىڭ ئېڭىكىنى قۇشۇپ ، 
پۇتىنى چېتىپ،بۇ دۇنيا بىلەن خوشلاشقان . </p>
<p>ئەتىسى ئىشقا سۈيلەپ كەلگەنلەر ئۇنىڭ ئەشۇ ھالەتتە ياتقان جەسىدىنى كۆرۈپ داڭ قىتىپ قالغان. 
&lt;&lt; مەدەنيەت ئىنقىلاۋى &gt;&gt; مەزگىلىدە شائىرنىڭ ئۆيى ئاختۇرۇلۇپ ،كۆپلىگەن كىتاپلىرى، 
ئەسەرلىرى ئىسيانچىلار تەرپىدىن كۆيدۈرۋىتىلگەن . </p>
<p>يەنە بىر قىسم ئەسەرلىرى باشقىلار تەرپىدىن ئېلىپ كىتىلگەن بۇلۇپ، ھازىر بار يوقلۇقى نامەلۇم . </p>
<p>موللا مۇھەممەد ئوغۇز ھەمرا شېئىرلىرىدىن ؛ </p>
<p>كىرەك </p>
<p>ۋەتەن بىلەن مىللەت كىرەك ،بۇ سۆزنى چىن ئاڭلاش كىرەك ، </p>
<p>قەھىرىمانلىق خىسلەتكە باي ئەنئەنىنى ساقلاش كىرەك .</p>
<p>مىللەت غېمى باشقا چۈشتى ،چوڭقۇر ئويلا بۇنى بىلگىل ، </p>
<p>ئەلنىڭ ئارزۇ - ئۈمىدىنى كۈرەش بىلەن ئاقلاش كىرەك . </p>
<p>مىللەت ئىشى پارلاق بەخىت ،بارچە ئىشتىن يۈكسەك ئىشتۇر، </p>
<p>ئۆز كۈنىنى ئويلىغانلار بەختى قارا ئابدال كىشىدۇر . </p>
<p>دۇنيادا ھۆر ياشاش ئۈچۈن نىمە كىرەك ،بىلمەك كىرەك ،</p>
<p>ئوقۇپ،بىلىپ ئىلىم -پەننى ،دائىما چىلىشىش كىرەك . </p>
<p>ئۇقماق بۇلۇپ قانداق ئوقۇش ،قانداق بىلىش لازىم دېسەڭ ، </p>
<p>كۈرەش قىلىپ ،ئىجاد قىلىپ،كەشپىياتلار چىقىرىش كىرەك . </p>
<p>بۇ شېئىر 1948-يىلى شىنجاڭ گېزىتىگە بىسىلغان . </p>
<p>مەنبە؛ قەشقەر ئەدەبىياتى ژۇرنىلى 1986-يىل 6- سان</p></text></body></html>