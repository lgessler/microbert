<html><body><text id="wikipedia_ug_wikipedia_org__9612.html" ns="0" revid="135430" sourceurl="https://ug.wikipedia.org/wiki/%D9%82%DB%87%D9%85%DB%87%D9%82%D9%84%D8%A7%D8%B1" title="قۇمۇقلار" type="wikipedia">قۇمۇقلار<p>قۇمۇقلار ئاساسەن داغىستاننىڭ شەرقى شىمالىدىكى <ref target="https://ug.wikipedia.org/wiki/كاسپى_دېڭىزى">كاسپى دېڭىزى</ref> بىلەن چېگرىلىنىدىغان تۈزلەڭلىك رايونلىرىغا، شۇنداقلا <ref target="https://ug.wikipedia.org/wiki/چېچېن-ئىنگۇش">چېچېن-ئىنگۇش</ref> بىلەن شىمالىي ئوستى ئاپتونۇم جۇمھۇرىيىتىنىڭ <ref target="https://ug.wikipedia.org/wiki/داغىستان">داغىستان</ref> بىلەن تۇتىشىدىغان رايونلىرىغا ئولتۇراقلاشقان. 2010-يىلىدىكى ستاتىسكىغا قارىغاندا قۇمۇقلارنىڭ تەخمىنەن 500مىڭ ئاھالىسى بار، بۇلارنىڭ 450مىڭى داغىستان جۇمھۇرىيىتىدە توپلىشىپ ئولتۇراقلاشقان بولۇپ داغىستان ئاھالىسىنىڭ 15%ىنى ئىگەللەيدۇ. بۇلاردىن باشقا يەنەرۇسىيەدىكى <ref target="https://ug.wikipedia.org/wiki/چېچىنىيە">چېچىنىيە</ref>، <ref target="https://ug.wikipedia.org/wiki/شىمالى_ئوسېتىيە">شىمالى ئوسېتىيە</ref>، <ref target="https://ug.wikipedia.org/wiki/قورغان">قورغان</ref> قاتارلىق باشقا <ref target="https://ug.wikipedia.org/wiki/جۇمھۇرىيەت">جۇمھۇرىيەت</ref>-ئوبلاستلارغا 50مىڭ ئەتراپىدا قۇمۇقلار تارقالغان. </p>
<p>قۇمۇقلار: قۇمۇقلار (يەنى <ref target="https://ug.wikipedia.org/wiki/چىگىللەر">چىگىللەر</ref>) «يېڭى تاڭنامە. ئۇيغۇرلار تەزكىرىسى» دە «تۇڭرالارنىڭ شىمالىغا جايلاشقان» دېيىلگەن، «تاڭ سۇلالىسىگە دائىر مۇھىم بايانلار» دە «ئاتلىرى قۇملۇقنىڭ جەنۇبىدىكى تۈركلەرنىڭ ئاتلىرىغا ئوخشايتتى، ئۇلار جىفۇشەن تېغىنىڭ جەنۇبىي تەرىپىگە، قۇلانچى دەرياسىنىڭ شىمالىي تەرىپىگە ئولتۇراقلاشقانىدى» [32]دېيىلىگەن. فرانسىيىلىك شەرقسۇناس خامىلتون قۇمۇقلارنىڭ تاڭنامىلەردە خاتىرىلەنگەن «شى جې» (奚结) دېگەن خەنزۇچە نامىنى تۈركچە «ئايغىر» (Aygir？) دېگەن سۆز بۇلۇشى مۇمكىن دەپ قارايدۇ.</p>
<p>قۇمۇقلار ئىسلام دىنىنى ئەڭ دەسلەپ قوبۇل قىلغان تۈركى مىللەتلەرنىڭ بىرى بولۇپ ئاھالىسىنىڭ ھەممىسى دىگۈدەك ئىسلام دىنى سۈننى مەزھىبىگە ئېتىقاد قىلىدۇ. </p>
<p>قۇمۇقلار ئاساسلىقى يېزائىگىلىك ۋە <ref target="https://ug.wikipedia.org/wiki/سودا-ھۈنەر">سودا-ھۈنەر</ref> ئىشلىرى بىلەن شۇغۇللىنىدۇ، ئەرلىرى يېنىدىن <ref target="https://ug.wikipedia.org/wiki/پىچاق">پىچاق</ref> ئايرىمايدۇ، ئاياللىرى ھويلا ئارام، گۈل تېرىش ۋە تىككۈچىلىككە ئىنتايىن ماھىر. </p>
<p>قۇمۇقلار كاۋكاز ئىرقىغا تەۋە بولۇپ، <ref target="https://ug.wikipedia.org/wiki/ئالتاي_تىللىرى_سېستىمىسى">ئالتاي تىللىرى سېستىمىسى</ref> <ref target="https://ug.wikipedia.org/wiki/تۈركى_تىللار_ئائىلىسى">تۈركى تىللار ئائىلىسى</ref> <ref target="https://ug.wikipedia.org/wiki/قىپچاق_تىل_تۈركۈمى">قىپچاق تىل تۈركۈمى</ref>گە تەۋە <ref target="https://ug.wikipedia.org/wiki/قۇمۇق_تىلى">قۇمۇق تىلى</ref>نى ئىشلىتىدۇ، قۇمۇقلار ئەسلىدە ئەرەب ئېلىپبەسى ئاساسىدىكى چ<ref target="https://ug.wikipedia.org/wiki/اغاتاي_ئېلىپبەسى">اغاتاي ئېلىپبەسى</ref>نى ئىشلىتەتتى، 1924-يىلىدىن كېيىن سىلاۋيان ھەرپلىرى ئاساسىدىكى قۇمۇق ئېلىپبەسىنى ئىشلىتىدىغان بولدى. </p>
<p>قۇمۇقلار روسىيە فىدىراتسىيىسى <ref target="https://ug.wikipedia.org/wiki/داغىستان_جۇمھۇرىيىتى">داغىستان جۇمھۇرىيىتى</ref>نىڭ ئەڭ قەدىمى يەرلىك ئاھالىسى بولۇپ، ئۇزۇن مەزگىل كاۋكاز تىللىق مىللەتلەر بىلەن ياشاش جەريانىدا داغىستاننىڭ مەدەنىيەت، <ref target="https://ug.wikipedia.org/wiki/ئۆرپ-ئادەت">ئۆرپ-ئادەت</ref> ئاساسىي ئالاھىدىلىكىنى قوبۇل قىلغان. قۇمۇق تىلى داغىستاندىكى مۇھىم تىللارنىڭ بىرى بولۇپ داغىستاندىكى ھەر قايسى مىللەتلەرنىڭ ئورتاق تىلىغا ئايلانغان. قۇمۇقلار ھەققىدىكى ئەڭ قەدىمقى تارىخى خاتىرە مەھمۇد قەشقىرىنىڭ «<ref target="https://ug.wikipedia.org/wiki/تۈركى_تىللار_دىۋانى">تۈركى تىللار دىۋانى</ref>» دا ئۇچرايدۇ.</p>
<p>قۇمۇقلار 7-8-ئەسىرلەردە ئىنتايىن كۈچەيگەن بولۇپ ھازىرقى داغىستاندىكى تېرەك دەرياسى بويىدىكى سەمەندەرنى(ھازىرقى داغىستاندىكى قىزىليار ئەتراپىدا) مەركەز قىلغان ھالدا پۈتكۈل كاۋكاز رايونى ۋە كاسپى دېڭىزىنىڭ غەربى قىسمىنى ئىگەللەپ شەرقى كاسپى دېڭىزىغا، غەربى قارا دېڭىزغا، شىمالى ئىدىل دەريالىرىغا تۇتاشقان ھازار ئىمپىرىيىسىنى قۇرغان. كېيىن ئىمپىرىيە سىرلىق ھالدا ئاجىزلىشىپ پارچىلىنىپ كەتكەن. مۇڭغۇل ئىستىلاسىدا كاۋكاز رايونى موڭغۇل قوشۇنىغا قاتتىق قارشىلىق كۆرسەتكەنلىكتىن دەھشەتلىك قەتلىئەمغا دۇچ كەلگەن. 15-ئەسرنىڭ ئاخىرى، قۇمۇقلار تاركانى مەركەز قىلغان فىئودال ھۆكۈمەت قۇرغان. 17-ئەسرنىڭ ئالدىنقى يېرىمىدىن باشلاپ داغىستان رايونى رۇسىيەنىڭ تاجاۋۇزىغا دۇچ كەلگەن ھەمدە ئۇزۇنغا سۇزۇلغان ئۇرۇش دەۋرىنى باشتىن كەچۈرگەن. 18-ئەسردە، داغىستاندىكى ھەر قايسى مىللەتلەر شامىل باسايېۋنىڭ يېتەكچىلىكىدە رۇس ئارمىيىسى بىلەن قاتتىق قارشىلىشىپ يەنە بىر قېتىم قەتلىئامغا ئۇچراپ ئاھالىسىنىڭ تەڭدىن تولىسىدىن ئايرىلىپ قالغان ۋە 19-ئەسىرنىڭ بېشىدا داغىستاندىكى باشقا مىللەتلەر بىلەن بىللە رۇسىيە ئىمپىرىيىسىگە تەۋە بولغان. </p>
<p>قۇمۇقلارنىڭ 19-ئەسىردىن بۇرۇنقى ئەدەبى تىلى <ref target="https://ug.wikipedia.org/wiki/ئوسمانىيە_تۈركچىسى">ئوسمانىيە تۈركچىسى</ref> بولغان بولۇپ، ئاۋام تىلىدا <ref target="https://ug.wikipedia.org/wiki/چاغاتاي_تىلى">چاغاتاي تىلى</ref>نىڭ تەسىرى ئېغىر ئىدى. 19-ئەسىرنىڭ ئوتتۇرلىرى قۇمۇقلاردىن يېتىشىپ چىققان داڭلىق شائىر <ref target="https://ug.wikipedia.org/wiki/جىرچى_قازاق">جىرچى قازاق</ref> تۇنجى قېتىم قۇمۇق <ref target="https://ug.wikipedia.org/wiki/يەرلىك_تىلىدا">يەرلىك تىلىدا</ref> <ref target="https://ug.wikipedia.org/wiki/ئەدەبى_ئەسەر">ئەدەبى ئەسەر</ref>لەرنى بارلىققا كەلتۈرگەن. قۇمۇق <ref target="https://ug.wikipedia.org/wiki/خەلق_ئېغىز_ئەدەبىياتى">خەلق ئېغىز ئەدەبىياتى</ref> ئېغىزدىن ئېغىزغا كۆچۈپ بۈگۈنگە قەدەر يېتىپ كەلگەن بولۇپ، مول مەزمۇنى ۋە تەسىرلىك نەسىھەتلىرى بىلەن دۇنيا غەزىنىسدە ئۆزگىچە چاقناپ تۇرغان گۆھەرلەرنىڭ بىر ھىساپلىنىدۇ.</p>
<p>1917-يىلى ئۆكتەبىر ئىنقىلابىدىن كېيىن قۇمۇقلار ئۆزلىرىنىڭ گېزىت-ژورنال ۋە مائارىپ ئىشلىرىنى تەرەققى قىلدۇرۇپ، ئەرەب ئېلىپبەسى ئاساسىدىكى قۇمۇق تىلىدا تاڭ چولپان گېزىتىنى نەشىر قىلغان ۋە 1928-يىلى سىلاۋيان ئېلىپبەسىگە كۆچۈپ بۈگۈنكى كۈندىكى تاڭ چولپان ئەدەبى ژورنىلىغا قەدەر داۋاملاشتۇرۇپ ئېلىپ كەلگەن.</p>
<p>سوۋېت ئىتىپاقى پارچىلانغاندىن كېيىنكى 1990-يىللاردىن كېيىن قۇمۇق تىل-ئەدەبىياتى ۋە قۇمۇق تىل ھەركىتى جۇش ئۇرۇپ گۈللەندى، قۇمۇقلار ئۆزلىرىنىڭ قانۇنلۇق جەمىيىتى بولغان «تەڭلىك ھەركىتى» نى قۇرۇپ رۇسىيە ۋە <ref target="https://ug.wikipedia.org/wiki/داغىستان_پارلامېنتىدا">داغىستان پارلامېنتىدا</ref> ئۆز ھوقۇقى ئۈچۈن سۆزلەش سالاھىيىتگە ئېرىشتى. </p>
<p>قۇمۇقلارنىڭ تاڭ چولپان ژورنىلىدا قۇمۇق شائىرى باتۇر مىرزايىۋ ئېلان قىلغان بىر شېئىردىن بىز قۇمۇق تىلىنىڭ تۈركى تىللار بىلەن بولغان يېقىنلىقىنى ھىس قىلالايمىز . (قۇمۇقچە -ئۇيغۇرچە)</p>
<p>Tuwdu Çolpan, tang bilindi, تۇغدى چولپان تاڭ بىلىندى، </p>
<p>Boldu uyanma zaman. بولدى ئوغانماق ۋاقتى.</p>
<p>Şawla aldı dünya yüzün, يۇرۇق باستى يەر يۈزىنى، </p>
<p>Yuhlağanımız taman. ئۇخلىغىنىمىز يېتەر.Gözüng aç, dört yakğa qara! كۆزۈڭ ئاچ، تۆت ياققا قارا، </p>
<p>Getdi kerwan erterek. كەتتى كارۋان بالدۇرلا.</p>
<p>Biz geçigip kalğanbız, بىز كېچىكىپ قالدۇقبىز، </p>
<p>Enni hozğalma gerek. ئەمدى قوزغالماق كېرەك</p>
</text></body></html>