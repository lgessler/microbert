<html><body><text id="wikipedia_ug_wikipedia_org__9794.html" ns="0" revid="135985" sourceurl="https://ug.wikipedia.org/wiki/%D9%85%DB%87%D8%B2%D9%89%D9%83%D8%A7" title="مۇزىكا" type="wikipedia">مۇزىكا
<p>ئۇيغۇر مۇزىكا سەنئىتىنى ئۇسسۇل سەنىتى بىلەن قوشماق ياكى بىر گەۋدە دەپ ئاتاشقا بولىدۇ. چۈنكى ئۇ ئىككىسىنىڭ تەرەققىياتى ئۇيغۇرلارنىڭ پىسخىك ئالاھىدىلىكىگە مۇناسىپ ھالدا بىر - بىرىنى ئۆز ئارا شەرت قىلىشقان. ئۇسسۇل ئۇيغۇرلارنىڭ شوخ، تېتىك، مەردانە، غەيۇر، شادىيانە - خۇشپىچىم، قەيسەر مىجەز - خۇلقىنى نەپىس، نازۇك، ئەۋرىشىملىك ھەرىكەت تىلى بىلەن ئوبرازلىق ئىپادىلەش ئارقىلىق خەلقنىڭ مەنىۋى تۇرمۇشىنى جانلاندۇرۇپ كەلگەن بولسا، ئۇيغۇر مۇزىكا سەنئىتى بەدىئىيلىكىنىڭ ئۈستۈنلۈكى، ئاھاڭىنىڭ كۆپ خىللىقى، رېتىمنىڭ مۇرەككەپلىكى، ۋەزىنىنىڭ ئېنىق - ئۆلچەملىكلىكى قاتارلىق ئالاھىدىلىكلىرى بىلەن ئۇيغۇر ئۇسسۇل ھەرىكىتىگە جان كىرگۈزۈپ، ئۇنى ئۇيغۇرلارنىڭ مىللىي پىسخىك ئالاھىدىلىكىگە تېخىمۇ ئۇيغۇنلاشتۇرغان. </p>
<p>ئۇيغۇر مۇزىكا تىلىنىڭ بۇ ئالاھىدىلىكىگە مۇناسىپ چالغۇلىرىنىڭمۇ تۈرى كۆپ بولۇپ، ئۇيغۇر مۇزىكىسىنىڭ ئاھاڭىنىڭ كۆپ خىللىقى، مۇرەككەپلىكى قاتارلىق ئالاھىدىلىكلىرىنى تولۇق ئىپادىلەش ئىقتىدارىغا ئىگە. </p>
<p>ئۇيغۇر مۇزىكا مەدەنىيىتىنىڭ خورىماس مەنبەسى بولغان ئون ئىككى مۇقام ئەنە شۇنداق ئالاھىدىلىكلەرنى ئۆزىگە مۇجەسسەملەشتۈرگەن مۇزىكا دەستۇرى بولۇپ، مەيلى ئەنئەنىۋى نەغمىلەر ياكى ھازىرقى يېڭى مۇۋەپپەقىيەتلىك بەدىئىي مۇزىكا ئىجادىيەتلىرى بولسۇن ھەممىسى ئون ئىككى مۇقامغا ۋارىسلىق قىلىش ئاساسىدا مەيدانغا كەلگەن. مەسىلەن، قەشقەر، يەكەن، كۇچا، كورلا، قۇمۇل، ئىلى سەنەم - مەشرەپلىرى قاتارلىقلاردا ئېيتىلىدىغان ناخشا، ئوينىلىدىغان ئۇسسۇللارنىڭ مۇزىكىسى ۋە &lt;<ref target="https://ug.wikipedia.org/wiki/غېرىب_-_سەنەم">غېرىب - سەنەم</ref>&gt;، &lt;<ref target="https://ug.wikipedia.org/wiki/تاھىر_-_زۆھرا">تاھىر - زۆھرا</ref>&gt; قاتارلىقلارنىڭ مۇزىكىسىنى، &lt;<ref target="https://ug.wikipedia.org/wiki/تاشۋاي">تاشۋاي</ref>&gt;، &lt;<ref target="https://ug.wikipedia.org/wiki/شادىيانە">شادىيانە</ref>&gt;، &lt;<ref target="https://ug.wikipedia.org/wiki/نىم_پەدە">نىم پەدە</ref>&gt;، &lt;سوۋار&gt;، &lt;<ref target="https://ug.wikipedia.org/wiki/سېپىل_ناخشىسى">سېپىل ناخشىسى</ref>&gt;، &lt;<ref target="https://ug.wikipedia.org/wiki/جۇنۇن">جۇنۇن</ref>&gt;، &lt;زېمىن&gt;، &lt;<ref target="https://ug.wikipedia.org/wiki/ئالمىخان">ئالمىخان</ref>&gt;، &lt;لىۋەن يارلا&gt;، &lt;<ref target="https://ug.wikipedia.org/wiki/ئانارگۈل_بالا">ئانارگۈل بالا</ref>&gt;، &lt;<ref target="https://ug.wikipedia.org/wiki/ھەيرانەي">ھەيرانەي</ref>&gt;، &lt;<ref target="https://ug.wikipedia.org/wiki/ئىلاخۇن_كۆك_كۆز">ئىلاخۇن كۆك كۆز</ref>&gt;، &lt;<ref target="https://ug.wikipedia.org/wiki/سادىر_پالۋان">سادىر پالۋان</ref>&gt;، &lt;<ref target="https://ug.wikipedia.org/wiki/ھەي_دادەي">ھەي دادەي</ref>&gt;، &lt;<ref target="https://ug.wikipedia.org/wiki/بۇ_تاغلار_ئېگىز_تاغلار">بۇ تاغلار ئېگىز تاغلار</ref>&gt;، &lt;<ref target="https://ug.wikipedia.org/wiki/شەرىخۇمارى">شەرىخۇمارى</ref>&gt;، &lt;<ref target="https://ug.wikipedia.org/wiki/ئۆستەڭ_ناخشىسى">ئۆستەڭ ناخشىسى</ref>&gt; قاتارلىق مۇزىكا، ناخشا - ئۇسسۇللارنىڭ ھەممىسى ئون ئىككى مۇقام ئاھاڭىنىڭ دائىرىسى ۋە تەسىرىدىن مۇستەسنا ئەمەس، بۇلار ئۇيغۇرلارنىڭ ئەنئەنىۋى مۇزىكىلىق ناخشا - ئۇسۇللىرىنىڭ تىپىك نەمۇنىلىرىدىن بولۇپ، ئۇزۇن دەۋرلەردىن بۇيان خەلقىمىز بىلەن بىللە ياشاپ كەلمەكتە. </p>
<p>ئۇيغۇرلارنىڭ ئۆرپ - ئادىتىدە مەھەللىۋى ئالاھىدىلىكلەر مەۋجۇت بولغىنىدەك، ئۇيغۇر مۇزىكىسىمۇ شۇنداق مەھەللىۋى ئالاھىدىلىكلەردىن مۇستەسنا ئەمەس، مۇنداق مەھەللىۋى ئالاھىدىلىكلەر جەنۇبىي شىنجاڭ، شەرقىي شىنجاڭ، شىمالىي شىنجاڭ (ئاساسەن ئىلى رايونى) ئۇيغۇرلىرىنىڭ مۇزىكا - ناخشىلىرىدا ئۇچرايدۇ. بۇ ئالاھىدىلىكلەر جەنۇبىي شىنجاڭ مۇزىكا ئاھاڭىدا مۇرەككەپ ئەگىتمە كۈي - ئاۋازلارنىڭ ئازلىقى، شەرقىي شىنجاڭ ئۇيغۇرلىرىنىڭ مۇزىكا - ناخشا كۈي - ئاۋازىنىڭ ئاددىيلىقى (كورلا، تۇرپان، قۇمۇل سەنەملىرىنىڭ كۈي - ئاۋازلىرى ئاساسىي جەھەتتىن ئوخشاش)، ئىلى مۇزىكا - ناخشىلىرىنىڭ ئەگىتمە، سىيرىلما، بۆلۈنمە ئاۋازلارنىڭ كۆپلۈكى بىلەن خاراكتېرلىنىدۇ. ئەمما بۇ خىل ئالاھىدىلىكلەر ئون ئىككى مۇقام كۈي - ئاۋازلىرىنى ئاساس قىلغان بولۇپ، يەنىلا ئۇيغۇر مۇزىكىسىنىڭ ئورتاق سىستېمىسىغا مەنسۇپ.</p>
</text></body></html>