<html><body><text id="wikipedia_ug_wikipedia_org__16002.html" ns="0" revid="142118" sourceurl="https://ug.wikipedia.org/wiki/%D8%A6%DB%87%D9%8A%D8%BA%DB%87%D8%B1_%D8%AA%D9%89%D9%84%D9%89%D9%86%D9%89%DA%AD_%D8%B4%D9%89%DB%8B%D9%89%D9%84%D9%89%D8%B1%D9%89" title="ئۇيغۇر تىلىنىڭ شىۋىلىرى" type="wikipedia">ئۇيغۇر تىلىنىڭ شىۋىلىرى<figure></figure>
<p><hi rend="bold">ئۇيغۇر تىلىنىڭ شىۋىلىرى</hi> ياكى <hi rend="bold">دىيالېكتلىرى</hi>، دىيالېكت مەلۇم رايوندىكى خەلقلەرنىڭ ئۆزئارا ئالاقىلىشىش قورالى بولۇپ، ئۆزىگە خاس ئالاھىدىلىكلەرگە ئىگە. <ref target="https://ug.wikipedia.org/wiki/ئۇيغۇر_تىلى">ئۇيغۇر تىلىنى</ref> دىيالېكتلارغا بۆلۈشتە، ئۇيغۇرتىلىنىڭ تەركىبىي قىسىملىرى – <ref target="https://ug.wikipedia.org/wiki/فونېتىكا">فونېتىكا</ref>، <ref target="https://ug.wikipedia.org/wiki/لېكسىكا">لېكسىكا</ref> ۋە <ref target="https://ug.wikipedia.org/wiki/گىرامماتىكا">گىرامماتىكا</ref> قاتارلىقلاردا ئومۇمىي، سىستېمىلىق بولغان پەرقلەندۈرگۈچ ئالاھىدىلىكلەر ئۆلچەم قىلىنغان.</p>
<p>ھازىرقى زامان ئۇيغۇرتىلى مانا شۇ ئۆلچەمگە ئاساسەن ئۈچ دىيالېكتقا بۆلۈنگەن. ئۇلار:</p>
<list type="unordered"><item>مەركىزىي دىيالېكت</item>
<item>خوتەن دىيالېكتى</item>
<item>لوپنۇر دىيالېكتى</item></list>
<p><ref target="https://ug.wikipedia.org/wiki/سىياسىي">سىياسىي</ref>، <ref target="https://ug.wikipedia.org/wiki/ئىقتىساد">ئىقتىساد</ref>، <ref target="https://ug.wikipedia.org/wiki/مەدەنىيەت">مەدەنىيەت</ref>، <ref target="https://ug.wikipedia.org/wiki/مائارىپ">مائارىپ</ref> جەھەتلەردە باشقا رايونلارغا ئۈلگىلىك تەسىر كۆرسىتەلەيدىغان ۋە يېتەكلەش رولىغا ئىگە بولغان، كۆلەم جەھەتتە <ref target="https://ug.wikipedia.org/wiki/ئۇيغۇر_ئاپتونوم_رايونى">ئاپتونوم رايونىمىز</ref> بويىچە <ref target="https://ug.wikipedia.org/wiki/ئۇيغۇرلار">ئۇيغۇرلار</ref> ياشايدىغان رايوننىڭ تەخمىنەن 3/4 قىسمىنى تەشكىل قىلىدىغان، نوپۇس جەھەتتە باشقا شىۋە ياكى دىيالېكتتا سۆزلىشىدىغان ئۇيغۇرلارنىڭ سانىدىن تەخمىنەن بەش ھەسسە ئارتۇق بولغان (80%)، باشقا دىيالېكتلارغا نىسبەتەن ئەدەبىي تىلىمىزغا يېقىن بولغان، شەرقتە <ref target="https://ug.wikipedia.org/wiki/قۇمۇل_ۋىلايىتى">قومۇلدىن</ref> تارتىپ، غەربىي جەنۇبتا <ref target="https://ug.wikipedia.org/wiki/يەكەن">يەكەنگىچە</ref> بولغان قومۇل، <ref target="https://ug.wikipedia.org/wiki/ئىلى_قازاق_ئاپتونوم_ۋىلايىتى">ئىلى</ref>، <ref target="https://ug.wikipedia.org/wiki/تۇرپان">تۇرپان</ref>، <ref target="https://ug.wikipedia.org/wiki/بايىنغۇلىن">بايىنغۇلىن</ref>، <ref target="https://ug.wikipedia.org/wiki/ئاقسۇ_ۋىلايىتى">ئاقسۇ</ref>، <ref target="https://ug.wikipedia.org/wiki/كۇچار_ناھىيىسى">كۇچا</ref>، <ref target="https://ug.wikipedia.org/wiki/قەشقەر_ۋىلايىتى">قەشقەر</ref> قاتارلىق <ref target="https://ug.wikipedia.org/wiki/ۋىلايەت">ۋىلايەت</ref>، <ref target="https://ug.wikipedia.org/wiki/ئوبلاست">ئوبلاست</ref> ۋە <ref target="https://ug.wikipedia.org/wiki/ئۈرۈمچى">ئۈرۈمچى</ref>، <ref target="https://ug.wikipedia.org/wiki/قاراماي_شەھىرى">قاراماي</ref> قاتارلىق شەھەرلەردە ياشايدىغان ئۇيغۇرلارنىڭ تىلىنى ئۆز ئىچىگە ئالىدۇ. شۇنىڭ ئۈچۈن ئەدەبىي تىلنىڭ مەركىزىي دىيالېكتى يېتەكچى دىيالېكتنىڭ شەكىللىنىشىگە ئاساس بولغان.</p>
</text></body></html>