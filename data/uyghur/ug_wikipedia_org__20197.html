<html><body><text id="wikipedia_ug_wikipedia_org__20197.html" ns="0" revid="150615" sourceurl="https://ug.wikipedia.org/wiki/%D8%A6%DB%95%D9%84%D8%A6%DB%95%D8%AF%DB%95%D8%A8%DB%87%D9%84_%D9%85%DB%87%D9%81%D8%B1%DB%95%D8%AF" title="ئەلئەدەبۇل مۇفرەد" type="wikipedia">ئەلئەدەبۇل مۇفرەد<p><hi rend="bold">ئەلئەدەبۇل مۇفرەد</hi> ياكى <hi rend="bold">ئەدەبۇل مۇفرەد</hi> (ئەدەبكە ئالاقىدار ھەدىسلەر توپلىمى / جزء في الأدب - الأدب المفرد)»، <ref target="https://ug.wikipedia.org/wiki/مۇھەددىس">مۇھەددىسلەر</ref> سەردارى <ref target="https://ug.wikipedia.org/wiki/ئىمام_بۇخارىي">ئىمام بۇخارىي</ref> (ھ. 194 – 256 / م. 810 – 870) نىڭ ئىسلامىي ئەدەب - قائىدىلەر توغرىسىدىكى ھەدىسلەرنى شۇنداقلا، <ref target="https://ug.wikipedia.org/wiki/ساھابە">ساھابە</ref> - <ref target="https://ug.wikipedia.org/wiki/تابىئىن">تابىئىنلەرنىڭ</ref> سۆزلىرىنى جەملىگەن ھەدىس توپلىمىدۇر. </p>
<p><ref target="https://ug.wikipedia.org/wiki/ھافىز_ئىبنى_ھەجەر">ھافىز ئىبنى ھەجەرنىڭ</ref> بايان قىلىشىچە، ئىمام بۇخارىي «<ref target="https://ug.wikipedia.org/wiki/سەھىھۇل_بۇخارى">سەھىھۇل بۇخارىي</ref>»دا «ئەدەب بۆلۈمى» دەپ ئايرىم بىر باب كەلتۈرگەن بولسىمۇ، ئۇنىڭ بىلەن كۇپايىلەنمەي، بۇ ئەسەرنى ئايرىم تۈزگەن ۋە ئۇنىڭدا «سەھىھۇل بۇخارىي»دا بولمىغان بەزى <ref target="https://ug.wikipedia.org/wiki/سەھىھ_ھەدىس">سەھىھ ھەدىسلەرمۇ</ref> كەلتۈرگەن. «سەھىھۇل بۇخارىي»دا «<hi rend="italic">مۇئەللەق</hi>» كەلتۈرگەن بىر قىسىم ھەدىسلەرنى بۇ ئەسىرىدە سەنەدلىك كەلتۈرگەن. </p>
<p>«سەھىھۇل بۇخارىي»دا ئىسمى ئېنىق كەلتۈرۈلمىگەن راۋىيلارنىڭ ئىسمىنى بۇ ئەسىرىدە ئېنىق كەلتۈرگەن. ئەسەردە 644 بابقا بۆلۈنگەن 1322 «<hi rend="italic">مەرفۇﺋ</hi>» ۋە «<hi rend="italic">مەۋقۇف</hi>» ھەدىسنىڭ كۆپ قىسمى «<hi rend="italic">سەھىھ</hi>» بولۇپ، ئەسەرنىڭ مەزمۇنى ئەدەب - قائىدە توغرىسىدا بولغاچقا، ئۇنىڭدا «سەھىھۇل بۇخارىي»دىكىدەك قاتتىق شەرت قويمىغان. </p>
<p>شەيخ <ref target="https://ug.wikipedia.org/wiki/ناسىرۇددىن_ئالبانىي">ناسىرۇددىن ئالبانىي</ref> مەزكۇر ئەسەرنىڭ ھەدىسلىرى ئۈستىدە تەھقىق ئېلىپ بېرىپ، ئۆز قانائىتى بويىچە «<hi rend="italic">سەھىھ</hi>»لىرىنى (994 ھەدىس) «سەھىھۇل ئەدەبىل مۇفرەد»كە، «زەئىف»لىرىنى (219 ھەدىس) «زەئىفۇل ئەدەبىل مۇفرەد»كە ئايرىپ باھالىغان.</p>
</text></body></html>