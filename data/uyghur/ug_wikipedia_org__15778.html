<html><body><text id="wikipedia_ug_wikipedia_org__15778.html" ns="0" revid="141589" sourceurl="https://ug.wikipedia.org/wiki/%D8%A6%D9%89%D8%B3%D9%84%D8%A7%D9%85%D8%AF%D9%89%D9%83%D9%89_%D8%A8%DB%95%D8%B4_%D9%BE%DB%95%D8%B1%D8%B2" title="ئىسلامدىكى بەش پەرز" type="wikipedia">ئىسلامدىكى بەش پەرز
<p><hi rend="bold">ئىسلامدىكى بەش پەرز</hi>،  <ref target="https://ug.wikipedia.org/wiki/ئىسلام">ئىسلام دىنىدا</ref> <ref target="https://ug.wikipedia.org/wiki/مۇسۇلمانلار">مۇسۇلمانلارنىڭ</ref> <ref target="https://ug.wikipedia.org/wiki/ئاللاھ">ئاللاھقا</ref> بويسۇنۇشى ئۈچۈن بەلگىلەنگەن دىنىي مەجبۇرىيەتلەردۇر. «ئېتىقادنىڭ تۈۋرۈكى» دەپ ئاتالغان بەش پەرز ئىسلام دىنىنىڭ تۈپ مەجبۇرىيەتلىرىدۇر:</p>
<list type="ordered"><item>شاھادەت ئېيتىش(ئىمان ئېيتىپ مۇسۇلمان بولۇش)؛</item>
<item>ھەر كۈنى بەش ۋاق ناماز ئوقۇش؛</item>
<item>يىلدا بىر قېتىم زاكات بېرىش؛</item>
<item>يىلدا بىر ئاي رامىزان روزىسى تۇتۇش؛</item>
<item>ئىقتىسادىي شارائىتى يار بەرسە ئۆمرىدە بىر قېتىم ھەج قىلىش.</item></list>
<p><ref target="https://ug.wikipedia.org/wiki/مۇھەممەد_ئەلەيھىسسالام">مۇھەممەد ئەلەيھىسسالام</ref> ئەمەلىيەتكە ئىنتايىن ئەھمىيەت بېرەتتى، ئۇ ئورۇنلىغىلى بولمايدىغان ئىشلارنى دىنىي ئەمەل قىلىپ بەلگىلىگەن ئەمەس، تېگىگە يەتكىلى بولمايدىغان چۈشىنىكسىز <ref target="https://ug.wikipedia.org/wiki/ئەقىدە">ئەقىدىلەرنى</ref> ئوتتۇرىغا قويغانمۇ ئەمەس.</p>
<p><hi rend="bold">شاھادەت ئېيتىش:</hi> <hi rend="bold">لائىلاھە ئىللەللاھۇ، مۇھەممەدىن رەسۇلۇللاھ</hi> <hi rend="italic">(بىر ئاللاھتىن باشقا ئىلاھ يوق، مۇھەممەد ئەلەيھىسسالام ئالاھنىڭ ئەلچىسىدۇر)</hi> دەپ ئىمان ئېيتىپ مۇسۇلمان بولۇش. <hi rend="bold">ئەشھەدۇ ئەن لائىلاھە ئىللەللاھۇ، ۋە ئەشھەدۇ ئەننە مۇھەممەدىن رەسۇلۇھۇ</hi> <hi rend="italic">(گۇۋاھلىق بېرىمەنكى، ئاللاھ تەئالادىن باشقا  ھېچ مەبۇد بەرھەق يوقتۇر، مۇھەممەد ئەلەيھىسسالام ئاللاھ تەئالانىڭ بەندىسى ۋە بەرھەق پەيغەمبىرىدۇر)</hi> دەپ گۇۋاھلىق بېرىش.</p>
<p><hi rend="bold"><ref target="https://ug.wikipedia.org/wiki/زاكات_ۋە_سەدىقە">زاكات ۋە سەدىقە:</ref></hi> زاكات <ref target="https://ug.wikipedia.org/wiki/ھۆكۈمەت">ھۆكۈمەت</ref> ئالىدىغان <ref target="https://ug.wikipedia.org/wiki/باج">باج</ref> ئەمەس، خالىغاندا بېرىدىغان سەدىقە ئەمەس، بەلكى ئاللاھنىڭ ئەمرى. ”زاكات“ ئەرەبچە سۆز بولۇپ، مەنىسى ”پاكلاشتۇرۇش“ دېگەنلىك بولىدۇ. مۈلۈكدارلار ئاللاھ ئىلتىپات قىلغان مال-مۈلكىنىڭ بىر قىسمىنى ئاجرىتىپ يوقسۇللارنى ئۇنىڭدىن بەھرىمەن قىلغاندىلا، ئاندىن ئۆزىنىڭ مال-مۈلكىنى پاكلاشتۇرۇپ ئۇنى ئىگىلەش ۋە ئۇنىڭدىن بەھرىمەن بولۇشنىڭ ئالدىنقى شەرتىگە ئىگە بولالايدۇ. زاكات ئارقىلىق مال- مۈلۈك پاكلىشىدۇ. بەلگىلىمە بويىچە، زاكات ئۆز تۇرمۇشىدىن ئېشىنغان مۈلۈكنىڭ %2.5  (40\1) بويىچە يىلدا بىر قېتىم بېرىلىدۇ. ھەرقانداق پايدا كەلتۈرىدىغان مۈلۈكلەر، مەسىلەن چارۋا- مال، تېرىلغۇ يەر، باغ- ۋاران، ئۆي-مۈلۈك قاتارلىقلارمۇ باھاغا سۇندۇرۇلۇپ، يۇقىرىقى پىرسەنت بويىچە زاكات بېرىلىدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-1">[1]</ref> <ref target="https://ug.wikipedia.org/wiki/زاكات">زاكات</ref> ئىسلام دىنىدىكى بەش پەرزنىڭ بىرى بولغاچقا، مۇسۇلمانلارنىڭ ئادا قىلىشى شەرت بولغان دىنىي مەجبۇرىيەت. ئادەتتىكى سەدىقە بولسا ئۆز ۋىجدانىغا ئاساسەن بېرىدىغان ساۋابلىق ھەرىكەتتۇر .  ”سەدىقە“ دېگەن بۇ ئەرەبچە سۆز ”راستچىللىق“، ”سەمىمىيلىك“ دېگەن مەنىلەرنى بىلدۈرەتتى. كېيىن ساداقەتمەنلىكنىڭ مۇھىم مەجبۇرىيىتى بولغان سەدىقىنى بىلدۈرىدىغان بولدى.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref></p>
</text></body></html>