<html><body><text id="wikipedia_ug_wikipedia_org__20036.html" ns="0" revid="150210" sourceurl="https://ug.wikipedia.org/wiki/%D8%B4%DB%95%D8%AC%DB%95%D8%B1%DB%95%D8%AA%DB%87%D8%AF%D8%AF%DB%87%D8%B1" title="شەجەرەتۇددۇر" type="wikipedia">شەجەرەتۇددۇر
<p><hi rend="bold">شەجەرەتۇددۇر</hi> ياكى <hi rend="bold">شەجەرۇددۇر</hi> (<ref target="https://ug.wikipedia.org/wiki/ئەرەبچە">ئەرەبچە</ref>: شجر الدر/شجرة الدّر، مەنىسى: ئۈنچە - دۇرلار دەرىخى)، <ref target="https://ug.wikipedia.org/wiki/مەملۇك_سۇلتانلىقى">مەملۇكىيلەرنىڭ</ref> تۇنجى ھۆكۈمدارى.</p>
<p>ئۇ ئىسلام تارىخىدا يەمەن سۇلەيھىي سۇلتانەسى <ref target="https://ug.wikipedia.org/wiki/ئەرۋا_بىنت_ئەھمەد">ئەرۋا بىنت ئەھمەد</ref>دىن كېيىن ئىككىنچى بولۇپ رەسمىي سەلتەنەت سۈرگەن ئايال سۇلتان <ref target="https://ug.wikipedia.org/wiki/سۇلتان_ئەلتۇتمىش">ئەلتۇتمىش</ref> قىزى <ref target="https://ug.wikipedia.org/wiki/رازىيە_سۇلتان">رازىيە سۇلتاندىن</ref> كېيىنكى ئۈچىنچى ئايال ھۆكۈمداردۇر.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-:0-1">[1]</ref></p>
<p>شەجەرەتۇددۇرنىڭ تېگى خارەزملىك تۈركلەردىن بولۇپ، پادىشاھلىق تەختىدە ئولتۇرغان مۇسۇلمان جۈملىسىدىن ئۈچىنچى<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-:0-1">[1]</ref>، تۈركلەر جۈملىسىدىن ئىككىنچى، مۇسۇلمان مىسىر تارىخىدا تۇنجى ۋە بىردىنبىر ئايالدۇر.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-2">[2]</ref></p>
<p>ئۇ <ref target="https://ug.wikipedia.org/wiki/1216_-_يىلى">1216 - يىلى</ref> ئەتراپىدا توغۇلغان بولۇپ<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-3">[3]</ref>، <ref target="https://ug.wikipedia.org/wiki/يەتتىنچى_قېتىملىق_ئەھلىسەلپ_ئۇرۇشى">يەتتىنچى قېتىملىق ئەھلىسەلپ ئۇرۇشىدا</ref> خرىستىيانلار مىسىردىكى مەنسۇرەگە قىلغان ھۇجۇمى پەيتىدە ئېرى <ref target="https://ug.wikipedia.org/wiki/ئەييۇبىي_سۇلتانلىقى">ئەييۇبىيلەر</ref> سۇلتانى <ref target="https://ug.wikipedia.org/wiki/سالىھ_ئەييۇبىي">سالىھ ئەييۇبىي</ref> شىددەت بىلەن جەڭ قىلىۋاتقان ئەسنادا ئۆلىدۇ، ئۇنىڭ ئورنىغا تەختكە چىققان <ref target="https://ug.wikipedia.org/wiki/مۇئەززەم_تۇرانشاھ">مۇئەززەم تۇرانشاھ</ref> ھەم سۈيقەست بىلەن ئۆلتۈرۈلىدۇ، شۇنىڭ بىلەن ھ. 648 / م. <ref target="https://ug.wikipedia.org/wiki/1250_-_يىلى">1250 - يىلى</ref> 5 - ئاينىڭ 2 - كۈنى مەملۇك ئەمىرلەر مەرھۇم سۇلتان سالىھ ئەييۇبىينىڭ خانىمى شەجەرەددۇرنى تەختكە چىقىرىپ سۇلتان ئېلان قىلىدۇ. لېكىن قىسقا مۇددەتتىن كېيىن بىر ئايال كىشىنىڭ مۇسۇلمانلارغا پادىشاھ بولۇشى ھەم خەلق ئىچىدە ھەم قوشنا ھاكىمىيەتلەر نەزدىدە خوش كۆرۈلمەيدۇ. بولۇپمۇ، <ref target="https://ug.wikipedia.org/wiki/باغداد">باغدادتىكى</ref> <ref target="https://ug.wikipedia.org/wiki/ئابباسىيلار">ئابباسىي</ref> خەلىپىسى (<ref target="https://ug.wikipedia.org/wiki/مۇتەسىم_بىللاھ">مۇتەسىم بىللاھ</ref>) «ئىچىڭلاردا ئەر كىشى يوق بولسا سىلەرگە باغداددتىن ئەر كىشى ئەۋەتەي» دېگەندەك ئېغىر سۆزلەر بىلەن بىر مەكتۇب يېزىپ مەملۇكىيلەرنى تەڭلىكتە قويىدۇ. شۇنىڭ بىلەن شەجەرەتۇددۇر مەملۇك ئەمىر، تۈركمەنلەردىن بولغان <ref target="https://ug.wikipedia.org/wiki/مۇئىزىددىن_ئايبېك">مۇئىزىددىن ئايبېك</ref> بىلەن نىكاھلىنىپ، 80 كۈنلۈك سەلتەنىتىدىن كېيىن تەختنى ئۇنىڭغا ئۆتكۈزۈپ بېرىدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-4">[4]</ref> شۇنىڭ بىلەن تەختكە بىر مەملۇك (قۇل تۈرك) چىققان بولىدۇ ۋە مەملۇكىيلەر سۇلتانلىقى رەسمىي قۇرۇلىدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-5">[5]</ref></p>
<p>ئىسلام تارىخچىلىرىنىڭ كۆپچىلىكى تۈركلەردىن دەپ قارىسىمۇ<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-6">[6]</ref>، بەزى دۇنيا تارىخىچىلىرى رۇم، بەدەۋىي، ئەرمەنىي ياكى چەركەس دەپ قارايدۇ.<ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-7">[7]</ref><ref target="https://ug.wikipedia.org/wiki/ئۇيغۇرچە_ۋىكىپىدىيە#cite_note-8">[8]</ref></p>
</text></body></html>