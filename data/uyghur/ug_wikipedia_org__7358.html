<html><body><text id="wikipedia_ug_wikipedia_org__7358.html" ns="0" revid="135778" sourceurl="https://ug.wikipedia.org/wiki/%D9%81%D9%89%D8%B2%D9%89%D9%83%D8%A7" title="فىزىكا" type="wikipedia">فىزىكا
فىزىكا دېگەن نىمە؟
<p>قۇياش نېمە ئۈچۈن ھامان شەرقتىن كۆتۈرۈلۈپ غەربتە ئولتۇرىدۇ؟ چاقماق چېقىش قانداق ھاسىل بولىدۇ؟ نېمە ئۈچۈن يازدا يامغۇر، قىشتا قار ياغىدۇ؟ رادىئولۇق ئۈنئالغۇ نېمە ئۈچۈن ناخشا ياڭرىتالايدۇ؟ كىيىم ئىشكاپىدىكى نافتالىن كۇمىلىچى نەگە كەتتى؟ ئېلېكتر نەدىن كېلىدۇ؟ ھەسەن - ھۈسەن نېمىدىن ئىبارەت؟ ...</p>
<p>بۇ مەسىلىلەردىكى <ref target="https://ug.wikipedia.org/wiki/كۈچ_ھادىسىسى">كۈچ ھادىسىسى</ref>، <ref target="https://ug.wikipedia.org/wiki/سوغۇق_-_ئىسسىقلىق_ھادىسىسى">سوغۇق - ئىسسىقلىق ھادىسىسى</ref>، <ref target="https://ug.wikipedia.org/wiki/ئېلېكترو_ماگنىت_ھادىسىسى">ئېلېكترو ماگنىت ھادىسىسى</ref> ۋە <ref target="https://ug.wikipedia.org/wiki/يورۇقلۇق_ھادىسىلىرى">يورۇقلۇق ھادىسىلىرى</ref>نىڭ ھەممىسى ماددىلار ھەرىكىتىنىڭ ئىپادىلىنىش شەكلىدىن ئىبارەت. فىزىكا ماددىلار ھەرىكىتىنىڭ ئادەتتىكى قانۇنىيەتلىرىنى تەتقىق قىلىدىغان بىر پەن بولۇپ، ئۇ، كىشىلەرنىڭ تۇرمۇش ۋە ئىشلەپچىقىرىشى بىلەن زىچ مۇناسىۋەتلىك. كىشىلەر پايدىلىنىدىغان <ref target="https://ug.wikipedia.org/wiki/ئېلېكتر_لامپىسى">ئېلېكتر لامپىسى</ref>، <ref target="https://ug.wikipedia.org/wiki/تېلېفون">تېلېفون</ref>، <ref target="https://ug.wikipedia.org/wiki/رادىئو_قوبۇللىغۇچ">رادىئو قوبۇللىغۇچ</ref>، <ref target="https://ug.wikipedia.org/wiki/تېلېۋىزور">تېلېۋىزور</ref>، شۇنداقلا يول يۈرۈشتە ئولتۇرىدىغان <ref target="https://ug.wikipedia.org/wiki/ئاپتوموبىل">ئاپتوموبىل</ref>، <ref target="https://ug.wikipedia.org/wiki/پويىز">پويىز</ref>، <ref target="https://ug.wikipedia.org/wiki/پاراخوت">پاراخوت</ref> ۋە <ref target="https://ug.wikipedia.org/wiki/ئايروپىلان">ئايروپىلان</ref> قاتارلىقلارنىڭ ھەممىسى فىزىكا پرىنسىپلىرىغا ئاساسەن ياسالغان. نۆۋەتتىكى ئىلغار پەن - تېخنىكىنىڭ ۋەكىلى بولغان <ref target="https://ug.wikipedia.org/wiki/ئاتوم_بومبىسى">ئاتوم بومبىسى</ref>، <ref target="https://ug.wikipedia.org/wiki/ھىدروگېن_بومبىسى">ھىدروگېن بومبىسى</ref>، <ref target="https://ug.wikipedia.org/wiki/راكېتا">راكېتا</ref>، <ref target="https://ug.wikipedia.org/wiki/يەر_شارى_سۈنئىي_ھەمراھى">يەر شارى سۈنئىي ھەمراھى</ref> ۋە <ref target="https://ug.wikipedia.org/wiki/ئالەم_كېمىسى">ئالەم كېمىسى</ref>مۇ فىزىكا تەتقىقاتىنىڭ نەتىجىسىدۇر.</p>
فىزىكىنى ئۆگىنىشنىڭ پايدىسى نېمە؟
<p>فىزىكا ئۆگەنگەندە، ھەر خىل فىزىكىلىق ھادىسىلەرنىڭ پەيدا بولۇشى، تەرەققىياتى ۋە ئۆزگىرىش قانۇنىيەتلىرىنى چۈشىنىۋېلىپ، ھەر خىل ئەسۋاب - ئۈسكۈنىلەرنى توغرا ئىشلىتەلەيدىغان بولۇپلا قالماي، يەنە قىزىقىشىنى، تەپەككۇرىنى، ئەقلىي كۈچىنى ئېچىپ، ئىقتىدارىنى يېتىلدۈرۈپ، قابىلىيەتنى ئۆستۈرگىلى بولىدۇ.</p>
فىزىكا قانداق پەن؟
<p>فىزىكا تەبئىي پەننىڭ بىر تارمىقى بولۇپ ، ئاساسلىقى ماددا ، <ref target="https://ug.wikipedia.org/wiki/ئېنېرگىيە">ئېنېرگىيە</ref> ، <ref target="https://ug.wikipedia.org/wiki/بوشلۇق">بوشلۇق</ref> ، <ref target="https://ug.wikipedia.org/wiki/ۋاقىت">ۋاقىت</ref> قاتارلىقلارنى ، بولۇپمۇ ئۇلارنىڭ خۇسۇسىيىتى ، ئۆز-ئاراتەسىرى قاتارلىقلارنى تەتقىق قىلىدۇ . فىزىكا تەبىئەت قانۇنىيەتلىرى توغرىسىدىكى بىلىم ؛ تېخىمۇ كەڭ مەنىدىن ئېيتقاندا ، فىزىكا تەبىئەتتە يۈزبەرگەن ھادىسىلەرنى تەكشۈرۈپ تەھلىل قىلىش ئارقىلىق ئۇلاردىكى قانۇنىيەتنى بايقايدۇ . فىزىكا ئەڭ قەدىمكى پەنلەرنىڭ بىرى بولۇپ ، ئىككى مىڭ يىل مابەينىدە <ref target="https://ug.wikipedia.org/wiki/خىمىيە">خىمىيە</ref> ، <ref target="https://ug.wikipedia.org/wiki/ئاسترونومىيە">ئاسترونومىيە</ref> قاتارلىقلار بىلەن بىرلەشتۈرۈلۈپ <ref target="https://ug.wikipedia.org/wiki/تەبىئەت_پەلسەپىسى">تەبىئەت پەلسەپىسى</ref> دەپ
ئاتالغان ، ⅩⅦئەسىردىكى ئىلىم-پەن ئىنقىلابىدىن كېيىن فىزىكا ئاندىن بىر مۇستەقىل پەنگە ئايلانغان .</p>
<figure></figure>
<figure></figure>
<p>نىيوتۇن</p>
</text></body></html>