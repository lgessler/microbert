<html><body><text id="wikipedia_ug_wikipedia_org__19051.html" ns="0" revid="147645" sourceurl="https://ug.wikipedia.org/wiki/%D8%A6%DB%87%D9%8A%D8%BA%DB%87%D8%B1_%D8%AE%DB%95%D9%84%D9%82_%D9%85%D8%A7%D9%82%D8%A7%D9%84-%D8%AA%DB%95%D9%85%D8%B3%D9%89%D9%84%D9%84%D9%89%D8%B1%D9%89%D8%AF%D9%89%D9%86_%D8%AA%D8%A7%D9%84%D9%84%D8%A7%D9%86%D9%85%D8%A7" title="ئۇيغۇر خەلق ماقال-تەمسىللىرىدىن تاللانما" type="wikipedia">ئۇيغۇر خەلق ماقال-تەمسىللىرىدىن تاللانما<p>باي بولاي دېسەڭ ئاتنى سېتىپ قوي قىل،</p>
<p>گاداي بولاي دېسەڭ خوتۇن قويۇپ توي قىل.</p>
<p>مەنىسى: تۇرمۇشقا سەل قاراپ تولا ئۆيلەنسە ئاقىۋىتىنىڭ نامراتلىققا ئېلىپ بارىدىغانلىقىنى كۆرسىىتىدۇ.</p>
<p>

بىر قىز ئەرگە تەگسە قىرىق قىز چۈش كۆرۈپتۇ.</p>
<p>مەنىسى: بىرەر ئادەمگە مەنپەئەت تەگسە باشقىلارنىڭمۇ تاما قىلىدىغانلىقىنى كۆرسىتىدۇ.</p>
<p>

بويتاقنىڭ  تاپقىنىنى ئىت يەر، ياقىسىنى پىت يەر</p>
<p>مەنىسى: بويتاق تۇرمۇشنىڭ مەززىسى يوقلۇقىنى، كۈنلىرىنىڭ مەينەتچىلىكتە ئۆتىدىغانلىقىنى كۆرسىتىدۇ.</p>
<p>

پۇلسىز ئەر خوتۇنغا جىن كۆرۈنۈپتۇ.</p>
<p>مەنىسى: ئەركىشىنىڭ پۇل تېپىپ ئائىلىنى قامدىغۇدەك ئىقتىدارى بولمىسا ئايال، بالا-چاقىلىرى ئالدىدا ئىناۋىتى بولمايدىغانلىقىنى كۆرسىتىدۇ.</p>
<p>

تالادىكى ئايجامالدىن ئۆيۈڭدىكى ھەلىمە پاخپاق ياخشى.</p>
<p>مەنىسى: ئائىلىگە ساداقەتمەن بولۇش، ئايالىنى قەدىرلەش لازىملىقىنى كۆرسىتىدۇ.</p>
<p>

جاۋابخور خوتۇننىڭ ئۇتتۇر چىشى بالدۇر چۈشۈپتۇ.</p>
<p>مەنىسى: ئەر-خوتۇنلۇق مۇناسىۋەتتە ئاياللارنىڭ يولسىزلىق قىلماسلىقى، ئېرى بىلەن ئورۇنسىز تاكاللاشماسلىقى لازىملىقىنى كۆرسىتىدۇ.</p>
<p>

چىغرىقچى چىگىت دەيدۇ، چوكانلار يىگىت دەيدۇ.</p>
<p>مەنىسى: ھەممە ئادەم ئۆزىنىڭ مەنپەئەتىنىلا ئويلايدۇ.</p>
<p>

چاي قىززىق، تاۋۇز سوغۇق، چىشنى بۇزار.</p>
<p>ئۆزى قېرى، خوتۇنى ياش، ئىشنى بۇزار.</p>
<p>مەنىسى: ھەرقانداق ئىشتا ئۆزىنىڭ ئەھۋالىغا قاراش، خەقنى دوراپ مەسخىرىگە قالماسلىق، زىيان تارتىپ قالماسلىق لازىم دېگەنلىك.</p>
<p>

خوتۇنغا ئامراق-بالىغا ئۆچ،</p>
<p>قايماققا ئامراق-كالىغا ئۆچ.</p>
<p>مەنىسى: تۇرمۇشتا ھوزۇر-ھالاۋەتكە ئامراق، ئەمما جاپاسى بىلەن خوشى يوق، ھورۇن ئادەملەرگە قارىتىلغان.</p>
<p>

خوتۇن تاللىغان خوتۇنسىز قالار،</p>
<p>ئوتۇن تاللىغان ئوتۇنسىز قالار.</p>
<p>مەنىسى: جۆرە تاللىغاندا ياكى بىرەر ئىشقا چارە تاللىغاندا ھەددىدىن ئارتۇق زىغىرلاپ كېتىپ ئۈنۈملۈك چارىنى تاپالماسلىقنى كۆرسىتىدۇ.</p>
<p>

خوتۇنۇڭنى خۇش قىلاي دېسەڭ لاپ ئۇر،</p>
<p>ساراڭنى خۇش قىلاي دېسەڭ داپ ئۇر.</p>
<p>مەنىسى: ماختاشقا ئامراق ئادەملەرگە لايىقىدا ياخشى گەپ قىلىپ خۇش قىلىپ قويۇش لازىم دېگەنلىكتۇر.</p>
<p>

داڭلىغان قىز تويىدا چىچىپتۇ.</p>
<p>مەنىسى: بىرەر ئادەمنىڭ جىددى پەيتتە ئەبىيىنى ئاشكارىلاپ قويۇشنى كۆرسىتىدۇ.</p>
<p>

سارىخان ئاچام ئۆيدە، ئەخلەت ،كۈلى تۆردە.</p>
<p>مەنىسى: ھورۇن ئاياللارغا قارىتىلغان.</p>
<p>

شاتراق لايغا تاش ئاتما، گىرى قىزغا قاش ئاتما.</p>
<p>مەنىسى: بىغەرەز، چاكىنا ئادەملەر بىلەن تەڭ بولماسلىق لازىملىقىنى كۆرسىتىدۇ.</p>
<p>

غوجامنىڭ ئالماسلىقىنى بىلىپ، خېنىم تەگمەس بولۇپ قاپتۇ.</p>
<p>مەنىسى: بىرەر ئىشتا نەپ تەگمەيدىغانلىقىنى بىلىپ دەرھال يىنىۋىلىشنى كۆرسىتىدۇ.</p>
<p>

قىزنىڭ كۆزى ئوسمىدا،</p>
<p>تازنىڭ كۆزى پوسمىدا.</p>
<p>مەنىسى: نۇقسانى بار ئادەم ھەمىشە ئۇنى يىپىشنىڭ كويىدا بولىدۇ دېگەنلىك.</p>
<p>

كۆپ خوتۇن ئالغاننىڭ قەرزى تولا،</p>
<p>كۆپ ئەرگە تەگكەننىڭ ئەرزى تولا.</p>
<p>مەنىسى: تۇرمۇشتا يەڭگىللىك قىلىپ، ئائىلىنى بۇزغاننىڭ يامان ئاقىۋەتكە قالىدىغانلىقىنى كۆرسىتىدۇ.</p>
<p>

ئۇستا ئوۋچى ئىز تونۇيدۇ،</p>
<p>زېرەك يىگىت قىز تونۇيدۇ.</p>
<p>مەنىسى: ئەقىللىق ئادەمنىڭ بىرەر ئىشقا دۇچ كەلگەندە خۇددى قىز تاللىغاندەك ئەستايىدىل بولىدىغانلىقىنى كۆرسىتىدۇ.</p>
مەنبە
<list type="ordered"><item><ref target="https://ug.wikipedia.org/wiki/ئۈندىدار">ئۈندىدار</ref></item></list></text></body></html>