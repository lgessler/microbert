<html><body><text id="wikipedia_mt_wikipedia_org__26016.html" ns="0" revid="263095" sourceurl="https://mt.wikipedia.org/wiki/Yeni-Kale" title="Yeni-Kale" type="wikipedia">Yeni-Kale<figure><caption>It-torri ta’ Yeni-Kale</caption></figure>
<p><hi rend="bold">Yeni-Kale</hi> (bl-Ukren: Єні-Кале; bir-Russu: Еникале; bit-Tork: <hi rend="italic">Yenikale</hi>; bit-Tatar tal-<ref target="https://mt.wikipedia.org/wiki/Krimea">Krimea</ref>: Yeñi Qale, spelluta wkoll <hi rend="italic">Yenikale, Eni-Kale, Yeni-Kaleh</hi> jew <hi rend="italic">Yéni-Kaleb</hi>) hija fortizza max-xatt tal-<ref target="https://mt.wikipedia.org/wiki/Strett_ta’_Kerch">Istrett ta’ Kerch</ref> fil-belt ta’ <ref target="https://mt.wikipedia.org/wiki/Kerch">Kerch</ref> fil-Krimea.</p>
Storja
<figure><caption>Yeni-Kale u l-Istrett ta’ Kerch li jikkollega l-<ref target="https://mt.wikipedia.org/wiki/Baħar_Iswed">Baħar Iswed</ref> mal-<ref target="https://mt.wikipedia.org/wiki/Baħar_ta’_Azov">Baħar ta’ Azov</ref></caption></figure>
<p>Yeni-Kale nbniet mill-<ref target="https://mt.wikipedia.org/wiki/Imperu_Ottoman">Imperu Ottoman</ref> bejn l-1699 u l-1706 fuq il-peniżola ta’ Kerch li kienet parti mill-Khanat ta’ Krimea. L-isem <hi rend="italic">Yenikale</hi> jfisser “fortizza ġdida” bit-Tork (<hi rend="italic">yeni</hi> - ġdida, <hi rend="italic">kale</hi> - fortizza). Il-fortizza nbniet skont il-gwida ta’ <ref target="https://mt.wikipedia.org/wiki/Goloppo">Goloppo</ref>, Taljan li kien ikkonverta għall-<ref target="https://mt.wikipedia.org/wiki/Iżlam">Iżlam</ref>. Barra minn hekk, diversi inġiniera <ref target="https://mt.wikipedia.org/wiki/Franza">Franċiżi</ref> ħadu sehem fil-kostruzzjoni.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Yeni-Kale kienet armata b’kanuni b’saħħithom u kienet tokkupa post strateġiku importanti tul il-kosta tal-Istrett ta’ Kerch. Il-fortizza kienet tokkupa erja ta’ 25,000 m² u kellha żewġ imħażen għall-porvli, arsenal, ġibjun għall-ilma, djar abitabbli, struttura bil-banjijiet u moskea. Madwar 800 suldat Tork u 300 suldat <ref target="https://mt.wikipedia.org/wiki/Tatari_tal-Krimea">Tatar tal-Krimea</ref> kienu stazzjonati bħala gwarniġjon f’Yeni-Kale. Il-punt dgħajjef tal-fortizza kien in-nuqqas ta’ ilma tajjeb għax-xorb fiż-żona. Għalhekk, tqiegħed pajp tal-ilma taħt l-art biex iwassal l-ilma minn għajn li kienet tinsab kilometri bogħod mill-fortizza. Yeni-Kale ntużat wkoll bħala residenza tal-paxà.</p>
<figure><caption>Veduta ta’ Yeni-Kale mill-kosta</caption></figure>
<p>Matul il-gwerra bejn ir-<ref target="https://mt.wikipedia.org/wiki/Russja">Russja</ref> u t-<ref target="https://mt.wikipedia.org/wiki/Turkija">Turkija</ref> ta’ bejn l-1768 u l-1774, l-Armata Russa invadiet il-Krimea fis-sajf tal-1771. Minkejja li r-rinforzi mill-Imperu Ottoman kienu waslu minn qabel, it-Torok ħadu d-deċiżjoni li jabbandunaw il-fortizza ta’ Yeni-Kale. L-unitajiet Russi taħt il-kmand tal-Ġeneral <ref target="https://mt.wikipedia.org/wiki/Nikolay_Borzov">Nikolay Borzov</ref> daħlu fil-fortizza fil-21 ta’ Ġunju 1771.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> <ref target="https://mt.wikipedia.org/wiki/Abaza_Muhammad_Pasha">Abaza Muhammad Pasha</ref>, li kien il-kmandant ta’ Yeni-Kale ħarab lejn <ref target="https://mt.wikipedia.org/wiki/Sinop">Sinop</ref>, it-Turkija, u s-sultan taħt is-sentenza tal-<ref target="https://mt.wikipedia.org/wiki/Mewt">mewt</ref> minħabba l-għadd ta’ fallimenti militari.</p>
<p>Wara t-Trattat ta’ Küçük Kaynarca fl-1774, Kerch u l-fortizza ta’ Yeni-Kale ġew ċeduti lir-Russja. Il-fortizza saret parti mill-muniċipalità tal-belt ta’ Kerch-Yenikale tal-Governorat ta’ Taurida.</p>
<p>Fis-seklu 19, il-fortizza ntużat mir-Russi bħala sptar militari. Madankollu, mis-snin 80 tas-seklu 19, Yeni-Kale ġiet abbandunata għalkollox.</p>
<p>Illum il-ġurnata, il-fdalijiet ta’ Yeni-Kale saru attrazzjoni turistika. Id-distett ta’ Kerch fil-qrib jissejjaħ Yeni-Kale wkoll.</p>
</text></body></html>