<html><body><text id="wikipedia_mt_wikipedia_org__3131.html" ns="0" revid="271624" sourceurl="https://mt.wikipedia.org/wiki/Patri_Feli%C4%8Bjan_Bilocca" title="Patri Feliċjan Bilocca" type="wikipedia">Patri Feliċjan Bilocca


<p><hi rend="bold">Patri Feliċjan Bilocca</hi> twieled il-<ref target="https://mt.wikipedia.org/wiki/Furjana">Furjana</ref> nhar l-<ref target="https://mt.wikipedia.org/wiki/1_ta'_Ġunju">1 ta' Ġunju</ref>, <ref target="https://mt.wikipedia.org/wiki/1914">1914</ref> minn Ġużeppi u Elena mwielda Agius. Kien it-tielet wild minn familja ta' tlettax.  Il-ġenituri tiegħu kienu joqogħdu fi Triq il-Miratur, il-Furjana. Il-ġenituri meta twieled tawh l-isem ta' Karmenu.  Il-figura ta' l-omm ħalliet impatt kbir fuqu u sa mewtha ħabbha b'imħabba kbira.  Anki meta kiber baqa' jieħu l-pariri tagħha. Ħa l-ewwel edukazzjoni tiegħu fl-iskola primarja tal-Floriana.  Studja l-Model School <ref target="https://mt.wikipedia.org/wiki/Il-Belt">il-Belt</ref> u minn hemm inkiteb fl-iskola ta' l-Inġinerija Nixon School. </p>
<p>Kienu għadu lanqas temm il-kors meta għamel it-talba biex jissieħeb mal-<ref target="https://mt.wikipedia.org/wiki/Kapuċċini">Kapuċċini</ref>. Fit-<ref target="https://mt.wikipedia.org/wiki/22_ta'_Settembru">22 ta' Settembru</ref>, <ref target="https://mt.wikipedia.org/wiki/1929">1929</ref> beda n-novizzjat u snin wara ġie ordnat saċerdot minn idejn <ref target="https://mt.wikipedia.org/wiki/Monsinjur_Mikiel_Gonzi">Monsinjur Mikiel Gonzi</ref>. Mar jistudja fl-Università Gregorjana ta' <ref target="https://mt.wikipedia.org/wiki/Ruma">Ruma</ref> minfejn kiseb dottorat fit-Teoloġija Dommatika u diploma fis-<ref target="https://mt.wikipedia.org/wiki/Soċjoloġija">Soċjoloġija</ref> u l-<ref target="https://mt.wikipedia.org/wiki/Ekonomija_Soċjali">Ekonomija Soċjali</ref>. Felicjan Bilocca kien wiehed mill-ewwel għalliema tas-Soċoloġija f'Malta u ma naqasx li jikteb dwarha kemm fil-kotba kif ukoll l-artikli tiegħu.  Ibbaża priedki sħaħ minn dik il-lenti.</p>
<p>Aktarx li l-iktar fażi eċitanti ta' ħajtu kienet meta kien kappillan il-<ref target="https://mt.wikipedia.org/wiki/Marsa">Marsa</ref>. Dan kien bejn l-<ref target="https://mt.wikipedia.org/wiki/1949">1949</ref> u l-<ref target="https://mt.wikipedia.org/wiki/1958">1958</ref>. Lill-Marsin ħabbhom u għenhom kemm felaħ.  Mhux biss bhala kappillan imma stinka biex il-Marsa tikseb dinjità u titjib fiżiku. Bena l-Knisja tal-Madonna tad-Dmugħ fil-Marsa, illum Marija Reġina.  Skond ma ħalla miktub fid-djarji tiegħu minħabba dan il-pass is-superjuri tiegħu keċċewh minn kappillan u bagħtuh fil-kunvent tal-Furjana f'ċella viċin il-kamra tal-banju.</p>
<p>Kien magħruf ghall-karattru sod li kellu u l-fehmiet tiegħu ggwidaw għadd ta' studenti tiegħu li wara laħqu patrijiet.  Sa hemm min isostni li kien ħalla hafna influwenza fuq l-Arċisqof Mikiel Gonzi. Aspett li spikka hafna f’hajtu kien il-ġurnaliżmu.  Kiteb ghadd enormi ta’ artikli li dehru f'gurnali bhall-Lehen is-Sewwa u l-orizzont.  L-ahhar artiklu deher ftit jiem biss qabel ma miet. L-artikli ta’ qabel l-1971 huma artikli li ddefendew il-pozizzjoni tal-Knisja.  Dak kien zmien l-interdett u s-sittinijiet ma kinux facli ghal Malta.  </p>
<p>Feliċjan għalkemm kellu tendenzi xellugin imma mhux eċċesivi kien daħal għad-difiża tal-knisja b'ruħu u ġismu.  Kien protagonist ewlieni fit-twaqqif tal-<ref target="https://mt.wikipedia.org/wiki/Partit_tal-Ħaddiema_Nsara">Partit tal-Ħaddiema Nsara</ref> li kien jitmexxa minn <ref target="https://mt.wikipedia.org/wiki/Toni_Pellegrini">Toni Pellegrini</ref>.  Hu nnifsu kien mar ifittex il-kandidati ghall-elezzjonijiet. Wara li tela' l-Gvern Laburista fl-1971 u ftit qabel kien saret il-paċi mal-Knisja, Feliċjan biddel it-ton u minn għadu tal-Partit Laburista sar ħabib kbir u intimu.  Per eżempju, għall-Feliċjan id-deċiżjoni ta' <ref target="https://mt.wikipedia.org/wiki/Dom_Mintoff">Dom Mintoff</ref> li jifforma gvern wara l-elezzjoni ta' l-1981 kienet tajba (għax kienet kompletatment skond il-Kostituzzjoni li kienet tgħid li min ikollu l-maġġoranza tas-<hi rend="italic"><hi rend="bold">siġġijiet</hi></hi> fil-parlament ikollu d-dritt li jifforma gvern. Tant dan kien minnu li l-gvern Laburista kien rikonoxxut mid-dinja kollha. Fatt interessanti ieħor kien li fl-1971 minkejja li l-Partit Laburista ġab madwar 5000 vot iktar mill-pn, li ma' kienx għal-ħames (5) voti kien jerġa jispiċċa fl-oppożizzjoni! Kien bis-saħħa ta' emendi li għadda gvern Laburista li mbagħad ġiet irranġata l-Kostituzzjoni biex min iġib l-ikbar ammont ta' voti jiggverna. Ironikament din tal-voti spiċċat dejjem ħadmet kontra l-istess Partit Laburista għax qatt ma rriflettiet l-ammont ta voti li ġab iktar kull meta ħa l-gvern fl-1996,2013, u fl-2017).  </p>
<p>L-artikli ta' din il-ħabta wieżnu l-politika Laburista u saħħansitra ħa pożizzjonijiet kontra l-<ref target="https://mt.wikipedia.org/wiki/Arċisqof_Ġużeppi_Mercieca">Arċisqof Ġużeppi Mercieca</ref> biex jiddefendi l-politika Laburista li kienet politika favur il-fqir u l-ħaddiem kif suppost tgħallem il-knisja kattolika. Uża ghadd kbir ta' nome de plumes.  L-iktar popolari Baruk, Don Camillo u Von Galen.  Kienu bosta dawk li attribew lilu n-nome de plume Gladiator imma hemm xhieda biżżejjed li tikkontradixxi lil min jgħid hekk. Patri Felicjan hu wkoll l-awtur ta' għadd ta' kotba. Il-patri rabat ismu max-xandir u bosta jiftakruh fil-programm Djalogu li kien isir fuq l-MTV u Zmienna li kien jixxandar fuq ir-radju nazzjonali.  Tista’ tghid li tkellem dwar ghadd ta’ suggetti taht il-kappa tax-xemx.  Ma kienx jiddejjaq jitkellem fuq suggetti bhas-sess li dik il-habta ma tantx kienu popolari. Bis-saħħa tiegħu, is-soċjetà tal-<ref target="https://mt.wikipedia.org/wiki/M.U.S.U.E.M.">M.U.S.U.E.M.</ref> kisbet l-art li nafu biha llum biex setghet tibni l-kwartieri taghha.  Minflok darba kien hemm ċimiterju abbużat.</p>
<p>Bilocca miet nhar it-Tlieta, <ref target="https://mt.wikipedia.org/wiki/5_ta'_Mejju">5 ta' Mejju</ref>, <ref target="https://mt.wikipedia.org/wiki/1987">1987</ref>.</p>
Referenzi

<list type="unordered"><item>Sergio Grech, Patri Feliċjan Bilocca, (Outlook Coop, 2004).</item></list>
</text></body></html>