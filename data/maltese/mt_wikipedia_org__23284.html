<html><body><text id="wikipedia_mt_wikipedia_org__23284.html" ns="0" revid="274257" sourceurl="https://mt.wikipedia.org/wiki/Peter_Paul_Ciantar" title="Peter Paul Ciantar" type="wikipedia">Peter Paul Ciantar


<p><hi rend="bold">Peter Paul Ciantar</hi> (26 ta’ Ġunju, 1950) huwa xandar, kompożitur, mużiċist, għalliem tal-mużika u lettur Malti.</p>
<p>Peter Paul Ciantar A.Mus.L.C.M., hu minn Ħaż-Żebbuġ iżda joqgħod ir-Rabat, Malta.  Ciantar twieled nhar is-26 ta’ Ġunju 1950  lil Karmenu u Marija née Barbara.  Hu miżżewweġ lil Pauline née Muscat u huwa missier ta’ żewġ ulied: Gabriella (imwielda fl-1979) u Robert (imwieled fl-1982). <ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Peter Paul Ciantar huwa xandar, kompożitur/mużiċist u għalliem tal-mużika u lettur. <ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ta’ 20 sena kiseb diploma fil-mużika (A.Mus.L.C.M.) mil-<hi rend="italic"><ref target="https://en.wikipedia.org/wiki/Royal_College_of_Music">London College of Music</ref></hi> f'Londra.</p>
<p>Huwa beda l-karriera tiegħu fix-xandir bi programmi għat-tfal fuq <hi rend="italic"><ref target="https://en.wikipedia.org/wiki/Rediffusion">Rediffusion</ref></hi> (Malta). Wara, daħal impjegat max-Xandir Nazzjonali  fil-kariga ta’ produttur. F’din il-ħidma, huwa ppreżenta diversi programmi radjofoniċi li ffukaw prinċipalment fuq l-istorja ta’ Malta, il-mużika serja, operistika  u l-folklor. Huwa magħruf sewwa għall-preżentazzjoni tal-programm mużikali ‘Siesta’ li dam snin twal jixxandar dirett kuljum fuq l-eks stazzjon tar-radju ‘Bronja’. <ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Għal ħafna snin, Peter Paul Ciantar kien koordinatur tal-programmi radjofoniċi mal-P.B.S. (<hi rend="italic">Public Broadcasting Station</hi>). Huwa attenda għal diversi korsijiet immexxijin minn uħud mix-xandara l-aktar  magħrufin fid-dinja.</p>
<p>Minbarra xandar, Ciantar kien għal numru ta’ snin għalliem tal-mużika, lettur kif ukoll segretarju u PRO ta’ diversi kumitati, l-aktar fil-qasam kulturali. Kien ukoll ġurnalist mal-gazzetta lokali <hi rend="italic"><ref target="https://en.wikipedia.org/wiki/Times_of_Malta">Times of Malta</ref></hi>, kif ukoll membru   ta’ bordijiet ta’ ġurija matul festivals lokali u barranin. <ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Peter Paul Ciantar waqt <hi rend="italic">recording</hi> għal Radju Malta</caption></figure>
<p>Bħala kompożitur, kiteb għadd ġmielu ta’ marċi  għall-banda <hi rend="italic"><ref target="https://en.wikipedia.org/wiki/King%27s_Own_Band">King’s Own Band</ref></hi> tal-<ref target="https://mt.wikipedia.org/wiki/Belt_Valletta">Belt</ref>, kif ukoll għal baned oħrajn tal-irħula. Ħafna mill-marċi festivi tiegħu ġew irrekordjati fuq diversi LPs u CDs. Huwa kkompona wkoll numru mhux ħażin ta’ sigli għal uħud mill-programmi tiegħu fuq ir-radju u rebaħ diversi konkorsi għal mużika serja organizzati mill-<hi rend="italic"><ref target="https://en.wikipedia.org/wiki/PRS_for_Music">Performing Rights Society</ref></hi> ta’ Londra. </p>
<p>Peter Paul Ciantar idoqq il-<hi rend="italic"><ref target="https://en.wikipedia.org/wiki/Baritone_horn">Bb baritone</ref></hi>, is-<hi rend="italic"><ref target="https://en.wikipedia.org/wiki/Synthesizer">synthesizer</ref></hi> u l-<ref target="https://en.wikipedia.org/wiki/Mandolin">mandolina</ref>. Bħalissa qiegħed jippreżenta programm mużikali għar-radju fuq Radju Malta, <ref target="https://mt.wikipedia.org/wiki/Il-Paġna_prinċipali#cite_note-5">[5]</ref> huwa membru tal-Kumitat għall-Festi Nazzjonali, <ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u kittieb ta’ diversi artikli, l-aktar dwar suġġetti kulturali u mużikali u li dawn l-aktar li jiġu ppublikati fuq gazzetti lokali.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fir-Repubblika tas-sena 2016, Peter Paul Ciantar ġie onorat mill-President ta' Malta, f'isem l-Istat Malti, bil-Midalja 'Għall-Qadi tar-Repubblika'. </p>


Qari ulterjuri
<p>Mahoney. J, Oh Żmien Ħelu...:Il-Palk, Ir-Radju u Jien p. 275,276 u 302</p>
</text></body></html>