<html><body><text id="wikipedia_mt_wikipedia_org__25992.html" ns="0" revid="262985" sourceurl="https://mt.wikipedia.org/wiki/Emir_Kusturica" title="Emir Kusturica" type="wikipedia">Emir Kusturica
<p><hi rend="bold">Emir Kusturica</hi> (imwieled fl-24 ta' Novembru 1954) huwa direttur, attur u mużiċist.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Huwa għandu wkoll ċittadinanza <ref target="https://mt.wikipedia.org/wiki/Franza">Franċiża</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Kusturica huwa magħruf għal bosta films akklamati internazzjonalment, kif ukoll għall-proġetti tiegħu fil-bini tal-bliet. Ix-xogħlijiet ċinematografiċi tiegħu kkompetew fil-Festival tal-Films ta’ <ref target="https://mt.wikipedia.org/wiki/Cannes">Cannes</ref> Film Festival f'ħames okkażjonijiet u rebaħ il-Palme d'Or darbtejn (għal <hi rend="italic">When Father Was Away on Business</hi> u <hi rend="italic">Underground</hi>), kif ukoll il-premju tal-aħjar direttur għal <hi rend="italic">Time of the Gypsies</hi>.</p>
<p>Kusturica rebaħ ukoll il-premju tal-Ors tal-Fidda fil-Festival tal-Films ta’ <ref target="https://mt.wikipedia.org/wiki/Berlin">Berlin</ref> għal <hi rend="italic">Arizona Dream</hi> u l-premju tal-<ref target="https://mt.wikipedia.org/wiki/Iljun">Iljun</ref> tal-Fidda fil-Festival tal-Films ta’ <ref target="https://mt.wikipedia.org/wiki/Venezja">Venezja</ref> għal <hi rend="italic">Black Cat, White Cat</hi>. Barra minn hekk kien ukoll maħtur Kmandant tal-Ordre des Arts et des Lettres Franċiżi.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Minn nofs l-ewwel deċennju tas-seklu 21, ir-residenza primarja ta' Kusturica kienet fi <ref target="https://mt.wikipedia.org/wiki/Drvengrad">Drvengrad</ref>, belt mibnija għall-film tiegħu <hi rend="italic">Life Is a Miracle</hi>, fir-reġjun ta' <ref target="https://mt.wikipedia.org/wiki/Mokra_Gora">Mokra Gora</ref> fis-<ref target="https://mt.wikipedia.org/wiki/Serbja">Serbja</ref>. Huwa kellu partijiet mill-villaġġ storiku rikostruwiti għall-film.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Kusturica ilu membru tal-Akkademja tax-<ref target="https://mt.wikipedia.org/wiki/Xjenza">Xjenzi</ref> u <ref target="https://mt.wikipedia.org/wiki/L-Arti">l-Arti</ref> tar-Repubblika Srpska mid-9 ta' Novembru 2011.</p>
Ħajja bikrija
<p>Kusturica twieled f'<ref target="https://mt.wikipedia.org/wiki/Sarajevo">Sarajevo</ref>, iben <ref target="https://mt.wikipedia.org/wiki/Murat_Kusturica">Murat Kusturica</ref>, ġurnalist impjegat fis-Segretarjat tal-Informazzjoni ta' Sarajevo, u Senka (née Numankadić), segretarju tal-qorti. Emir kiber bħala l-uniku tifel ta' familja sekulari Musulmana<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> f'<ref target="https://mt.wikipedia.org/wiki/Sarajevo">Sarajevo</ref>, il-<ref target="https://mt.wikipedia.org/wiki/Belt_kapitali">belt kapitali</ref> tal-<ref target="https://mt.wikipedia.org/wiki/Bożnija_u_Ħerżegovina">Bożnja-Ħerzegovina</ref>, dak iż-żmien repubblika kostitwenti fi ħdan l-FPR Jugoslavja.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref> Kif kiteb fl-1993, omm missieru kienet "<hi rend="italic">marbuta ħafna mar-riti Musulmani</hi>" filwaqt li missieru "<hi rend="italic">ma kien jappartjeni għal ebda kult, ma kien reliġjuż xejn</hi>".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Kusturica primarjament iddefinixxa lilu nnifsu bħala Jugoslav mill-inqas sas-snin 2000.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
<p>Kusturica jiddeskrivi lilu nnifsu bħala żagħżugħ vivaċi, jekk mhux kważi delinkwenti, meta kien qed jikber fil-viċinat ta' Sarajevo f'<ref target="https://mt.wikipedia.org/wiki/Gorica">Gorica</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Permezz tal-ħbiberija ta' missieru mad-direttur magħruf <ref target='https://mt.wikipedia.org/wiki/Hajrudin_"Šiba"_Krvavac'>Hajrudin "Šiba" Krvavac</ref>, Kusturica, ta’ sbatax-il sena, kiseb parti żgħira fil-film <hi rend="italic">Walter Defends Sarajevo</hi> ta' Krvavac, film partiġjan iffinanzjat mill-Istat Jugoslav fl-1972.</p>
Karriera
<p>Fl-1978, Kusturica ggradwa mill-iskola tal-films (FAMU) fl-Akkademja tal-Arti tal-Ispettaklu fi <ref target="https://mt.wikipedia.org/wiki/Praga">Praga</ref>, u huwa għalhekk li xi drabi huwa meqjus bħala parti mill-<hi rend="italic">iskola tal-films ta’ Praga</hi>, grupp informali ta’ diretturi tal-films Jugoslavi li studjaw fil-FAMU u żviluppaw influwenzi u estetika simili. Wara li ggradwa mill-FAMU, Kusturica beda jidderieġi films qosra magħmula għat-televiżjoni fil-Jugoslavja.</p>
<p>Kusturica għamel id-debutt ċinematografiku tiegħu fl-1981 bil-film <hi rend="italic">Do You Remember Dolly Bell?</hi>, li rebaħ il-premju tal-Iljun tal-Fidda għad-debutt fil-Festival tal-Films ta’ Venezja ta' dik is-sena. Fl-istess sena, fl-età ta’ 27 sena, sar lekċerer fl-Akkademja tal-Arti tal-Ispettaklu li kienet għadha kif twaqqfet f’Sarajevo, xogħol li baqa’ jagħmel sal-1988. </p>
<p>It-tieni film ta' Kusturica, <hi rend="italic">When Father Was Away on Business</hi> (1985), rebaħ il-Palme d'Or fil-Festival tal-Films ta’ Cannes, ħames premjijiet tal-films Jugoslavi, kif ukoll nominazzjoni għall-Academy Award għall-Aħjar Film Barrani. Fl-1989 kien membru tal-ġurija fis-16-il Festival Internazzjonali tal-Films ta' <ref target="https://mt.wikipedia.org/wiki/Moska">Moska</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
1990
<p>Fl-1993 Kusturica għamel id-debutt <ref target="https://mt.wikipedia.org/wiki/Stati_Uniti">Amerikan</ref> tiegħu, bil-kummiedja assurdista <hi rend="italic">Arizona Dream</hi> (1993). Huwa rebaħ il-Palme d'Or għall-epika kummiedja sewda tiegħu <hi rend="italic">Underground</hi> (1995), ibbażata fuq xenarju ta' <ref target="https://mt.wikipedia.org/wiki/Dušan_Kovačević">Dušan Kovačević</ref>, drammaturgu Serb.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Fl-1998, rebaħ il-premju tal-Iljun tal-Fidda fil-Festival tal-Films ta’ Venezja għall-Aħjar DIrezzjoni għall-film <hi rend="italic">Black Cat, White Cat</hi>. Il-mużika għall-film kienet komposta mill-grupp No Smoking Orchestra bbażat f'<ref target="https://mt.wikipedia.org/wiki/Belgrad">Belgrad</ref>.</p>
2000
<p>Fl-2001, Kusturica dderieġa <hi rend="italic">Super 8 Stories</hi>, film dokumentarju dwar il-grupp mużikali No Smoking Orchestra, li kien ukoll membru tiegħu.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Huwa nħatar <hi rend="italic">President tal-Ġurija</hi> tal-Festival tal-Films ta’ Cannes fl-2005. Fl-2007 ħareġ il-film <hi rend="italic">Maradona by Kusturica</hi>, dokumentarju dwar l-istilla tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Arġentina">Arġentin</ref> <ref target="https://mt.wikipedia.org/wiki/Diego_Armando_Maradona">Diego Maradona</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Fl-istess sena, Kusturica dderieġa l-vidjo mużikali għas-single "Rainin in Paradize" ta' Manu Chao.</p>
<p>Fl-2002 Kusturica sar Ambaxxatur Nazzjonali tal-<ref target="https://mt.wikipedia.org/wiki/UNICEF">UNICEF</ref> għas-Serbja.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
2010
<p>Fl-14 ta' Mejju tal-2011, Kusturica ngħata l-insinja ta' Chevalier (Kavallier) tal-Leġjun tal-Unur, l-ogħla unur ta' Franza.</p>
<p>Matul l-aħħar xhur tal-2013, Kusturica beda jiġbed dokumentarju dwar il-ħajja tal-President <ref target="https://mt.wikipedia.org/wiki/Urugwaj">Urugwajan</ref> <ref target="https://mt.wikipedia.org/wiki/José_Mujica">José Mujica</ref>, li huwa jqis bħala "l-aħħar eroj tal-politika".<ref target="https://mt.wikipedia.org/wiki/Il-Paġna_prinċipali#cite_note-docukusturica-12">[12]</ref> <hi rend="italic">El Pepe: A Supreme Life</hi> ħareġ fl-2018.</p>
Ħajja personali
Familja
<p>Kusturica huwa miżżewweġ lil <ref target="https://mt.wikipedia.org/wiki/Maja_Mandić">Maja Mandić</ref>; il-koppja għandha żewġt itfal.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref> Huma jgħixu f'Drvengrad. </p>
</text></body></html>