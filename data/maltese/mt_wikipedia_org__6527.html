<html><body><text id="wikipedia_mt_wikipedia_org__6527.html" ns="0" revid="270015" sourceurl="https://mt.wikipedia.org/wiki/Gerard_Piqu%C3%A9" title="Gerard Piqué" type="wikipedia">Gerard Piqué
<p><hi rend="bold">Gerard Piqué Bernabeu</hi> (<ref target="https://mt.wikipedia.org/wiki/Barċellona">Barċellona</ref>, <ref target="https://mt.wikipedia.org/wiki/2_ta'_Frar">2 ta' Frar</ref> <ref target="https://mt.wikipedia.org/wiki/1987">1987</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Spanja">Spanjol</ref> li jilgħab mal-klabb ta' <ref target="https://mt.wikipedia.org/wiki/FC_Barcelona">FC Barcelona</ref> bħala <ref target="https://mt.wikipedia.org/wiki/Difensur_ċentrali">difensur ċentrali</ref>.</p>
Karriera
Bidu tal-karriera
<p>Piqué beda l-karriera tiegħu mat-timijiet mixtla ta' <ref target="https://mt.wikipedia.org/wiki/FC_Barcelona">FC Barcelona</ref>, imma qabel ma iffirma l-ewwel kuntratt professjonali mal-klabb iddeċieda li jingħaqad ma' <ref target="https://mt.wikipedia.org/wiki/Manchester_United_FC">Manchester United</ref>. It-tim mill-<ref target="https://mt.wikipedia.org/wiki/Premiership">Premiership</ref> ma ħallas l-ebda somma ta' flus minħabba li Piqué kien għadu wisq żgħir biex ikollu kuntratt professjonali.</p>
Manchester United
<p>Id-debutt ma' Manchester United wasal fis-26 ta' Ottubru 2004, kontra <ref target="https://mt.wikipedia.org/wiki/Crewe_Alexandra_FC">Crewe Alexandra</ref>. Id-debutt mill-ewwel minuta wasal fid-29 ta' Marzu 2006 kontra <ref target="https://mt.wikipedia.org/wiki/West_Ham_United_FC">West Ham United</ref> fejn f'Old Trafford lagħab fuq il-faxxa leminija fl-assenza tal-imweġġa' <ref target="https://mt.wikipedia.org/wiki/Gary_Neville">Gary Neville</ref>.</p>
<p>Il-prestazzjoni tiegħu, speċjalment mat-tim tar-riservi, tatu kuntratt ġdid li b'hekk kien se jżomm lil Piqué ma' Manchester United sas-sajf tal-2009. Fl-4 ta' Awwissu 2006, Piqué ġie misluf lit-tim Spanjol ta' <ref target="https://mt.wikipedia.org/wiki/Real_Zaragoza">Real Zaragoza</ref>. Fost il-kundizzjonijiet tas-self kien hemm li Piqué kellu jilgħab minimu ta' 20 logħba, u fil-fatt irnexxielu jagħmel 22 dehra u fihom jiskorja darbtejn.</p>
<p>Fil-5 ta' Mejju 2007, ġie mħabbar li Piqué kien se jibqa' f'Old Trafford staġun ieħor. Sir Alex Ferguson kellu jattendi għal logħba li fiha Piqué kien se jilgħab biex b'hekk jiddiskuti mal-plejer dwar il-futur ma' United, imma dan ma seħħx minħabba problemi fit-titjira.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Lura ma' Manchester United, hu skorja fid-debutt tiegħu fiċ-<ref target="https://mt.wikipedia.org/wiki/UEFA_Champions_League">Champions League</ref> fejn skorja l-ewwel gowl minn erba' fir-rebħa ta' 4–0 li United għamlu kontra <ref target="https://mt.wikipedia.org/wiki/FC_Dynamo_Kiev">Dynamo Kiev</ref> nhar is-7 ta' Novembru 2007. B'dan il-gowl, hu sar l-450 plejer ta' Manchester United li skorja tal-anqas gowl għall-klabb.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Wara dan il-gowl, wasal it-tieni wieħed personali f'din il-kompetizzjoni, din id-darba fil-konfront barra minn darhom kontra <ref target="https://mt.wikipedia.org/wiki/AS_Roma">Roma</ref> fit-12 ta' Diċembru.</p>
Barcelona
<figure><caption>Piqué fl-azzjoni ma' Barcelona.</caption></figure>
<p>Fis-27 ta' Mejju 2008, Piqué iffirma kuntratt ta' erba' snin ma' <ref target="https://mt.wikipedia.org/wiki/FC_Barcelona">FC Barcelona</ref>. Hu rappurtat li Barcelona ħallsu mal-madwar <ref target="https://mt.wikipedia.org/wiki/Ewro">€</ref>7 miljun għall-akwist ta' Piqué.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. L-ewwel gowl tiegħu ma' Barcelona wasal fir-rebħa ta' 5–2 li Barcelona għamlu kontra <ref target="https://mt.wikipedia.org/wiki/Sporting_Clube_de_Portugal">Sporting CP</ref> fil-<ref target="https://mt.wikipedia.org/wiki/UEFA_Champions_League_2008–09">UEFA Champions League</ref> nhar is-26 ta' Novembru 2008. L-ewwel gowl domestiku għall-klabb wasal xahrejn wara, fid-29 ta' Jannar 2009, fil-konfront kontra r-rivali lokali <ref target="https://mt.wikipedia.org/wiki/RCD_Espanyol">Espanyol</ref> mill-kompetizzjoni tat-<ref target="https://mt.wikipedia.org/wiki/Tazza_tar-Re">Tazza tar-Re</ref>. Il-gowl tiegħu fis-57 minuta, kien il-gowl rebbieħ fir-rebħa ta' 3–2 għal Barcelona.</p>
<p>L-ewwel gowl tiegħu fil-<ref target="https://mt.wikipedia.org/wiki/La_Liga">kampjonat Spanjol</ref> għal Barcelona wasal fit-2 ta' Mejju 2009, fir-rebħa kbira ta' 6–2 li l-Katalani għamlu fuq ir-rivali eterni <ref target="https://mt.wikipedia.org/wiki/Real_Madrid_CF">Real Madrid</ref>, fl-<hi rend="italic"><ref target="https://mt.wikipedia.org/wiki/El_Clásico">El Clásico</ref></hi>. Nhar it-13 ta' Mejju 2009, wasal l-ewwel trofew tiegħu fil-karriera tiegħu ma' Barcelona hekk kif għen lit-tim jirbaħ 4–1 kontra <ref target="https://mt.wikipedia.org/wiki/Athletic_Bilbao">Athletic Bilbao</ref> fil-finali tat-<ref target="https://mt.wikipedia.org/wiki/Tazza_tar-Re">Tazza tar-Re</ref>. Tliet ijiem wara, Barcelona kisbu wkoll il-kampjonat b'żewġ ġranet għal tmiem l-istaġun.</p>
<p>L-istaġun pożittiv tiegħu u ta' Barcelona kompla meta fil-finali tal-<ref target="https://mt.wikipedia.org/wiki/UEFA_Champions_League_2008–09">UEFA Champions League</ref> kontra l-klabb preċedenti tiegħu, <ref target="https://mt.wikipedia.org/wiki/Manchester_United_FC">Manchester United</ref>, Barcelona rebħu 2–0. Hu sar it-tielet plejer li rebaħ it-Tazza taċ-Ċampjins jew il-UEFA Champions League b'mod konsekuttiv ma' żewġ klabbs differenti, flimkien ma' <ref target="https://mt.wikipedia.org/wiki/Marcel_Desailly">Marcel Desailly</ref> u <ref target="https://mt.wikipedia.org/wiki/Paulo_Sousa">Paulo Sousa</ref>. Nhar is-26 ta' Frar 2010, Piqué iffirma estensjoni tal-kuntratt li se jżommu mal-klabb ta' Barcelona sas-sajf tal-2015. Fit-28 ta' April 2010, hu skorja l-uniku gowl tat-tim fir-rebħa kontra <ref target="https://mt.wikipedia.org/wiki/FC_Internazionale_Milano">Inter</ref> tal-Italja mit-tieni leg tas-semifinali tal-UEFA Champions League, minkejja li ma kienx biżżejjed biex Barcelona jiġu eliminati bl-iskor ta' 3–2.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Internazzjonali
<p>Nhar is-6 ta' Frar 2009, Piqué ġie msejjaħ fit-<ref target="https://mt.wikipedia.org/wiki/Tim_nazzjonali_tal-futbol_ta'_Spanja">tim tal-kbar ta' Spanja</ref> għal-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>. Hu lagħab il-logħba kollha fir-rebħa ta' 2–0, logħba li ntlagħbet f'<ref target="https://mt.wikipedia.org/wiki/Sevilla">Sevilla</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> F'Marzu tal-2009, Piqué skorja l-uniku gowl ta' Spanja u l-ewwel wieħed fuq livell personali kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> ġewwa <ref target="https://mt.wikipedia.org/wiki/Madrid">Madrid</ref>, partita valida għall-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)">fażi ta' kwalifikazzjoni għat-Tazza tad-Dinja 2010</ref>. Erbat ijiem wara, hu żamm postu mal-ewwel ħdax fir-rebħa ġewwa <ref target="https://mt.wikipedia.org/wiki/Istanbul">Istanbul</ref> ta' 2–1, partita wkoll mill-fażi tal-gruppi. Piqué ġie magħżul mal-iskwadra Spanjola li lagħbet fil-fażi finali tat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>, fejn lagħab is-seba' logħbiet tat-tornew, tornew li ntrebaħ mill-istess Spanja 1–0 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>.</p>
Ħajja personali
<p>Il-fatt li l-kunjom ta' Piqué huwa 'Bernabeu' ġabet konfużjoni minħabba l-oriġini tiegħu, hekk kif dan jixbah l-isem tal-<ref target="https://mt.wikipedia.org/wiki/Stadju_Santiago_Bernabéu">Istadju Santiago Bernabéu</ref>, il-grawnd ta' <ref target="https://mt.wikipedia.org/wiki/Real_Madrid">Real Madrid</ref>. Din id-diskrepanza ħarġet mill-fatt li l-grawnd ta' Real Madrid huwa msemmi wara president tal-klabb bl-isem ta' Santiago Bernabéu. L-isem Bernabeu huwa isem komuni wkoll f'<ref target="https://mt.wikipedia.org/wiki/Barċellona">Barċellona</ref>, Piqué kellu nannuh li kien il-viċi-president ta' <ref target="https://mt.wikipedia.org/wiki/FC_Barcelona">Barcelona</ref> (Amador Bernabeu).</p>
<p>Attwalment, Piqué jinsab f'relazzjoni mal-kantanta Kolombjana <ref target="https://mt.wikipedia.org/wiki/Shakira">Shakira</ref>, li ltaqa' magħha matul is-sajf tal-2010 ġewwa l-Afrika t'Isfel fejn il-kantanta kienet qed tagħmel kunċerti tagħha fl-okkażjoni tat-Tazza tad-Dinja.</p>
Statistika
<hi rend="italic">Korretti sat-3 ta' Mejju 2011</hi><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>

Unuri
Klabb
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2007–08 (applikazzjoni speċjali)<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2006</item></list>
<p> <hi rend="bold">Barcelona</hi></p>
<list type="unordered"><item><ref target="https://mt.wikipedia.org/wiki/La_Liga">La Liga</ref>: 2008–09, 2009–10</item>
<item><ref target="https://mt.wikipedia.org/wiki/Copa_del_Rey">Copa del Rey</ref>: 2008–09</item>
<item><ref target="https://mt.wikipedia.org/wiki/Supercopa_de_España">Supercopa de España</ref>: 2009, 2010</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2008–09</item>
<item><ref target="https://mt.wikipedia.org/wiki/Super_Cup_Ewropea">Super Cup Ewropea</ref>: 2009</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>: 2009</item></list>
Nazzjonal
<p> <hi rend="bold">Spanja</hi></p>
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 2010</item></list>
Individwali
<list type="unordered"><item><ref target="https://mt.wikipedia.org/wiki/FIFA_World_XI">FIFA World XI</ref>: 2010</item>
<item>Tim tas-Sena tal-UEFA: 2010</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item>
<item><ref target="https://www.fcbarcelona.com/en/football/first-team/players/2737/gerard-pique">Profil</ref> fuq fcbarcelona.com</item></list>
</text></body></html>