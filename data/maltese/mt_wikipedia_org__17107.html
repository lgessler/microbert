<html><body><text id="wikipedia_mt_wikipedia_org__17107.html" ns="0" revid="215721" sourceurl="https://mt.wikipedia.org/wiki/Luis_Monti" title="Luis Monti" type="wikipedia">Luis Monti
<p><hi rend="bold">Luis Felipe Monti</hi> (<ref target="https://mt.wikipedia.org/wiki/Buenos_Aires">Buenos Aires</ref>, <ref target="https://mt.wikipedia.org/wiki/15_ta'_Mejju">15 ta' Mejju</ref> <ref target="https://mt.wikipedia.org/wiki/1901">1901</ref> – <ref target="https://mt.wikipedia.org/wiki/Buenos_Aires">Buenos Aires</ref>, <ref target="https://mt.wikipedia.org/wiki/9_ta'_Settembru">9 ta' Settembru</ref> <ref target="https://mt.wikipedia.org/wiki/1983">1983</ref>) kien plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Arġentina">Arġentin</ref>-<ref target="https://mt.wikipedia.org/wiki/Italja">Taljan</ref> li kien jilgħab bħala <ref target="https://mt.wikipedia.org/wiki/Midfilder">midfilder</ref>. Monti iddistingwa ruħu minħabba li rnexxielu jilgħab żewġ finali tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> ma' żewġ timijiet nazzjonali differenti. Hu lagħab l-ewwel finali ma' art twelidu l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> fl-<ref target="https://mt.wikipedia.org/wiki/Tazza_tad-Dinja_tal-Futbol_1930">1930</ref>, fit-telfa ta' 4–2 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>; it-tieni waħda kienet mal-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> bħala wieħed mill-<hi rend="italic">oriundi</hi> fl-<ref target="https://mt.wikipedia.org/wiki/Tazza_tad-Dinja_tal-Futbol_1934">1934</ref>. Din id-darba Monti kif fuq in-naħa r-rebbieħa hekk kif l-Italja għelbu 2–1 liċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref>.</p>
Stil ta' logħob
<p>Monti kien magħruf bħala plejer b'saħħtu u kuraġġjuż, imma kellu karatteristiċi tekniċi li kienu jippermettulu li jagħmel daħliet b'saħħithom. Fis-sistema antika tal-<hi rend="italic">Metodo</hi> hu kien jilgħab bħala <ref target="https://mt.wikipedia.org/wiki/Difensur_ċentrali">difensur ċentrali</ref> offensiv, pożizzjoni li hi simili għal dik ta' <ref target="https://mt.wikipedia.org/wiki/Midfilder#Midfilder_difensiv">midfilder difensiv</ref> fil-formazzjonijiet tal-lum. B'hekk hu kien jimmarka l-attakkant ċentrali tat-tim oppost meta t-tim tiegħu jkun qiegħed jiddefendi, però jkun dak il-plejer li jiddetta l-logħba u joħloq l-azzjonijiet meta t-tim ikun fuq l-offensiva.</p>
Karriera
<p>Monti beda l-karriera tiegħu fl-1921 ma' <ref target="https://mt.wikipedia.org/wiki/Club_Atlético_Huracán">Huracán</ref> fejn magħhom rebaħ l-ewwel minn ħafna kampjonati li kellhom isegwu. Is-sena ta' wara iffirma ma' <ref target="https://mt.wikipedia.org/wiki/Boca_Juniors">Boca Juniors</ref> imma ma lagħab l-ebda logħba. Hu ngħaqad ma' <ref target="https://mt.wikipedia.org/wiki/San_Lorenzo_de_Almagro">San Lorenzo</ref> u magħhom rebaħ tliet kampjonati oħra.</p>
<p>Monti ġie msejjaħ mat-tim nazzjonali Arġentin fl-1924. Magħhom hu rebaħ l-<ref target="https://mt.wikipedia.org/wiki/Copa_América">Copa América</ref> u l-midalja tal-fidda fl-<ref target="https://mt.wikipedia.org/wiki/Logħob_Olimpiku_tas-sajf_1928">Olimpjadi tas-sajf tal-1928</ref>. B'Monti bħala pedina importanti tat-tim l-Arġentina waslu sal-finali tat-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja 1930</ref> wara li għelbu lil <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref>, iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>. Monti skorja darbtejn, madanakollu naqas li jimpressjona fil-finali mitlufa bl-iskor ta' 4–2 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>.</p>
<p>Fl-1931 qasam l-<ref target="https://mt.wikipedia.org/wiki/Oċean_Atlantiku">Atlantiku</ref> biex ingħaqad mal-klabb Taljan ta' <ref target="https://mt.wikipedia.org/wiki/Juventus_FC">Juventus</ref> u magħhom rebaħ erba' <ref target="https://mt.wikipedia.org/wiki/Serie_A">kampjonati</ref> konsekuttivi. Mat-tim minn Turin hu ġabar 263 preżenza u 22 gowl, 19 minnhom fis-Serie A.</p>
<p>Wara li kiseb il-passaport Taljan grazzi għall-atenati Emiljani tiegħu u seta' jilgħab minn Diċembru tal-1932 bil-flokk tat-<ref target="https://mt.wikipedia.org/wiki/Tim_nazzjonali_tal-futbol_tal-Italja">tim nazzjonali Taljan</ref>. Magħhom hu kiseb 18-il preżenza u skorja gowl wieħed, waqt li rebaħ it-<ref target="https://mt.wikipedia.org/wiki/Tazza_tad-Dinja_tal-Futbol_1934">Tazza tad-Dinja 1934</ref> taħt il-gwida ta' <ref target="https://mt.wikipedia.org/wiki/Vittorio_Pozzo">Vittorio Pozzo</ref>.</p>
<p>Mat-tim nazzjonali fil-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> tal-14 ta' Novembru 1934 hu weġġa' gravi fil-logħba li baqgħet imfakkra bħala l-<hi rend="italic">Battalja ta' Highbury</hi>. Wara biss żewġ minuti logħob hu kiser għadma f'saqajh wara ħabta mal-attakkant Ingliż <ref target="https://mt.wikipedia.org/wiki/Ted_Drake">Ted Drake</ref>. Din ħalliet lit-Taljani jilgħabu b'10 min-nies f'logħba diffiċli li tilfuha 3–2. Kawża ta' dak li ġara hu baqa' ħafna barra mil-logħob, però xorta waħda baqa' attiv man-nazzjonal sal-1936 u mal-Juventus sal-1938 meta, fl-età ta' 37 sena irtira.</p>
<p>Wara l-irtirar, Monti sar kowċ. Hu miet fl-1983 ta' 82 sena.</p>
Unuri
Klabb
<p> <hi rend="bold">Huracán</hi></p>
<list type="unordered"><item><ref target="https://mt.wikipedia.org/wiki/Primera_División_(Arġentina)">Primera División</ref>: 1921</item></list>
<p> <hi rend="bold">San Lorenzo</hi></p>
<list type="unordered"><item><ref target="https://mt.wikipedia.org/wiki/Primera_División_(Arġentina)">Primera División</ref>: 1923, 1924, 1927</item></list>
<p> <hi rend="bold">Juventus</hi></p>
<list type="unordered"><item><ref target="https://mt.wikipedia.org/wiki/Serie_A">Serie A</ref>: 1931–32, 1932–33, 1933–34, 1934–35</item>
<item><ref target="https://mt.wikipedia.org/wiki/Coppa_Italia">Coppa Italia</ref>: 1937–38</item></list>
Nazzjonal
<p> <hi rend="bold">Arġentina</hi></p>
<list type="unordered"><item><ref target="https://mt.wikipedia.org/wiki/Copa_América">Copa América</ref>: 1927</item>
<item>Midalja tal-Fidda fl-<ref target="https://mt.wikipedia.org/wiki/Olimpjadi_tas-sajf">Olimpjadi tas-sajf</ref>: 1928</item></list>
<p> <hi rend="bold">Italja</hi></p>
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 1934</item></list>
Kowċ
<p> <hi rend="bold">Juventus</hi></p>
<list type="unordered"><item><ref target="https://mt.wikipedia.org/wiki/Coppa_Italia">Coppa Italia</ref>: 1941–42</item></list>
Ħoloq esterni

<list type="unordered"><item><ref target="http://www.rsssf.com/miscellaneous/lmonti-intl.html">Lista tal-logħbiet internazzjonali ta' Monti</ref> fuq RSSSF</item>
<item>(IT)  <ref target="http://www.figc.it/nazionali/DettaglioConvocato?codiceConvocato=703&amp;squadra=1">Lista tal-preżenzi kollha mat-tim nazzjonali Taljan</ref></item></list>
</text></body></html>