<html><body><text id="wikipedia_mt_wikipedia_org__26960.html" ns="0" revid="269161" sourceurl="https://mt.wikipedia.org/wiki/Thomas_%C3%A0_Kempis" title="Thomas à Kempis" type="wikipedia">Thomas à Kempis
<p><hi rend="bold">Thomas à Kempis</hi> (twieled għall-ħabta tal-1380 – miet fil-25 ta' Lulju 1471; bil-Ġermaniż: <hi rend="italic">Thomas von Kempen</hi>; bl-Olandiż: <hi rend="italic">Thomas van Kempen</hi>)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien kanoniku regolari Ġermaniż-Olandiż tal-aħħar perjodu <ref target="https://mt.wikipedia.org/wiki/Medjuevu">Medjevali</ref> u l-awtur ta' <hi rend="italic">L-Imitazzjoni ta' <ref target="https://mt.wikipedia.org/wiki/Ġesù">Kristu</ref></hi>, wieħed mill-iktar kotba ta' devozzjoni <ref target="https://mt.wikipedia.org/wiki/Kristjaneżmu">Kristjana</ref> popolari u magħrufa. L-isem ifisser litteralment "Tumas ta' Kempen"; Kempen huwa raħal twelidu.</p>
<p>Huwa kien membru tad-Devozzjoni Moderna, moviment spiritwali matul l-aħħar perjodu Medjevali, u segwaċi ta' <ref target="https://mt.wikipedia.org/wiki/Geert_Groote">Geert Groote</ref> u ta' <ref target="https://mt.wikipedia.org/wiki/Florens_Radewyns">Florens Radewyns</ref>, il-fundaturi tal-Aħwa tal-Ħajja Komuni.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Ħajja
<figure><caption><hi rend="italic">Thomas à Kempis fuq l-Għolja ta' Sant'Agnese</hi> (1569)</caption></figure>
<p>Thomas twieled f'Kempen qrib ir-Rheinland.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Kunjomu mat-twelid kien <hi rend="bold">Hemerken</hi> (jew <hi rend="bold">Hammerlein</hi>), mill-<ref target="https://mt.wikipedia.org/wiki/Professjoni">professjoni</ref> tal-familja, litteralment "martell żgħir", Latinizzat f'"<hi rend="italic">Malleolus</hi>". Missieru, Johann, kien <ref target="https://mt.wikipedia.org/wiki/Ħaddied">ħaddied</ref> u ommu, Gertrud, kienet kap ta' skola.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fl-1392, Thomas segwa lil ħuh, Johann, lejn <ref target="https://mt.wikipedia.org/wiki/Deventer">Deventer</ref> fin-<ref target="https://mt.wikipedia.org/wiki/Pajjiżi_l-Baxxi">Netherlands</ref> sabiex jattendi skola famuża tal-<ref target="https://mt.wikipedia.org/wiki/Lingwa_Latina">Latin</ref> hemmhekk. Hu u jattendi din l-iskola, Thomas iltaqa' mal-Aħwa tal-Ħajja Komuni, is-segwaċi tad-Devozzjoni Moderna ta' Gerard Groote. Huwa attenda l-iskola f'Deventer mill-1392 sal-1399.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Wara li telaq mill-iskola, Thomas mar fil-belt viċin ta' <ref target="https://mt.wikipedia.org/wiki/Zwolle">Zwolle</ref> biex jerġa' jżur lil ħuh, wara li Johann kien sar il-pirjol tal-Monasteru tal-Għolja ta' Sant'Agnese. Din il-komunità kienet waħda mill-Kanoniċi Regolari tal-Kongregazzjoni ta' Windesheim, stabbiliti mid-dixxipli ta' Groote sabiex jipprovdu mod ta' għajxien iktar qrib in-normi tal-ħajja monastika tal-perjodu. Thomas innifsu daħal fil-Monasteru tal-Għolja ta' Sant'Agnese fl-1406. Madankollu huwa ġie ordnat bħala qassis kważi għaxar snin wara. Huwa sar kopjatur u kittieb prolifiku. Thomas ġie ordnat fl-1413<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> u sar sottopirjol tal-monasteru fl-1429.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Monument iddedikat lil Thomas à Kempis</caption></figure>
<p>L-ewwel mandat tiegħu bħala sottopirjol ġie interrot mill-eżilju tal-komunità minn <ref target="https://mt.wikipedia.org/wiki/Agnetenberg">Agnetenberg</ref> (1429). Inqala' diżgwid b'rabta ma' ħatra fis-Sede vakanti ta' <ref target="https://mt.wikipedia.org/wiki/Utrecht">Utrecht</ref>. Il-<ref target="https://mt.wikipedia.org/wiki/Papa_Martinu_V">Papa Martinu V</ref> irrifjuta n-nomina tal-Isqof elett <ref target="https://mt.wikipedia.org/wiki/Rudolf_van_Diepholt">Rudolf van Diepholt</ref>, u impona interdett. Il-Kanoniċi baqgħu eżiljati sabiex josservaw l-interdett sakemm il-kwistjoni ġiet solvuta fl-1432. Matul dan iż-żmien, Thomas intbagħat lejn <ref target="https://mt.wikipedia.org/wiki/Arnhem">Arnhem</ref> biex jieħu ħsieb lil ħuh li kien marad. Huwa baqa' hemm sal-mewt ta' ħuh f'Novembru 1432.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Barra minn hekk, Thomas qatta' l-ħin tiegħu bejn eżerċizzji devoti tal-kitba u tal-ikkupjar tal-manuskritti. Huwa kkopja l-<ref target="https://mt.wikipedia.org/wiki/Bibbja">Bibbja</ref> saħansitra erba' darbiet, u waħda mill-kopji hija ppreservata f'<ref target="https://mt.wikipedia.org/wiki/Darmstadt">Darmstadt</ref>, il-<ref target="https://mt.wikipedia.org/wiki/Ġermanja">Ġermanja</ref>, b'ħames volumi. It-tagħlim tiegħu kien jiġi moqri ferm u x-xogħlijiet tiegħu mimlijin kwotazzjonijiet Bibbliċi, speċjalment mit-<ref target="https://mt.wikipedia.org/wiki/Testment_il-Ġdid">Testment il-Ġdid</ref>.</p>
<figure><caption>Relikwarju ta' Thomas à Kempis</caption></figure>
<p>Bħala sottopirjol kellu r-rwol li jgħallem lin-novizzji, u f'dak ir-rwol kiteb erba' kotba żgħar bejn l-1420 u l-1427, li iktar 'il quddiem inġabru u ngħataw isem wara t-titlu tal-ewwel kapitlu tal-ewwel ktejjeb: <hi rend="italic">L-Imitazzjoni ta' Kristu</hi>. <ref target="https://mt.wikipedia.org/wiki/Tumas_More">Thomas More</ref> qal li kien wieħed mit-tliet kotba li kulħadd missu jkollu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Milli jidher ġew ippubblikati tlettax-il traduzzjoni tal-<hi rend="italic">Imitatio Christi</hi> u tliet parafrażijiet bl-<ref target="https://mt.wikipedia.org/wiki/Lingwa_Ingliża">Ingliż</ref> bejn l-1500 u l-1700. Thomas miet ħdejn Zwolle fl-1471.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Xogħlijiet
<figure><caption>Silta mill-manuskritt ta' "Opera", miktuba minn Thomas à Kempis fit-tieni nofs tas-seklu 15.</caption></figure>
<p>Il-manuskitt awtografat tal-1441 ta' <hi rend="italic">L-Imitazzjoni ta' Kristu</hi> huwa disponibbli fil-Biblijoteka Rjali ta' <ref target="https://mt.wikipedia.org/wiki/Brussell">Brussell</ref> (kodiċi tal-ixkaffa: MS 5455-61).<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Huwa kiteb ukoll il-bijografiji ta' membri tad-Devozzjoni Moderna, fosthom ta' Gerard Groote, ta' Floris Radewijns, ta' Jan van de Gronde, u ta' Jan Brinckerinck. Ix-xogħlijiet importanti tiegħu jinkludu serje ta' prietki lin-novizzji tal-Monastetu ta' <ref target="https://mt.wikipedia.org/wiki/Santu_Wistin">Santu Wistin</ref>, inkluż <hi rend="italic">Talb u Meditazzjonijiet dwar il-Ħajja ta' Kristu</hi>, <hi rend="italic">Meditazzjonijiet dwar l-Inkarnazzjoni ta' Kristu</hi>, <hi rend="italic">Rimors tal-Qalb</hi>, <hi rend="italic">Solilokju tar-Ruħ</hi>, <hi rend="italic">Ġnien tal-Ward</hi>, <hi rend="italic">Wied tal-Ġilji</hi>, u <hi rend="italic">Il-Ħajja ta' Santa Lidwina ta'</hi> <hi rend="italic">Schiedam.</hi><ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Venerazzjoni
<p><ref target="https://mt.wikipedia.org/wiki/Monument">Monument</ref> ġie ddedikat lill-memorja tiegħu fil-preżenza tal-Arċisqof ta' Utrecht fil-Knisja ta' <ref target="https://mt.wikipedia.org/wiki/San_Mikiel">San Mikiel</ref>, Zwolle, fil-11 ta' Novembru 1897. Fl-1964, din il-knisja ngħalqet, u b'hekk is-santwarju u l-monument ġew tressqu fi Knisja Ġdida ta' San Mikiel 'il barra miċ-ċentru ta' Zwolle. Fl-2005, din il-knisja ngħalqet ukoll u s-santwarju u l-monument tressqu lejn il-Knisja tat-Tlugħ is-Sema' ta' Marija (bl-Olandiż: Onze-Lieve-Vrouw-ten-Hemelopneming kerk) fiċ-ċentru ta' Zwolle.</p>
</text></body></html>