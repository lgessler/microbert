<html><body><text id="wikipedia_mt_wikipedia_org__26599.html" ns="0" revid="266038" sourceurl="https://mt.wikipedia.org/wiki/Hans_Spemann" title="Hans Spemann" type="wikipedia">Hans Spemann
<p><hi rend="bold">Hans Spemann</hi> (twieled fis-27 ta’ Ġunju 1869 – miet fid-9 ta’ Settembru 1941) kien embrijologu <ref target="https://mt.wikipedia.org/wiki/Ġermanja">Ġermaniż</ref> li ngħata <ref target="https://mt.wikipedia.org/wiki/Premju_Nobel">Premju Nobel</ref> għall-<ref target="https://mt.wikipedia.org/wiki/Fiżjoloġija">Fiżjoloġija</ref> jew għall-<ref target="https://mt.wikipedia.org/wiki/Mediċina">Mediċina</ref> fl-1935 għall-iskoperta tal-istudenta tiegħu <ref target="https://mt.wikipedia.org/wiki/Hilde_Mangold">Hilde Mangold</ref> tal-effett li issa huwa magħruf bħala induzzjoni embrijonika, jiġifieri influwenza, eżerċitata minn diversi partijiet tal-<ref target="https://mt.wikipedia.org/wiki/Embrijun">embrijun</ref>, li tiddirieġi l-iżvilupp ta’ gruppi ta’ ċelloli f’tessuti u f’organi partikolari. Spemann żied ismu bħala awtur mat-teżi ta’ Hilde Mangold (minkejja li hi oġġezzjonat) u rebaħ il-Premju Nobel għax-xogħol tagħha.</p>
Bijografija
<p>Hans Spemann twieled fi <ref target="https://mt.wikipedia.org/wiki/Stuttgart">Stuttgart</ref>, u kien l-ewwel iben tal-pubblikatur <ref target="https://mt.wikipedia.org/wiki/Wilhelm_Spemann">Wilhelm Spemann</ref> u ta’ martu <ref target="https://mt.wikipedia.org/wiki/Lisinka_Hoffmann">Lisinka</ref>, li kunjomha xebba kien Hoffman. Wara li spiċċa mill-iskola fl-1888, huwa qatta’ sena fin-negozju ta’ missieru, imbagħad, fl-1889-1890, wettaq is-servizz militari fil-Kassel Hussars u wara, għal żmien qasir, ħadem bħala bejjiegħ tal-kotba f’<ref target="https://mt.wikipedia.org/wiki/Amburgu">Hamburg</ref>. Fl-1891 beda jistudja l-mediċina fl-Università ta’ <ref target="https://mt.wikipedia.org/wiki/Heidelberg">Heidelberg</ref>, u għamel l-eżami preliminari tiegħu fl-1893. Hemmhekk huwa ltaqa’ mal-<ref target="https://mt.wikipedia.org/wiki/Bijoloġija">bijologu</ref> u l-<ref target="https://mt.wikipedia.org/wiki/Psikoloġija">psikologu</ref> <ref target="https://mt.wikipedia.org/wiki/Gustav_Wolff">Gustav Wolff</ref> li kien beda jwettaq esperimenti fuq l-iżviluppi embrijoloġiċi tal-gremxul tal-ilma u li wera li jekk il-lenti ta’ għajn gremxula tal-ilma li qed tiżviluppa titneħħa, din tirriġenera waħedha.</p>
<p>Fl-1892 Spemann iżżewweġ lil <ref target="https://mt.wikipedia.org/wiki/Klara_Binder">Klara Binder</ref> u magħha kellu tifla (Margaret) u tliet subien (Fritz, Rudolph u Ulrich). Fl-1893-1894 huwa ttrasferixxa lejn l-Università ta’ Munich għal taħriġ kliniku iżda minflok beda jaħdem fi klinika, mar jaħdem fl-Istitut Żooloġiku fl-Università ta’ <ref target="https://mt.wikipedia.org/wiki/Würzburg">Würzburg</ref>, fejn baqa’ jaħdem bħala lettur sal-1908. Il-lawrija tiegħu fiż-<ref target="https://mt.wikipedia.org/wiki/Żooloġija">żooloġija</ref>, fil-<ref target="https://mt.wikipedia.org/wiki/Botanija">botanija</ref> u fil-<ref target="https://mt.wikipedia.org/wiki/Fiżika">fiżika</ref>, li ngħatat fl-1895, waslitu biex jistudja taħt <ref target="https://mt.wikipedia.org/wiki/Theodor_Boveri">Theodor Boveri</ref>, <ref target="https://mt.wikipedia.org/wiki/Julius_Sachs">Julius Sachs</ref> u <ref target="https://mt.wikipedia.org/wiki/Wilhelm_Röntgen">Wilhelm Röntgen</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Għat-teżi tad-dottorat tiegħu taħt Boveri, Spemann studja l-ġenealoġija taċ-ċelloli fid-dud parassitiku <hi rend="italic">Strongylus paradoxus</hi>, u għad-diploma tiegħu biex jgħallem, l-iżvilupp tal-widna tan-nofs fiż-<ref target="https://mt.wikipedia.org/wiki/Żrinġ">żrinġijiet</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Spemann kien favur approċċ olistiku fir-rigward tal-<ref target="https://mt.wikipedia.org/wiki/Bijoloġija">bijoloġija</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Esperimenti fl-ontoġenija
<p>Matul ix-xitwa tal-1896, meta nżamm kwarantina wara li rkupra mit-tuberkolożi, Spemann qara l-ktieb ta’ <ref target="https://mt.wikipedia.org/wiki/August_Weismann">August Weismann</ref> <hi rend="italic">The Germ Plasm: A Theory of Heredity</hi>. Fl-awtobijografija tiegħu kiteb: "Hawnhekk sibt teorija tal-eredità u l-iżvilupp elaborata ferm b’ħila mhux tas-soltu.....Dan stimolani nwettaq xogħol ta’ sperimentazzjoni tiegħi stess".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ir-riżultati fl-embrijunoloġija kienu kontradittorji: fl-1888 <ref target="https://mt.wikipedia.org/wiki/Wilhelm_Roux">Wilhelm Roux</ref>, li kien introduċa l-manipolazzjoni sperimentali tal-embrijun biex jiskopri r-regoli tal-iżvilupp, wettaq sensiela ta’ esperimenti fejn daħħal labra taħraq f’wieħed minn żewġ blastomeri biex joqtlu. Imbagħad huwa osserva kif il-blastomeru l-ieħor żviluppa, u sab li sar nofs embrijun. Fl-1892 <ref target="https://mt.wikipedia.org/wiki/Hans_Driesch">Hans Driesch</ref> wettaq esperimenti simili fuq l-embrijuni tar-<ref target="https://mt.wikipedia.org/wiki/Rizza">rizzi</ref>, iżda minflok qatel blastomeru minn tnejn, huwa poġġa bosta embrijuni f’tubu, u ħarrku biex jissepara ċ-ċelloli. Huwa rrapporta li, kuntrarjament għas-sejbiet ta’ Roux, huwa spiċċa b’embrijuni ffurmati kompletament iżda iżgħar. Ir-raġuni għal din id-diskrepanza ġiet attribwita l-iktar għall-fatt li Driesch issepara ż-żewġ blastomeri kompletament minflok qatel wieħed minnhom kif kien għamel Roux. Oħrajn, fosthom <ref target="https://mt.wikipedia.org/wiki/Thomas_Hunt_Morgan">Thomas Hunt Morgan</ref> u <ref target="https://mt.wikipedia.org/wiki/Oscar_Hertwig">Oscar Hertwig</ref>, ippruvaw jisseparaw iż-żewġ ċelloli, għaliex il-kwistjoni kienet waħda ta’ importanza kbira, b’mod partikolari għall-argumenti bejn il-proponenti tal-epiġenesi u l-preformazzjoni, iżda ma setgħux jinkisbu riżultati sodisfaċenti.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Bħala espert tat-teknika mikrokirurġika, speċjalment fid-dawl tax-xogħol kontinwu tiegħu fuq għajnejn l-<ref target="https://mt.wikipedia.org/wiki/Anfibju">anfibji</ref>, id-dokumenti ta’ Spemann fis-snin bikrin tas-seklu 20 dwar din il-kwistjoni taħraq kienu kontribut enormi għall-iżvilupp tal-morfoġenesi sperimentali, u b’hekk kien imfaħħar minn uħud bħala l-fundatur reali tal-mikrokirurġija. Huwa rnexxielu jiddividi ċ-ċelloli b’għadd ta’ xagħar tat-trabi. Spemann sab li nofs embrijun seta’ tassew jifforma embrijun sħiħ, iżda osserva li l-pjan tad-diviżjoni kien kruċjali. Dan indirizza t-teorija tal-preformazzjoni u ta’ sostenn lill-kunċett ta’ qasam morfoġenetiku, kunċett li Spemann tgħallem mingħand <ref target="https://mt.wikipedia.org/wiki/Paul_Alfred_Weiss">Paul Alfred Weiss</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Induzzjoni u organizzaturi
<p>Spemann inħatar Professur taż-Żooloġija u l-<ref target="https://mt.wikipedia.org/wiki/Anatomija">Anatomija</ref> Komparattiva f’<ref target="https://mt.wikipedia.org/wiki/Rostock">Rostock</ref> fl-1908 u, fl-1914, Viċi Direttur tal-Istitut Kaiser Wilhelm tal-Bijoloġija f’<ref target="https://mt.wikipedia.org/wiki/Dahlem">Dahlem</ref>, <ref target="https://mt.wikipedia.org/wiki/Berlin">Berlin</ref>. Hawnhekk wettaq l-esperimenti li għamluh famuż. Huwa bena fuq ix-xogħol reċenti ta’ <ref target="https://mt.wikipedia.org/wiki/Warren_H._Lewis">Warren H. Lewis</ref> u <ref target="https://mt.wikipedia.org/wiki/Ethel_Browne_Harvey">Ethel Browne Harvey</ref>, u ħadem qatigħ fuq il-gastrula, fejn laqqam “għadd” ta’ ċelloli (l-għoqda primittiva) minn embrijun fuq embrijun ieħor.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>L-esperimenti, bl-għajnuna ta’ Hilde Proescholdt (iktar ’il quddiem Mangold), kandidat għal dottorat fil-<ref target="https://mt.wikipedia.org/wiki/Laboratorju">laboratorju</ref> ta’ Spemann fi <ref target="https://mt.wikipedia.org/wiki/Freiburg">Freiburg</ref>, seħħew matul diversi snin u ġew ippubblikati f’verżjoni sħiħa mhux qabel l-1924. Iddeskrivew żona fl-embrijun, li l-porzjonijiet tagħha, wara <ref target="https://mt.wikipedia.org/wiki/Trapjant">trapjant</ref> f’embrijun ieħor, organizzaw jew wettqu "induzzjoni" primordji embrijoniċi sekondarji tal-lokazzjoni. Spemann sejjaħ dawn iż-żoni "ċentri organizzaturi" jew "organizzaturi". Iktar ’il quddiem huwa wera li partijiet differenti taċ-ċentru organizzatur kienu jipproduċu partijiet differenti tal-embrijun.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Minkejja r-reputazzjoni moderna tiegħu, Spemann kompla jwettaq analiżijiet neovitalisti tal-“għadd” ta’ ċelloli simili għal dawk ta’ Driesch, Gurwitsch u <ref target="https://mt.wikipedia.org/wiki/Harold_Saxton_Burr">Harold Saxton Burr</ref>. Madankollu, ix-xogħol ta’ segwitu ta’ <ref target="https://mt.wikipedia.org/wiki/Johannes_Holtfreter">Johannes Holtfreter</ref>, <ref target="https://mt.wikipedia.org/wiki/Dorothy_M._Needham">Dorothy M. Needham</ref> u <ref target="https://mt.wikipedia.org/wiki/Joseph_Needham">Joseph Needham</ref>, <ref target="https://mt.wikipedia.org/wiki/Conrad_Waddington">Conrad Waddington</ref> u oħrajn wera li l-organizzaturi maqtula billi jiġu mgħollija, iffissati jew iffriżati kienu kapaċi wkoll jikkawżaw l-induzzjoni. Il-konklużjoni kienet li l-kontrolluri reali kienu <ref target="https://mt.wikipedia.org/wiki/Molekula">molekuli</ref> inerti, għalkemm ma tantx sar progress rigward din is-sejba sal-aħħar tas-seklu 20 biex jiġi skopert kif iseħħ is-sinjalar.</p>
<p>Mill-1919 Spemann kien Professur taż-Żooloġija fl-Università ta’ Freiburg-im-Breisgau, fejn kompla x-xogħol ta’ stħarriġ tiegħu sal-1937 meta tneħħa mill-kariga tiegħu u ġie sostitwit minn wieħed mill-ewwel studenti tiegħu, <ref target="https://mt.wikipedia.org/wiki/Otto_Mangold">Otto Mangold</ref>. Fl-1928 kien l-ewwel wieħed li wettaq trasferiment nukleari taċ-ċelloli somatiċibl-użu ta’ embrijuni ta’ anfibji – wieħed mill-ewwel passi lejn il-<ref target="https://mt.wikipedia.org/wiki/Klonazzjoni">klonazzjoni</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Huwa ngħata l-Premju Nobel fl-1935. It-teorija tiegħu dwar l-induzzjoni embrijonika mill-organizzaturi hija deskritta fil-ktieb tiegħu <hi rend="italic">Embryonic Development and Induction</hi> (1938). Huwa miet minħabba insuffiċjenza kardijaka fit-12 ta’ Settembru 1941. Huwa qatt ma tilef in-namra li kellu għal-letteratura klassika, u matul ħajtu kollha, huwa organizza avvenimenti filgħaxija fejn kien ilaqqa’ l-ħbieb biex jiddiskutu <ref target="https://mt.wikipedia.org/wiki/L-Arti">l-arti</ref>, il-letteratura u l-<ref target="https://mt.wikipedia.org/wiki/Filosofija">filosofija</ref>.</p>
</text></body></html>