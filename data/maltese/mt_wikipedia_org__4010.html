<html><body><text id="wikipedia_mt_wikipedia_org__4010.html" ns="0" revid="267804" sourceurl="https://mt.wikipedia.org/wiki/Temi_Zammit" title="Temi Zammit" type="wikipedia">Temi Zammit

<p><hi rend="bold">Sir Themistocles Zammit</hi> (30 ta' Settembru 1864 - 2 ta' Novembru 1935) (magħruf bħala Temi Zammit) kien arkeologu u storiku, professur tal-kimika, <ref target="https://mt.wikipedia.org/wiki/Tabib">tabib</ref>, riċerkatur u <ref target="https://mt.wikipedia.org/wiki/Kittieb">kittieb</ref> <ref target="https://mt.wikipedia.org/wiki/Malta">Malti</ref>.  </p>
Karriera
<figure><caption>"Temi Zammit", <ref target="https://mt.wikipedia.org/wiki/Pittura">pittura</ref> ta' <ref target="https://mt.wikipedia.org/wiki/Edward_Caruana_Dingli">Edward Caruana Dingli</ref>, 1926</caption></figure><p>Wara li ggradwa fil-<ref target="https://mt.wikipedia.org/wiki/Mediċina">mediċina</ref> mill-<ref target="https://mt.wikipedia.org/wiki/Università_ta'_Malta">Università ta' Malta</ref>, Zammit speċjalizza fil-batterjoloġija f'<ref target="https://mt.wikipedia.org/wiki/Londra">Londra</ref> u f’<ref target="https://mt.wikipedia.org/wiki/Pariġi">Pariġi</ref>. L-iskoperta tiegħu fl-1905 tal-ħalib imniġġeż bħala vettur għat-trażmissjoni tal-<ref target="https://mt.wikipedia.org/wiki/Bruċellożi">bruċellożi</ref> fil-bnedmin (<hi rend="italic">B. melitensis</hi>) li tinsab fid-<ref target="https://mt.wikipedia.org/wiki/Demm">demm</ref> tal-mogħoż – ikkontribwiet ħafna għall-eliminazzjoni mill-gżejjer tad-<ref target="https://mt.wikipedia.org/wiki/Deni_biered">deni biered</ref> u għaliha ġie rikonoxxut bħala Kavallier mir-Re <ref target="https://mt.wikipedia.org/wiki/Ġorġ_V">Ġorġ V</ref> tal-<ref target="https://mt.wikipedia.org/wiki/Ingilterra">Ingilterra</ref>. </p>
<p>Kien l-awtur ta' diversi xogħlijiet letterarji fil-<ref target="https://mt.wikipedia.org/wiki/Lingwa_Maltija">lingwa Maltija</ref>. Ippubblika ukoll <hi rend="italic">Il-Gżejjer ta' Malta u l-Ġrajja Tagħhom</hi>, storja tal-gżejjer Maltin, u skava bosta siti arkeoloġiċi importanti, bħall-<ref target="https://mt.wikipedia.org/wiki/Ipoġew_ta’_Ħal_Saflieni">Ipoġew</ref> u t-<ref target="https://mt.wikipedia.org/wiki/Tempji_megalitiċi_ta'_Ħal_Tarxien">Tempji ta' Ħal Tarxien</ref>, <ref target="https://mt.wikipedia.org/wiki/Ħaġar_Qim">Ħaġar Qim</ref> u l-<ref target="https://mt.wikipedia.org/wiki/Mnajdra">Imnajdra</ref>, li minn dak iż-żmien ġew dikjarati <ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>. Skava wkoll il-<ref target="https://mt.wikipedia.org/wiki/Katakombi_ta'_San_Pawl">Katakombi ta' San Pawl</ref> tar-<ref target="https://mt.wikipedia.org/wiki/Rabat_(Malta)">Rabat</ref>. Temi Zammit ingħata d-Dottorat <hi rend="italic">Honoris Causa</hi> mill-<ref target="https://mt.wikipedia.org/wiki/Università_ta'_Oxford">Università ta' Oxford</ref>.</p>
<p>Temi Zammit serva bħala Rettur (1920-1926) tal-Università ta' Malta u kien l-ewwel Direttur tal-<ref target="https://mt.wikipedia.org/wiki/Mużew_Nazzjonali_tal-Arkeoloġija_(Malta)">Mużew Nazzjonali tal-Arkeoloġija</ref> fil-Belt <ref target="https://mt.wikipedia.org/wiki/Valletta">Valletta</ref>.</p>
<p>Kien miżżewweġ lil Aloisia Barbaro di San Giorgio u kellhom żewġ ulied, Charles u Sophia.</p>
Referenzi
<p>Haas LF, <hi rend="italic">Sir David Bruce (1855-1931) and Thermistocles Zammit (1864-1935)</hi>, Journal of Neurology, Neurosurgery &amp; Psychiatry, vol. 70, ħarġa 4, 2001, p. 520 </p>
Ħoloq esterni

<list type="unordered"><item><ref target="http://www.centralbankmalta.org/site/pr1main.asp?ItemID=463"><hi rend="italic">Commemoration of Sir Temi Zammit.</hi> Bank Ċentrali ta' Malta</ref></item>
<item><ref target="http://www.allmalta.com/folklore/p_039.html">John J. Cassar: <hi rend="italic">Maltese History and Folklore.</hi> Themistocles Zammit</ref></item></list>
</text></body></html>