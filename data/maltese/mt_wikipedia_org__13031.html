<html><body><text id="wikipedia_mt_wikipedia_org__13031.html" ns="0" revid="228679" sourceurl="https://mt.wikipedia.org/wiki/Ritchie_De_Laet" title="Ritchie De Laet" type="wikipedia">Ritchie De Laet
<p><hi rend="bold">Richard "Ritchie" De Laet</hi> (<ref target="https://mt.wikipedia.org/wiki/Antwerp">Antwerp</ref>, <ref target="https://mt.wikipedia.org/wiki/28_ta'_Novembru">28 ta' Novembru</ref> <ref target="https://mt.wikipedia.org/wiki/1988">1988</ref>) hu plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Belġju">Belġjan</ref> li attwalment jilgħab mat-tim ta' <ref target="https://mt.wikipedia.org/wiki/Leicester_City_FC">Leicester City</ref>.</p>
Karriera
Stoke City
<p>De Laet ingħaqad ma' <ref target="https://mt.wikipedia.org/wiki/Stoke_City_FC">Stoke City</ref> għal somma inizzjali ta' £100,000, nhar is-17 ta' Awwissu 2007, mill-klabb Belġjan ta' <ref target="https://mt.wikipedia.org/wiki/Royal_Antwerp_FC">Royal Antwerp</ref>, fejn iffirma kuntratt ta' tliet snin.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>F'Ottubru tal-2008, ingħaqad għal xahar taħt self mat-tim ta' <ref target="https://mt.wikipedia.org/wiki/Wrexham_FC">Wrexham</ref>, fejn iddebutta fir-rebħa ta' 2–0 fuq <ref target="https://mt.wikipedia.org/wiki/Lewes_FC">Lewes</ref> fil-<ref target="https://mt.wikipedia.org/wiki/Conference_National">Conference National</ref>. Matul iż-żmien tiegħu mal-klabb għamel total ta' tliet dehriet, imma l-perjodu ta' self kellu jintemm qabel minħabba li kellu jagħmel operazzjoni fl-<ref target="https://mt.wikipedia.org/wiki/Ernja">ernja</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Manchester United
<p>Nhar it-8 ta' Jannar 2009, De Laet iffirma kuntratt għal tliet snin ma' <ref target="https://mt.wikipedia.org/wiki/Manchester_United_FC">Manchester United</ref>. Is-somma ta' ingaġġ imħallsa minn Manchester United tiddependi mill-prestazzjonijiet ta' De Laet mal-klabb.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Wara li ngħaqad ma' United, De Laet beda jilgħab mat-tim tar-riservi. F'Marzu tal-2009, De Laet ġie mniżżel fost il-ħames plejers 'il fuq minn 18-il sena, li ntgħażlu f'isem it-tim ta' taħt it-tmintax-il sena ta' Manchester United biex jipparteċipaw fit-Torneo Calcio Memorial Claudio Sassi-Sassuolo. Hu lagħab tlieta mill-ħames partiti, u skorja <hi rend="italic">penalty</hi> fir-rebħa ta' 5–3 bl-<ref target="https://mt.wikipedia.org/wiki/Għoti_tal-penalties">għoti tal-penalties</ref> fuq <ref target="https://mt.wikipedia.org/wiki/Modena_FC">Modena</ref> biex poġġa lir-<hi rend="italic">Red Devils</hi> fil-finali, mirbuħa 1–0 fuq <ref target="https://mt.wikipedia.org/wiki/AFC_Ajax">Ajax</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>De Laet ingħata l-ewwel sejħa mal-ewwel tim meta iddebutta fl-24 ta' Mejju 2009, fejn lagħab bħala difensur xellugi fl-aħħar ġurnata tal-kampjonat tal-<ref target="https://mt.wikipedia.org/wiki/Premier_League_2008–09">istaġun 2008–09</ref> kontra <ref target="https://mt.wikipedia.org/wiki/Hull_City_FC">Hull City</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Bl-opportunitajiet mal-klabb minn Manchester ikunu ftit, nhar is-17 ta' Ġunju 2011, De Laet issieħeb mat-tim promoss ta' <ref target="https://mt.wikipedia.org/wiki/Norwich_City_FC">Norwich City</ref> b'self għal sena. Magħom iddebutta fid-dro ta' 1–1 kontra <ref target="https://mt.wikipedia.org/wiki/Wigan_Athletic_FC">Wigan Athletic</ref>. Nhar il-21 ta' Awwissu skorja l-ewwel gowl tiegħu għal Norwich kontra l-eks-klabb tiegħu, <ref target="https://mt.wikipedia.org/wiki/Stoke_City_FC">Stoke City</ref>, fi dro ta' 1–1. Fit-18 ta' Jannar 2012, De Laet irritorna lura lejn United wara li l-perjodu ta' self tiegħu ġie mħassar.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Leicester City
<p>Fl-14 ta' Mejju 2012, De Laet iffirma kuntratt ta' tliet snin ma' <ref target="https://mt.wikipedia.org/wiki/Leicester_City_FC">Leicester City</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Hu skorja l-ewwel gowl tiegħu fl-1 ta' Jannar 2013, fir-rebħa kbira ta' 6–1 fuq <ref target="https://mt.wikipedia.org/wiki/Huddersfield_Town_FC">Huddersfield Town</ref>.</p>
Internazzjonali
<p>Ftit ġranet wara d-debutt bil-flokk ta' Manchester United, De Laet ġie msejjaħ fl-iskwadra <ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġjana</ref> għat-<ref target="https://mt.wikipedia.org/wiki/Tazza_Kirin">Tazza Kirin</ref> għall-pariti kontra ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref>. Id-debutt tiegħu wasal fid-29 ta' Mejju 2009 kontra ċ-Ċili.</p>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=47388">Il-Paġna prinċipali</ref> fuq Soccerbase</item></list>
</text></body></html>