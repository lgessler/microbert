<html><body><text id="wikipedia_mt_wikipedia_org__27274.html" ns="0" revid="271058" sourceurl="https://mt.wikipedia.org/wiki/%C4%A6a%C4%A1ar_ta%27_Jelling" title="Ħaġar ta' Jelling" type="wikipedia">Ħaġar ta' Jelling<figure><caption>Il-Ħaġar ta' Jelling</caption></figure>
<p>Il-<hi rend="bold">Ħaġar ta'</hi> <hi rend="bold">Jelling</hi> (bid-Daniż: <hi rend="italic">Jellingstenene</hi>) huma ħaġar kbir imnaqqax fis-seklu 10, li jinsabu fir-raħal ta' Jelling fid-<ref target="https://mt.wikipedia.org/wiki/Danimarka">Danimarka</ref>. L-eqdem waħda miż-żewġ ħaġriet ta' Jelling twaqqfet mir-Re <ref target="https://mt.wikipedia.org/wiki/Gorm_ix-Xiħ">Gorm ix-Xiħ</ref> bħala mafkar għal martu Thyra. L-ikbar waħda miż-żewġ ħaġriet twaqqfet minn iben ir-Re Gorm, <ref target="https://mt.wikipedia.org/wiki/Harald_Bluetooth">Harald Bluetooth</ref>, bħala mafkar għall-ġenituri tiegħu, u sabiex jiċċelebra l-ħakma tiegħu tad-Danimarka u tan-<ref target="https://mt.wikipedia.org/wiki/Norveġja">Norveġja</ref>, kif ukoll il-konverżjoni tiegħu u tad-Daniżi għall-<ref target="https://mt.wikipedia.org/wiki/Kristjaneżmu">Kristjaneżmu</ref>. L-iskrizzjonijiet runiċi fuq il-Ħaġar ta' Jelling huma l-iktar magħrufa fid-Danimarka.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-1994, il-ħaġar flimkien mat-tumbati funebri tal-art u l-knisja ż-żgħira fil-qrib, tniżżlu fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> bħala eżempju uniku tal-<ref target="https://mt.wikipedia.org/wiki/Kultura">kultura</ref> Nordika <ref target="https://mt.wikipedia.org/wiki/Paganiżmu">pagana</ref> u Kristjana.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Importanza
<p>Il-ħaġar huwa identifikat b'mod qawwi mal-ħolqien tad-Danimarka bħala nazzjon. Iż-żewġ iskrizzjonijiet isemmu l-isem "Danimarka" (bl-akkużattiv "tanmaurk" ([danmɒrk]) fuq il-ħaġra l-kbira, u bil-ġenittiv "tanmarkar" ([danmarkaɽ]) fuq il-ħaġra ż-żgħira).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-ħaġra l-kbira ssemmi b'mod espliċitu l-konverżjoni tad-Danimarka mill-paganiżmu <ref target="https://mt.wikipedia.org/wiki/Norveġja">Norveġiż</ref> u l-proċess ta' Kristjanizzazzjoni, flimkien ma' xbiha ta' <ref target="https://mt.wikipedia.org/wiki/Ġesù">Kristu</ref> msallab; għaldaqstant, b'mod popolari hija mlaqqma bħala ċ-"ċertifikat tal-magħmudija tad-Danimarka" (bid-Daniż: <hi rend="italic">Danmarks dåbsattest</hi>), espressjoni maħluqa mill-istoriku ta<ref target="https://mt.wikipedia.org/wiki/L-Arti">l-arti</ref> <ref target="https://mt.wikipedia.org/wiki/Rudolf_Broby-Johansen">Rudolf Broby-Johansen</ref> fis-snin 30 tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja reċenti
<figure><caption>Il-Ħaġar ta' Jelling qabel ma tpoġġew fil-vetrini protettivi</caption></figure>
<p>Wara li l-ħaġriet ilhom espost għall-elementi għal eluf ta' snin, bdew jitfaċċaw xi xquq. Fil-15 ta' Novembru 2008, esperti mill-UNESCO eżaminaw il-ħaġriet biex jiddeterminaw il-kundizzjoni tagħhom. L-esperti talbu li l-ħaġriet jiġu mċaqilqa f'sala interna tal-wirjiet jew tiġi protetta b'xi mod ieħor fil-post, sabiex ma ssirx iktar ħsara lill-ħaġriet minħabba t-temp.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fi Frar 2011, is-sit ġie vvandalizzat bi sprej taż-żebgħa ħadra, bil-kelma "GELWANE" li ġiet miktuba fuq iż-żewġ naħat tal-ġebla l-kbira, u bi graffiti identiċi sprejjati fuq lapida ta' qabar fil-qrib u fuq il-bieb tal-knisja ż-żgħira.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Wara ħafna spekulazzjoni dwar it-tifsira possibbli tal-kelma enigmatika "gelwane"<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, ġie skopert li l-vandalu kien tifel ta' 15-il sena bis-sindromu ta' Asperger u l-kelma ma kellha l-ebda tifsira.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Peress li ż-żebgħa ma kinitx laħqet ibbieset, l-esperti rnexxielhom ineħħuha.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>L-Aġenzija tal-Ħarsien tal-Wirt tad-Danimarka ddeċidiet li żżomm il-ħaġriet fil-post attwali tagħhom u għażlet disinn ta' vetrini protettivi minn 157 proġett li ntbagħtu f'kompetizzjoni. Ir-rebbieħa tal-kompetizzjoni kienu Nobel Architects.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-vetrini tal-<ref target="https://mt.wikipedia.org/wiki/Ħġieġ">ħġieġ</ref> joħolqu sistema klimatika li żżomm il-ħaġriet f'temperatura u f'umdità fissi u tipproteġihom mill-erożjoni minħabba l-elementi. Id-disinn huwa kkaratterizzat minn vetrini rettangolari tal-ħġieġ imsaħħa permezz ta' żewġ naħat tal-bronż mastizz immuntati fuq qafas ta' sostenn tal-azzar. Il-ħġieġ huwa miksi b'materjal li ma jirriflettix li jagħti sfumatura fl-aħdar lill-ħġieġ. Barra minn hekk, l-uċuħ tal-bronż jagħtu lewn ħadrani msaddad, li jenfasizza t-tonalitajiet griżi u ħamranija tal-ħaġar runiku kif ukoll in-natura u l-importanza <ref target="https://mt.wikipedia.org/wiki/Monument">monumentali</ref> tagħhom.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Ħaġra runika ta' Harald Bluetooth
<figure><caption>In-naħa Ċ tal-Ħaġra Runika ta' Harald</caption></figure><p>
L-iskrizzjoni fuq l-ikbar ħaġra runika ta' Jelling (Jelling II, Rundata DR 42) tgħid:</p><p>Ir-Re Harald ordna li jsir dan il-monument bħala mafkar ta' missieru Gorm u bħala mafkar ta' ommu Thyrvé; dak l-istess Harald li rebaħ għalih innifsu d-Danimarka u n-Norveġja kollha u kkonverta lid-Daniżi għall-Kristjaneżmu.</p>
<figure><caption>In-naħa A tal-Ħaġra Runika ta' Harald</caption></figure>
<figure><caption>In-naħa B tal-Ħaġra Runika ta' Harald</caption></figure><p>
Bin-Norveġiż Antik standard l-iskrizzjoni tgħid:</p><p><hi rend="italic">Haraldr konungr bað gǫrva kumbl þausi aft Gorm faður sinn auk aft Þórví móður sína. Sá Haraldr es sér vann Danmǫrk alla auk Norveg auk dani gærði kristna.</hi><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Il-ħaġra għandha figura ta' Kristu msallab fuq naħa u fuq in-naħa l-oħra għandha figura ta' <ref target="https://mt.wikipedia.org/wiki/Serp">serp</ref> imgeżwer ma' <ref target="https://mt.wikipedia.org/wiki/Iljun">ljun</ref>. Kristu jidher imsallab u mgeżwer f'qishom friegħi. Id-dehra ta' Kristu b'dan il-mod spiss tqieset li tindika l-paralleliżmu mat-tgħalliq tal-alla pagan Norveġiż <ref target="https://mt.wikipedia.org/wiki/Odin">Odin</ref>, li f'<hi rend="italic">Rúnatal</hi> jingħad li ġie mgħallaq ma' siġra u mniffed minn lanza.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Kopji moderni tal-ħaġra runika ta' Harald Bluetooth
<p>Fl-1936 kopja oħra ta' din il-ħaġra tqiegħdet fil-Pjazza tal-<ref target="https://mt.wikipedia.org/wiki/Katidral">Katidral</ref> (bl-Olandiż: Domplein) f'<ref target="https://mt.wikipedia.org/wiki/Utrecht">Utrecht</ref>, ħdejn il-Katidral ta' Utrecht, fl-okkażjoni tat-300 anniversarju tal-Università ta' Utrecht.</p>
<figure><caption>Kopja miżbugħa bil-kulur fil-Mużew Nazzjonali tad-Danimarka</caption></figure>
<p>Fl-1955, saret verżjoni bil-ġibs ta' din il-ħaġra għal festival f'<ref target="https://mt.wikipedia.org/wiki/Londra">Londra</ref>. Issa tinsab fl-artijiet tal-Knisja Daniża f'4 St. Katherines Precinct, Regents Park, Londra. Il-kopja hija miżbugħa b'kuluri jgħajtu, kif x'aktarx kienet xi darba l-ħaġra oriġinali. Il-biċċa l-kbira taż-żebgħa oriġinali tqaxxret mill-ħaġra oriġinali, iżda fadal biżżejjed irqajja' biż-żebgħa biex seta' jiġi ddeterminat x'kienu l-kuluri fl-antik. Hemm kopja oħra tal-ħaġra fil-<ref target="https://mt.wikipedia.org/wiki/Mużew">Mużew</ref> Nazzjonali tad-Danimarka, u kopja oħra, iddekorata minn Rudolf Broby-Johansen fis-snin 30 tas-seklu 20, eżatt barra l-Mużew ta' Jelling, qrib it-tumbati funebri ta' Jelling.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Teżisti kopja f'<ref target="https://mt.wikipedia.org/wiki/Rouen">Rouen</ref>, in-<ref target="https://mt.wikipedia.org/wiki/Normandija">Normandija</ref>, <ref target="https://mt.wikipedia.org/wiki/Franza">Franza</ref>, ħdejn l-Abbazija ta' Saint-Ouen, li ġiet offruta mid-Danimarka lill-belt ta' Rouen, fl-okkażjoni tal-millenju tan-Normandija fl-1911.</p>
<p>Kopja tal-figura ta' Kristu ta' fuq il-ħaġra runika ta' Harald tidher fin-naħa ta' ġewwa tal-qoxra tal-passaport Daniż.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Ħaġra runika ta' Gorm<p>
L-iskrizzjoni tal-eqdem u tal-iżgħar ħaġra runika mill-Ħaġar ta' Jelling (Jelling I, Rundata DR 41) tgħid li r-"Re Gorm għamel dan il-monument bħala mafkar għal martu Thyrvé, bħala ornament tad-Danimarka".</p>Il-Ħaġra Runika ta' GormNaħa A: l-iskrizzjoni dwar il-mafkar iddedikat lill-mara ta' GormNaħa B: l-iskrizzjoni dwar <hi rend="italic">l-ornament tad-Danimarka</hi>

Sit ta' Wirt Dinji
<p>It-tumbati funebri tal-art, il-ħaġar runiku u l-knisja ta' Jelling ġew iddeżinjati bħala Sit ta' Wirt Dinji tal-UNESCO fl-1994 u fl-2018 saret modifika minuri fil-konfini tas-sit.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' wieħed mill-kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>