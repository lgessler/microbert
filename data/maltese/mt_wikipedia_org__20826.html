<html><body><text id="wikipedia_mt_wikipedia_org__20826.html" ns="0" revid="262423" sourceurl="https://mt.wikipedia.org/wiki/G%C5%BCejjer_Faroe" title="Gżejjer Faroe" type="wikipedia">Gżejjer Faroe
<p>Il-<hi rend="bold">Gżejjer Faroe</hi> (<ref target="https://mt.wikipedia.org/wiki/Lingwa_Faroiża">Faroiż</ref>:<hi rend="italic">Føroyar</hi>) huma grupp ta' <ref target="https://mt.wikipedia.org/wiki/Gżira">gżejjer</ref> u <ref target="https://mt.wikipedia.org/wiki/Arċipelagu">arċipelagu</ref> li qegħdin taħt is-sovranità tar-<ref target="https://mt.wikipedia.org/wiki/Danimarka">Renju Daniż</ref>, huma jinsabu bejn il-<ref target="https://mt.wikipedia.org/wiki/Baħar_Norveġiż">Baħar Norveġiż</ref> u l-<ref target="https://mt.wikipedia.org/wiki/Oċean_Atlantiku">Oċean Atlantiku</ref> tat-tramuntana, kważi nofs triq bejn in-<ref target="https://mt.wikipedia.org/wiki/Norveġja">Norveġja</ref> u l-<ref target="https://mt.wikipedia.org/wiki/Iżlanda">Iżlanda</ref>. Iż-żona totali ta' dawn il-gżejjer hija, bejn wieħed u ieħor ta'1,400 kilometru kwadru, b'popolazzjoni li tammonta għal madwar 50,000 ruħ skont iċ-ċensiment li sar fl-2010. Il-Gżejjer Faroe huma awtonomi, voldieri huwa stat li jmexxi lilu nnifsu mingħajr ma jindaħallu stat ieħor fl-affarijiet interni, u dawn il-gżejjer ilhom taħt id-Danimarka sa mill-1948. </p>
<p>Matul is-snin, il-poplu Faroiż ħa kontroll tal-kwistjonijiet domestiċi. Dawk l-oqsma li baqgħu kkonsidrati bħala r-responsabbilità tad-Danimarka huma: id-<ref target="https://mt.wikipedia.org/wiki/Difiża_militari">difiża militari</ref>, il-<ref target="https://mt.wikipedia.org/wiki/Pulizija">pulizija</ref>, il-<ref target="https://mt.wikipedia.org/wiki/Gustizzja">gustizzja</ref> u l-ministeru tal-affarijiet barranin. Il-Gżejjer Faroe għandhom ukoll, ir-rappreżentanti tagħhom fil-<ref target="https://mt.wikipedia.org/wiki/Kunsill_Nordiku">Kunsill Nordiku</ref>, bħala membri tad-delegazzjoni Daniża. Il-gżejjer kienu assoċjati u ntaxxati min-Norveġja, mill-<ref target="https://mt.wikipedia.org/wiki/Unjoni_ta'_Kalmar">Unjoni ta' Kalmar</ref> u mid-<ref target="https://mt.wikipedia.org/wiki/Danimarka-Norveġja">Danimarka-Norveġja</ref> sal-1814, meta n-Norveġja kienet unità mal-<ref target="https://mt.wikipedia.org/wiki/Żvezja">Iżvezja</ref>. L-<ref target="https://mt.wikipedia.org/wiki/Skandinavja">Iskandinavja</ref> kienet għaddejja minn taqlib politiku, segwit mis-<ref target="https://mt.wikipedia.org/wiki/Sitt_Koalizzjoni">Sitt Koalizzjoni</ref> fil-<ref target="https://mt.wikipedia.org/wiki/Gwerer_Napoleoniċi">Gwerer Napoleoniċi</ref>, meta t-<ref target="https://mt.wikipedia.org/wiki/Trattat_ta'_Kiel">Trattat ta' Kiel</ref> iggarantixxa l-kontroll fuq il-Faroe, fuq l-Iżlanda u l-<ref target="https://mt.wikipedia.org/wiki/Groenlandja">Groenlandja</ref> mid-Danimarka fl-1814. Il-monopolju Daniż intemm fl-1856.</p>
Annimali
<p>L-annimali domestiċi tal-Gżejjer Faroe huma r-riżultat tal-1,200 sena ta' tgħammir iżolanti. Bħala riżultat, ħafna mill-annimali domestiċi li jinsabu fuq il-gżejjer huma uniċi, għalhekk ma ssibhomx fi bnadi oħra fid-dinja. It-tgħammir domestiku ta' dawn il-gżejjer jinkludi: Il-<ref target="https://mt.wikipedia.org/wiki/Poni_Faroiż">poni Faroiż</ref>, il-<ref target="https://mt.wikipedia.org/wiki/Baqra_Faroiża">baqra Faroiża</ref>, in-<ref target="https://mt.wikipedia.org/wiki/Nagħġa_Faroiża">nagħġa Faroiża</ref>, il-<ref target="https://mt.wikipedia.org/wiki/Wiżż_Faroiż">wiżż Faroiż</ref> u l-papra Faroiża, li għandhom dehra pjuttost differenti mill-kumplament tal-ispeċi l-oħra preżenti fid-dinja.</p>
Mammiferi
<p>Ftit huma l-ispeċijiet ta' Mammiferi terrestjali, li jgħixu fis-salvaġġ tal-Gżejjer Faroe, fil-fatt il-Mammiferi ġew introdotti mill-bniedem. Tlieta mill-ispeċijiet ta' din il-gżira jinsabu f'kompetizzjoni bejniethom, dawn huma l-<ref target="https://mt.wikipedia.org/wiki/Fenek_tal-muntanji">Fenek tal-muntanji</ref> ( Lepus timidus), il-<ref target="https://mt.wikipedia.org/wiki/Far_kannella">Far kannella</ref> (Rattus norvegicus) u l-<ref target="https://mt.wikipedia.org/wiki/Ġurdien_tad-dar">Ġurdien tad-dar</ref> (Mus musculus domesticus). Minbarra dawn l-ispeċijiet elenkati, darba waħda kien hemm ir-razza tan-nagħġa domestika, li jsejħula l-<ref target="https://mt.wikipedia.org/wiki/Faroes_(nagħġa)">Faroes</ref> (meħuda mill-<ref target="https://mt.wikipedia.org/wiki/Emblema_tal-Gżejjer_Faroe">Emblema</ref> tan-nazzjon), varjetà ta' <ref target="https://mt.wikipedia.org/wiki/Nagħġa">nagħaġ</ref> <ref target="https://mt.wikipedia.org/wiki/Organiżmu_ferali">ferali</ref> li rnexxielu jissopravivi fuq <ref target="https://mt.wikipedia.org/wiki/Lítla_Dímun">Lítla Dímun</ref> sa nofs is-seklu dsatax.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Is-<ref target="https://mt.wikipedia.org/wiki/Siġilli_griżi">Siġilli griżi</ref> (Halichoerus grypus) huma komuni madwar ix-xtut tal-Gżejjer Faroe. Bosta speċi ta' <ref target="https://mt.wikipedia.org/wiki/Ċetaċej">ċetaċej</ref> jgħixu fl-ilmijiet ta' madwar il-gżejjer. Magħrufin l-aktar bħala l-<ref target="https://mt.wikipedia.org/wiki/Baleni_piloti_tal-pinen_twal">Baleni piloti tal-pinen twal</ref> (Globicephala melaena), għadhom jiġu kkaċjati min-nies tal-gżira sal-lum il-ġurnata skont it-tradizzjoni twila tal-lokal. Kultant il-<ref target="https://mt.wikipedia.org/wiki/Baleni_qattiela">Baleni qattiela</ref> (Orcinus orca) jżuru l-<ref target="https://mt.wikipedia.org/wiki/Fjordi">fjordi</ref> tal-gżejjer tal-Faroe, però dan huwa avveniment rarissimu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Kultura
<p>L-għeruq tal-kultura tal-Gżejjer Faroe huma imposti fil-kultura <ref target="https://mt.wikipedia.org/wiki/Pajjiżi_Nordiċi">Nordika</ref>. Il-Gżejjer Faroe kienu f'iżolament totali matul bosta żminijiet mill-fażijiet tal-kultura prinċipali u mill-movimenti storiċi li ġraw fi ħdan l-Ewropa. Dan ifisser, li huma żammew parti kbira mill-kultura tradizzjonali tagħhom. Il-lingwa mitkelma hija l-<ref target="https://mt.wikipedia.org/wiki/Lingwa_Faroiża">Faroiż</ref>, waħda mill-<ref target="https://mt.wikipedia.org/wiki/Lingwi_Skandinavi">lingwi Skandinavi</ref> insulari li huwa mnissel mill-ilsien arkajk tan-Norveġiżi, mitkellem fl-Iskandinavja matul il-<ref target="https://mt.wikipedia.org/wiki/Perjodu_tal-Vikingi">Perjodu tal-Vikingi</ref>, l-oħrajn ikunu: l-<ref target="https://mt.wikipedia.org/wiki/Lingwa_Iżlandiża">Iżlandiż</ref> u l-lingwa estinta, <ref target="https://mt.wikipedia.org/wiki/Lingwa_Norn">Norn</ref>, lingwa li hija maħsuba li kienet kompletament intelliġibli mill-poplu Faroiż. Sas-seklu 15, il-lingwa Faroiża kienet tinkiteb b'ortografija li kienet simili għal dik Iżlandiża u <ref target="https://mt.wikipedia.org/wiki/Lingwa_Norveġiża">Norveġiża</ref>, però wara r-riforma tal-1538, il-mexxejja <ref target="https://mt.wikipedia.org/wiki/Danimarka">Daniżi</ref> eskludew din il-forma ta' kitba mill-iskejjel, mill-knejjes u mid-dokumenti uffiċjali. Għalkemm din it-tradizzjoni mitkellma salvat għal 300 sena l-lingwa ma kinitx tinkiteb. Dan ifisser li l-poeżiji u l-istejjer kienu jiġu mgħoddija oralment. Dawn ix-xogħlijiet kienu maqsuma fid-diviżjonijiet segwenti: ævintýr (Stejjer) u f'<ref target="https://mt.wikipedia.org/wiki/Kvæði">kvæði</ref> (ballids), fejn ta' sikwit, hija stabbilità l-mużika u ż-żfin <ref target="https://mt.wikipedia.org/wiki/Medju_Evu">medjevali</ref>. Eventwalment dawn ix-xogħlijiet letterarji nkitbu fis-seklu dsatax.</p>
Trasport
<p>Minħabba l-art ġeblija u d-daqs relattivament żgħir tal-Gżejjer Faroe, is-sistema tat-trasport ma kinitx estensiva bħalma kienet f'postijiet oħra fid-dinja. Però issa, is-sitwazzjoni nbidlet u l-<ref target="https://mt.wikipedia.org/wiki/Infrastruttura">infrastruttura</ref> ġiet żviluppata estensivament sabiex tkun tista' taqdi 'l poplu Faroiż bl-aħjar mod possibbli. Xi 80% tal-popolazzjoni tal-gżejjer hija konnessa permezz ta' <ref target="https://mt.wikipedia.org/wiki/Lista_ta_'mini_tal-Gżejjer_Faroe">mini li jgħaddu minn ġol-muntanji u minn bejn il-gżejjer</ref>, permezz ta' diversi pontijiet u trejqiet li jgħaqqdu l-gżejjer il-kbar mat-tlett igżejjer kbar tal-Grigal flimkien, filwaqt li jgħaqqdu ż-zewġt igżejjer il-kbar l-oħra tan-nofsinhar taż-żona prinċipali b'<ref target="https://mt.wikipedia.org/wiki/Vapur">vapuri</ref> ġodda. Dawn il-gżejjer jipposjedu toroq eċċellenti li jwassluk lejn kull villaġġ mibni fuq din il-gżira, però dawn it-toroq ma jwasslux lejn is-sebat igżejjer żgħar, li fuq sitta minnhom hemm villaġġ wieħed.</p>
<figure><caption>Il-mappa tal-Gżejjer Faroe</caption></figure>
Ġeografija
<p>Il-Gżejjer Faroe jifformaw arċipelagu li jikkonsisti minn tmintax-il gżira maġġuri, madwar 655 kilometru 'l bogħod mill-kosta tal-<ref target="https://mt.wikipedia.org/wiki/Ewropa_ta'_Fuq">Ewropa ta' Fuq</ref>, bejn il-<ref target="https://mt.wikipedia.org/wiki/Baħar_Norveġiż">Baħar Norveġiż</ref> u l-<ref target="https://mt.wikipedia.org/wiki/Oċean_Atlantiku">Oċean Atlantiku tat-Tramuntana</ref>, xi nofs triq bejn l-<ref target="https://mt.wikipedia.org/wiki/Iżlanda">Iżlanda</ref> u n-<ref target="https://mt.wikipedia.org/wiki/Norveġja">Norveġja</ref>, bl-eqreb ġirien ikunu l-<ref target="https://mt.wikipedia.org/wiki/Gżejjer_Skoċċiżi_tat-Tramuntana">Gżejjer Skoċċiżi tat-Tramuntana</ref> u tal-<ref target="https://mt.wikipedia.org/wiki/Gżejjer_Skoċċiżi_tal-Punent">Punent</ref>. Il-ko-ordinati tal-Gżejjer Faroe huma <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=62_00_N_06_47_W_">62°00′N 06°47′W﻿ / ﻿62°N 6.783°W﻿ / 62; -6.783</ref>. Il-Gżejjer ikopru żona ta' 1,399 kilometru u m'għandhom l-ebda lagi jew xmajjar maġġuri.<ref target="https://mt.wikipedia.org/wiki/Il-Paġna_prinċipali#cite_note-cia-1">[1]</ref> Il-kosta hija ta' 1,170 kilometru u l-unika gżira  sinifikanti, li hija diżbitata hija <ref target="https://mt.wikipedia.org/wiki/Lítla_Dímun">Lítla Dímun</ref>. Il-gżejjer huma robusti u ġeblija ma' xi qċaċet baxxi; il-kosti huma fil-maġġor parti tagħhom irdum. L-ogħla punt ġeografiku ta' din il-gżira huwa <ref target="https://mt.wikipedia.org/wiki/Slættaratindur">Slættaratindur</ref>, li jinsab madwar 882 metru (2,894 pied) 'il fuq mil-livell tal-baħar.</p>
Id-Distanzi tal-eqreb Pajjiżi u Gżejjer
<list type="unordered"><item><ref target="https://mt.wikipedia.org/wiki/Rona_tat-Tramuntana">Rona tat-Tramuntana</ref>, Skozja  (Diżabitata): {260 kilometru}</item>
<item><ref target="https://mt.wikipedia.org/wiki/Shetland">Shetland</ref> (<ref target="https://mt.wikipedia.org/wiki/Foula">Foula</ref>) (Skozja): {285 kilometru}</item>
<item><ref target="https://mt.wikipedia.org/wiki/Orkney">Orkney</ref> (<ref target="https://mt.wikipedia.org/wiki/Westray">Westray</ref>) (Skozja): {300 kilometru}</item>
<item>L-art prinċipali-<ref target="https://mt.wikipedia.org/wiki/Skozja">Skozja</ref>: {320 kilometru}</item>
<item><ref target="https://mt.wikipedia.org/wiki/Iżlanda">Iżlanda</ref>: {450 kilomtru}</item>
<item><ref target="https://mt.wikipedia.org/wiki/Irlanda">Irlanda</ref>: {670 kilometru}</item>
<item><ref target="https://mt.wikipedia.org/wiki/Norveġja">Norveġja</ref>: {670 kilometru}</item>
<item><ref target="https://mt.wikipedia.org/wiki/Danimarka">Danimarka</ref>: {990 kilometru}</item></list>
<figure><caption>Il-Gżejjer Faroe, f'Eysturoy, Funningsfjørður (fjord) f' Ottubru</caption></figure>
Klima
<p>Il-klima ta' dawn il-gżejjer hija kkaratterizzata bħala waħda Sotto-Artika, skont il-<ref target="https://mt.wikipedia.org/wiki/Klassifikazzjoni_tal-klima_Köppen">klassifikazzjoni tal-klima Köppen</ref>. Il-karattru ġenerali tal-klima tal-gżejjer huwa influwenzat mill-qawwa sħuna tal-oċean Atlantiku, li tipproduċi l-<ref target="https://mt.wikipedia.org/wiki/Kurrent_tal-Atlantiku_tat-Tramuntana">Kurrent tal-Atlantiku tat-Tramuntana</ref>. Dan, flimkien mal-moviment kontinwu ta' kwalunkwe sors ta' arja sħuna, jassigura l-moderazzjoni tax-xtiewi (b'temperatura medja ta' 3.0 sa 4.0 gradi jew 37 sa 39°F), filwaqt li s-sjuf huma bierda (b'temperatura medja ta' 9.5 sa 10.5°C jew 49 sa 51°F. Matul is-sena, il-gżejjer ikunu bir-riħ, bis-sħab u kesħin, b'madwar 260 jum ta' xita annwali. Il-gżejjer jinsabu fil-passaġġ ta' dippressjonijiet, li jiċċaqilqu lejn il-Grigal, u għalhekk dan ifisser li rwiefen qawwija u xita qalila huma possibbli f'kull żmien matul is-sena. Ġranet bix-xemx huma rari iżda jingħad li l-ġranet imċajpra u mudlama huma komuni. L-<ref target="https://mt.wikipedia.org/wiki/Urugan_Faith">Urugan Faith</ref> ħabat għall-Gżejjer Faroe fil-5 ta' Settembru tal-1966, b'irwiefen li jsostnu madwar il-100 mil kull siegħa(mph), u minn hemm faqqgħet maltempata li waqqfet il-ħidma tas-sistema tropikali. Ir-reġistrazzjoni tal-informazzjoni meteoroloġika tal-Gżejjer Faroe bdiet fl-1867.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Festi Pubbliċi

<list type="unordered"><item><ref target="https://mt.wikipedia.org/wiki/L-Ewwel_tas-sena">L-Ewwel tas-sena</ref>, 1 ta' Jannar.</item>
<item><ref target="https://mt.wikipedia.org/wiki/Maundy_il-Ħamis">Maundy il-Ħamis</ref></item>
<item><ref target="https://mt.wikipedia.org/wiki/Il-Ġimgħa_l-kbira">Il-Ġimgħa l-kbira</ref></item>
<item><ref target="https://mt.wikipedia.org/wiki/L-Għid_il-kbir">L-Għid il-kbir</ref></item>
<item><ref target="https://mt.wikipedia.org/wiki/L-Għid_ta'_nhar_it-Tnejn">L-Għid ta' nhar it-Tnejn</ref></item>
<item><ref target="https://mt.wikipedia.org/wiki/Jum_il-bandiera">Jum il-bandiera</ref>, 25 ta' April.</item>
<item><ref target="https://mt.wikipedia.org/wiki/Jum_l-aċċessjoni">Jum l-aċċessjoni</ref></item>
<item><ref target="https://mt.wikipedia.org/wiki/Jum_il-kostituzzjoni">Jum il-kostituzzjoni</ref>, 5 ta' Ġunju (Vaganza ta' nofs jum).</item>
<item><ref target="https://mt.wikipedia.org/wiki/Ólavsøka">Lejlet Sant.Olav</ref>, 28 ta' Lulju (Vaganza ta' nofs jum).</item>
<item><ref target="https://mt.wikipedia.org/wiki/Ólavsøka">Jum Sant.Olav</ref>, 29 ta' Lulju (Jum nazzjonali).</item>
<item><ref target="https://mt.wikipedia.org/wiki/Lejlet_il-Milied">Lejlet il-Milied</ref>, 24 ta' Diċembru.</item>
<item><ref target="https://mt.wikipedia.org/wiki/Milied">Il-Milied</ref>, 25 ta' Diċembru.</item>
<item><ref target="https://mt.wikipedia.org/wiki/Jum_il-Boksing">Jum il-Boksing</ref>, 26 ta' Diċembru.</item>
<item><ref target="https://mt.wikipedia.org/wiki/Lejlet_l-ewwel_tas-sena">Lejlet l-ewwel tas-sena</ref>, 31 ta' Diċembru (Vaganza ta' nofs jum).</item></list>



Ħoloq esterni
Gvern
<list type="unordered"><item><ref target="http://www.tinganes.fo/Default.asp?I=1">Uffiċċju tal-Prim Ministru</ref> (sit uffiċjali).</item>
<item><ref target="http://www.flb.fo/">Librerija Nazzjonali tal-Gżejjer Faroe</ref></item></list>
Informazzjoni ġenerali
<list type="unordered"><item><ref target="http://ucblibraries.colorado.edu/govpubs/for/faroeislands.htm">Gżejjer Faroe</ref> fuq <hi rend="italic">UCB Libraries GovPubs</hi>.</item></list>
Turiżmu
<list type="unordered"><item><ref target="http://www.visitfaroeislands.com/">Żur il-Gżejjer Faroe</ref> (sit tat-turisti uffiċjali).</item>
<item><ref target="http://www.faroeislands.com">Gwida turistika tal-Gżejjer Faroe</ref></item>
<item><ref target="http://www.faroeislandsphoto.com">Ritratti mill-Gżejjer Faroe minn diversi fotografiċi</ref></item>
<item><ref target="http://replevin.smugmug.com/gallery/1698539">Gallerija ta' ritratti tal-Gżejjer Faroe</ref></item>
<item><ref target="http://Nlh.fo/">Dar Nordika</ref> (sit uffiċjali).</item>
<item><ref target="http://phototravels.net/faroe-islands/">Ritratti tal-Gżejjer Faroe</ref></item></list>
Oħrajn
<list type="unordered"><item><ref target="http://www.vifanord.de/index.php?id=1&amp;L=1&amp;rd=243343734">vifanord</ref>, librerija diġitali li tipprovdi informazzjoni xjentifika dwar il-pajjiżi u żoni Nordiċi u Baltiċi.</item>
<item><ref target="http://www.foraminifera.eu/faroe.html">Faroe Foraminifera</ref>, gallerija ta' ritratti (bid-deskrizzjonijiet) ta' 56 kampjuni tal-fawna tal-baħar fond mill-Gżejjer Faroe.</item></list>
</text></body></html>