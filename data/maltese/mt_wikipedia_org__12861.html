<html><body><text id="wikipedia_mt_wikipedia_org__12861.html" ns="0" revid="254196" sourceurl="https://mt.wikipedia.org/wiki/Festival_tal-Eurovision_2010" title="Festival tal-Eurovision 2010" type="wikipedia">Festival tal-Eurovision 2010
<p>Il-<hi rend="bold">Festival tal-Eurovision 2010</hi> kien il-55 edizzjoni tal-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>. Dan sar ġewwa t-<ref target="https://mt.wikipedia.org/wiki/Telenor_Arena">Telenor Arena</ref>, f'<ref target="https://mt.wikipedia.org/wiki/Bærum">Bærum</ref>, fin-<ref target="https://mt.wikipedia.org/wiki/Norveġja">Norveġja</ref>, subborg tal-belt ta' <ref target="https://mt.wikipedia.org/wiki/Oslo">Oslo</ref>. Din hija t-tielet darba li dan il-pajjiż qed iżomm dan il-festival, bl-edizzjonijiet preċedenti jkunu dawk tal-<ref target="https://mt.wikipedia.org/wiki/Festival_tal-Eurovision_1986">1986</ref> u l-<ref target="https://mt.wikipedia.org/wiki/Festival_tal-Eurovision_1996">1996</ref>. Is-semifinali ħadu post fil-25 u fis-27 ta' Mejju 2010, waqt li l-finali se tieħu post nhar is-Sibt 29 ta' Mejju 2010.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-kantanta ta' dsatax-il sena <ref target="https://mt.wikipedia.org/wiki/Lena_Meyer-Landrut">Lena</ref> rebħet il-festival 2010 f'isem il-<ref target="https://mt.wikipedia.org/wiki/Ġermanja">Ġermanja</ref> bil-kanzunetta "<ref target="https://mt.wikipedia.org/wiki/Satellite_(kanzunetta_ta'_Lena_Meyer-Landrut)">Satellite</ref>".</p>
<p>Il-<ref target="https://mt.wikipedia.org/wiki/European_Broadcasting_Union">European Broadcasting Union</ref> (EBU), għal din l-edizzjoni, effetwat xi tibdliet fosthom fis-sistema ta' votazzjoni fis-semifinali, li tibbilanċja l-voti tal-ġurija ma' dawk tal-pubbliku. Disgħa u tletin pajjiż daħlu għal dan il-konkors, bil-<ref target="https://mt.wikipedia.org/wiki/Ġeorġja_fil-Festival_tal-Eurovision">Ġeorġja</ref> tirritorna lura, waqt li l-<ref target="https://mt.wikipedia.org/wiki/Andorra_fil-Festival_tal-Eurovision">Andorra</ref>, il-<ref target="https://mt.wikipedia.org/wiki/Montenegro_fil-Festival_tal-Eurovision">Montenegro</ref>, ir-<ref target="https://mt.wikipedia.org/wiki/Repubblika_Ċeka_fil-Festival_tal-Eurovision">Repubblika Ċeka</ref> u l-<ref target="https://mt.wikipedia.org/wiki/Ungerija_fil-Festival_tal-Eurovision">Ungerija</ref> jirtiraw.</p>
Sala
<p>Il-baġit inizzjali għas-sala kien dak ta' 150 miljun <ref target="https://mt.wikipedia.org/wiki/Krona_Norveġiża">krona Norveġiża</ref> (<ref target="https://mt.wikipedia.org/wiki/Ewro">€</ref>17-il miljun). Din iċ-ċifra hija ikbar minn dik allokata fl-<ref target="https://mt.wikipedia.org/wiki/Festival_tal-Eurovision_2007">edizzjoni tal-2007</ref> f'<ref target="https://mt.wikipedia.org/wiki/Ħelsinki">Ħelsinki</ref>, waqt li inqas minn dik li ntafqet fl-edizzjoni ta' <ref target="https://mt.wikipedia.org/wiki/Festival_tal-Eurovision_2009">Moska 2009</ref>. L-aħħar ċifra stmata li ntafqet hi dik ta' 211-il miljun krona (€24 miljun).</p>
<p>Waqt konferenza stampa f'<ref target="https://mt.wikipedia.org/wiki/Oslo">Oslo</ref> fis-27 ta' Mejju 2009, ġie mħabbar li s-serata se ssir fiż-żona metropolitana ta' Oslo. In-NRK qablu li Oslo kienet l-unika belt bl-infrastruttura, impjanti u kapaċità adegwati sabiex jiġi ospitat il-Eurovision. Fit-3 ta' Lulju 2009, ġie deċiż li l-impjant se jkun it-<ref target="https://mt.wikipedia.org/wiki/Telenor_Arena">Telenor Arena</ref>, struttura ġdida fil-muniċipalità ta' <ref target="https://mt.wikipedia.org/wiki/Bærum">Bærum</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> B'total ta' 246 punt, il-Ġermanja ġabet it-titlu lura lejn pajjiżha wara assenza mir-rebħ ta' 28 sena; din kienet ukoll l-ewwel rebħa ta' pajjiż li ġej mill-"<hi rend="italic">Big Four</hi>" mill-<ref target="https://mt.wikipedia.org/wiki/Festival_tal-Eurovision_1997">1997</ref>.</p>
Disinn viżwali
<p>In-NRK ħabbru l-islogan, id-disinn u t-tema tal-arti tal-Konkors fl-4 ta' Diċembru 2009. It-tema tal-arti, serje ta' ċrieki li jaqtgħu ġo xulxin, ġe magħżul sabiex "jirrapreżenta l-għaqda tal-popli u d-diversità ta' emozzjonijiet li jduru madwar il-Festival tal-Eurovision."<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Barra minn hekk, il-logo tal-festival, barra mill-isfond abjad, ħareġ ukoll taħt il-kulur tad-deheb, l-iswed u r-roża. Dehra tad-disinn tal-palk ħarġet fis-6 ta' Mejju 2010, fejn ma kienet tinkludi ebda skrin LED, fejn minflok se tiġi applikata teknika differenti fuq id-dawl.</p>
Format
Votazzjoni
<p>Nhar il-11 ta' Ottubru 2009, il-<ref target="https://mt.wikipedia.org/wiki/European_Broadcasting_Union">European Broadcasting Union</ref> (EBU) ħabbret li l-format tas-semifinali se jinbidel sabiex ir-riżultati se jkunu determinati minn taħlita ta' 50% ġurija nazzjonali u 50% voti tal-pubbliku, biex b'hekk il-format ikun konsistenti ma' dak użat fil-finali. Il-voti ta' pajjiż se jkunu kombinazzjoni tal-voti tal-ġurija u voti min-naħa tal-pubbliku.  L-għaxar pajjiżi bl-akbar numru ta' punti jiksbu post fil-finali tal-konkors.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Din tieħu post is-sistema wżata fl-<ref target="https://mt.wikipedia.org/wiki/Festival_tal-Eurovision_2008">2008</ref> u fl-<ref target="https://mt.wikipedia.org/wiki/Festival_tal-Eurovision_2009">2009</ref> fejn l-aqwa disa' pajjiżi mir-riżultati tat-televotazzjoni minn kull semifinali jikkwalifikaw għall-finali. L-għaxar post fis-semifinali jiġi determinat min kiseb l-ikbar numru ta' punti mill-voti tal-ġurija u li jkun għadu ma kisebx post fil-finali (permezz tal-voti tal-pubbliku). Fis-26 ta' Ottubru 2009, l-EBU ħabbret ukoll li l-votazzjoni se tkun miftuħa matul is-serata kollha u tagħlaq ħmistax-il minuta wara l-aħħar kanzunetta.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Allokazzjoni tas-semifinali
<p>Nhar il-Ħadd 7 ta' Frar 2010, saru t-tlugħ tal-poloz fuq liema pajjiżi se jidhru fl-ewwel u fit-tieni semifinali. Il-pajjiżi parteċipanti ġew maqsuma f'ħames urni deċiżi skont l-istorja ta' votazzjoni fl-aħħar konkorsi. Il-polza kienet tinkludi mhux biss liema pajjiż se jkanta f'liema semifinali, imma wkoll f'liema nofs tas-semifinali se jkanta, sabiex id-delegazzjonijiet ikunu jafu meta se jibdew ir-riħersals għall-pajjiżi rispettivi. Il-polza ddeterminat ukoll f'liema semifinali l-pajjiżi tal-hekk imsejħa "<hi rend="italic"><ref target='https://mt.wikipedia.org/wiki/Festival_tal-Eurovision#"L-Erbgħa_l-Kbar"'>Big Four</ref></hi>" (Franza, il-Ġermanja, ir-Renju Unit u Spanja) u l-pajjiż ospitu tan-Norveġja, sejrin jivvutaw.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fit-23 ta' Marzu 2010 ġiet deċiża f'liema pożizzjoni l-pajjiżi se jkantaw fil-finali u s-semifinali.</p>

Riżultati
Semifinali
<p>Erbgħa u tletin pajjiż daħlu għas-semifinali tal-festival. It-tlugħ tal-poloz għas-semifinali saru fis-7 ta' Frar 2010, waqt li l-poloz ta' f'liema pożizzjoni se jkantaw ittellgħet fit-23 ta' Marzu 2010.</p>
Semifinali 1
<list type="unordered"><item>L-ewwel semifinali saret f'Oslo nhar il-25 ta' Mejju 2010.</item>
<item>L-għaxar pajjiżi mis-semifinali bl-aktar numru ta' punti jiggwadanjaw post fil-finali.</item>
<item>Franza, il-Ġermanja u Spanja ivvutaw f'din is-semifinali.</item></list>

Semifinali 2
<list type="unordered"><item>It-tieni semifinali saret f'Oslo fis-27 ta' Mejju 2010.</item>
<item>L-għaxar pajjiżi mis-semifinali bl-aktar numru ta' punti jiggwadanjaw post fil-finali.</item>
<item>In-Norveġja u r-Renju Unit ivvutaw f'din is-semifinali.</item></list>

Finali
<list type="unordered"><item>Il-finali saret fid-29 ta' Mejju 2010, ġewwa Telenor Arena, f'Bærum, f'Oslo.</item>
<item>L-hekk imsejħa l-<hi rend="italic"><ref target='https://mt.wikipedia.org/wiki/Festival_tal-Eurovision#"L-Erbgħa_l-Kbar"'>Big Four</ref></hi> u l-pajjiż ospitu, in-Norveġja, ikkwalifikaw awtomatikament għall-finali.</item>
<item>Miż-żewġ semifinali tal-25 u s-27 ta' Mejju 2010, għoxrin pajjiż ikkwalifikaw għall-finali. Total ta' ħamsa u għoxrin pajjiż ikkompetew fil-finali.</item></list>





Ħoloq esterni

<list type="unordered"><item><ref target="http://www.eurovision.tv/">Sit uffiċjali</ref></item></list>
</text></body></html>