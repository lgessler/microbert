<html><body><text id="wikipedia_mt_wikipedia_org__19387.html" ns="0" revid="267080" sourceurl="https://mt.wikipedia.org/wiki/Life_of_Pi" title="Life of Pi" type="wikipedia">Life of Pi<figure><caption>Qoxra ta' <hi rend="italic">Life of Pi</hi></caption></figure>
<p><hi rend="italic"><hi rend="bold">Life of Pi</hi></hi> huwa rumanz ta' avventura fantastika miktub mill-<ref target="https://mt.wikipedia.org/wiki/Kanada">Kanadiż</ref> <ref target="https://mt.wikipedia.org/wiki/Yann_Martel">Yann Martel</ref> fl-2001. Il-protagonist, Piscine Molitor "Pi" Patel, tifel <ref target="https://mt.wikipedia.org/wiki/Indja">Indjan</ref> minn Pondicherry, jesplora t-temi tal-ispiritwalità u tal-prattiċità minn età bikrija. Jirnexxilu jibqa' ħaj għal 227 jum fuq dgħajsa wara li l-vapur li kienu fuqu għereq f'nofs l-<ref target="https://mt.wikipedia.org/wiki/Oċean_Paċifiku">Oċean Paċifiku</ref> flimkien ma' <ref target="https://mt.wikipedia.org/wiki/Tigra">tigra</ref> rjali tal-Bengala jisimha Richard Parker.</p>
<p>Fl-2002 il-ktieb rebaħ il-<hi rend="italic">Man Booker Prize for Fiction</hi>, u fl-2004, l-<hi rend="italic">Asian/Pacific American Award for Literature in Best Adult Fiction</hi>. Fl-2012 ġie addattat għaċ-ċinema b'film dirett minn Ang Lee, mimli animazzjoni tal-kompjuter bi screenplay ta' David Magee. Il-film li ħareġ f'Settembru mill-ewwel intlaqa' tajjeb mill-pubbliku u mill-kritika. Fl-<hi rend="italic"><ref target="https://mt.wikipedia.org/wiki/Academy_Awards">Academy Awards</ref></hi> tal-2013 kellu ħdax-il nominazzjoni, u rebaħ erba' Oscars: l-Aqwa Direttur, l-Aqwa Ċinematografija, l-Aqwa Effetti Viżivi u l-Aqwa Mużika.</p>
Trama
<p>Life of Pi fih tliet taqsimiet. Fl-ewwel taqsima, il-karattru ewlieni, Pi, adult, jiftakar tfulitu. Kien ġie msemmi Piscine Molitor Patel għal pixxina li kien hemm <ref target="https://mt.wikipedia.org/wiki/Franza">Franza</ref>. Huwa jibdel ismu għal "Pi" meta jibda l-iskola sekondarja, għax jiddejjaq li kulħadd jaqbad miegħu bil-laqam "Pissing Patel". Missieru għandu zoo f'Pondicherry, u lil Pi jipprovdilu ħajja pjuttost komda u ċertu għarfien tal-psikoloġija tal-annimali.</p>
<p>Pi jitrabba bħala <ref target="https://mt.wikipedia.org/wiki/Indù">Indù</ref>, iżda ta' erbatax–il sena isir midħla tal-<ref target="https://mt.wikipedia.org/wiki/Kristjaneżmu">Kristjaneżmu</ref> u tal-<ref target="https://mt.wikipedia.org/wiki/Iżlam">Iżlam</ref>, u jibda josserva t-tliet reliġjonijiet għax kulma jrid li jħobb lil Alla "<hi rend="italic">just wants to love God</hi>." Jipprova jifhem lil Alla mil-lenti ta' kull reliġjon u jara s-sabiħ ta' kull waħda minnhom.</p>
<p>Familtu tiddeċiedi li tbigħ iż-zoo wara kwistjoni fuq l-art li kellha mal-gvern, u tbigħ l-annimali lil diversi zoos madwar id-dinja qabel ma temigra lejn il-<ref target="https://mt.wikipedia.org/wiki/Kanada">Kanada</ref>. Fit-tieni taqsima, il-familja ta' Pi tirkeb vapur merkantili <ref target="https://mt.wikipedia.org/wiki/Ġappun">Ġappuniż</ref> lejn il-Kanada b'uħud mill-annimali taż-zoo tagħhom, iżda wara ftit jiem, il-vapur jinqabad f'maltempata u jegħreq, u ommu, missieru u ħuh imutu. Fil-maltempata, Pi jaħrab f'dgħajsa tas-salvataġġ żgħira flimkien ma' <ref target="https://mt.wikipedia.org/wiki/Jena">jena</ref> ttikjata, <ref target="https://mt.wikipedia.org/wiki/Żebra">żebra</ref> feruta, u <ref target="https://mt.wikipedia.org/wiki/Orangutan">orangutan</ref>.</p>
<p>Hekk kif Pi jipprova jibqa' ħaj qalb dawk l-annimali, il-hyena toqtol liż-żebra, u mbagħad lill-orangutan, u dan inikket ferm lil Pi. Tigra tal-Bengala li kienet ilha mistoħbija taħt il-kanvas tad-dgħajsa toqtol u tiekol lill-jena. Pi, imbeżża' jibni ċattra, jorbotha mad-dgħajsa, u jmur jgħix fuqha. Lil Richard Parker jagħtih l-ilma minn tiegħu u xi ħut biex joqgħod kwiet, u jikkundizzjonah billi jbandal id-dgħajsa u jagħmlu seasick waqt li jsaffar suffara. Richard Parker jitgħallem jaċċetta l-preżenza ta' Pi u t-tnejn jibdew jgħixu fid-dgħajsa.</p>
<p>Pi jirrakkonta diversi ġrajjiet, fosthom l-iskoperta ta' gżira magħmula minn minn alka karnivora miżgħuda bis-surikati (bl-Ingliż, meerkats). Wara 227 jum, id-dgħajsa tas-salvataġġ tasal fil-kosta tal-<ref target="https://mt.wikipedia.org/wiki/Messiku">Messiku</ref> u Richard Parker mill-ewwel jaħrab fil-ġungla li kien hemm qrib.</p>
<p>Fit-tielet parti tar-rumanz, żewġ uffiċjali mill-Ministeru tat-Trasport Ġappuniż imorru jkellmu lil Pi biex isiru jafu kif għereq il-vapur. Meta ma jemmnux l-istorja tiegħu, jirrakkuntalhom storja oħra ta' kefrija umana, li fiha Pi ikun fid-dgħajsa tas-salvataġġ ma' ommu, ma' baħri b'siequ miksura, mal-kok tal-vapur, li qatel lill-baħri u lil omm Pi u qattagħhom biċċiet biex jikolhom u jużahom bħala lixka. Ix-xebh mal-ewwel storja ta' Pi iwassal lill-uffiċjali Ġappuniżi jaħsbu li l-orangutan kienet tirrapreżenta lil ommu, iż-żebra lill-baħri, il-jena lill-kok, u Pi huwa Richard Parker (it-tigra).</p>
<p>Wara li tahom it-tagħrif li xtaqu, Pi jistaqsihom liema miż-żewġ stejjer jippreferu. Billi ma setgħux ikollhom provi fuq l-ebda waħda u l-ebda waħda ma kienet tispjega għaliex għereq il-vapur, huma jagħżlu l-istorja bl-annimali. Pi jirringrazzjahom u jgħidilhom, "and so it goes with God" (u l-istess Alla).</p>
Ispirazzjoni u reazzjoni
<p>L-awtur jgħid: "Kont qed infittex li nikteb storja, mhux biss b' 's' żgħira iżda b' 'S' kbira – xi ħaġa li tagħti direzzjoni lil ħajti." U fil-fatt ir-rumanz tah direzzjoni u skop għal ħajtu.</p>
<p>Fl-2010 il-President Amerikan <ref target="https://mt.wikipedia.org/wiki/Barack_Obama">Barack Obama</ref> kiteb lill-awtur, u ddeskriva <hi rend="italic">Life of Pi</hi> bħala "prova eleganti ta' Alla u tal-ħila tan-narrattiva" ("an elegant proof of God, and the power of storytelling").</p>
</text></body></html>