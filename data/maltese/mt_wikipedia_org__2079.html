<html><body><text id="wikipedia_mt_wikipedia_org__2079.html" ns="0" revid="268318" sourceurl="https://mt.wikipedia.org/wiki/Karta%C4%A1ni" title="Kartaġni" type="wikipedia">Kartaġni<figure></figure>
<p><hi rend="bold">Kartaġni</hi> (bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Carthago</hi> jew <hi rend="italic">Karthago</hi>, bil-<ref target="https://mt.wikipedia.org/wiki/Lingwa_Griega">Grieg</ref>: Καρχηδών <hi rend="italic">Karkhēdōn</hi>, bl-<ref target="https://mt.wikipedia.org/wiki/Lingwa_Għarbija">Għarbi</ref>: قرطاج <hi rend="italic">Qarṭāj‎</hi>, li tfisser "Belt Ġdida") huwa l-isem ta' belt antika fuq ix-xatt tal-Lvant tal-<ref target="https://mt.wikipedia.org/wiki/Lag_ta'_Tuneż">lag ta' Tuneż</ref> li ilha teżisti għal madwar 3,000 sena u li llum il-ġurnata hija subborg ta' <ref target="https://mt.wikipedia.org/wiki/Tuneż">Tuneż</ref>, fit-<ref target="https://mt.wikipedia.org/wiki/Tuneżija">Tuneżija</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Għall-ħabta tas-sena 814 <ref target="https://mt.wikipedia.org/wiki/QK">Q.K.</ref>, Kartaġni nbniet minn kolonji <ref target="https://mt.wikipedia.org/wiki/Feniċi">Feniċi</ref> mill-belt ta' Tiru, u ġiet dedikata lill-alla <hi rend="italic">Melkart</hi>. Fil-leġġendi naraw li din il-belt twaqqfet minn Dido, u numru ta' stejjer differenti għadhom ħajjin fil-letteratura Griega u <ref target="https://mt.wikipedia.org/wiki/Imperu_Ruman">Rumana</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>L-ewwel snin ta' Kartaġni kienu kkaratterizzati bi problemi bejn is-sidien tal-art u s-sidien tal-iġfna. Is-soltu, minħabba d-dipendenza tal-belt fuq il-kummerċ marittimu, is-sidien tal-iġfna kienu jikkontrollaw il-gvern, u matul is-sitt seklu Q.K., Kartaġni bdiet tiddomina l-Punent tal-<ref target="https://mt.wikipedia.org/wiki/Baħar_Mediterran">Mediterran</ref>. Merkanti u esploraturi waqqfu għaqda kbira ta' rotot kummerċjali, u Kartaġni bdiet issir sinjura u b'saħħitha. Fil-bidu tas-6 seklu Q.K., <hi rend="italic">Hanno n-Navigatur</hi> hu maħsub li vjaġġa mad-dawra tal-<ref target="https://mt.wikipedia.org/wiki/Afrika">Afrika</ref>, u jista' jkun li wasal sa <ref target="https://mt.wikipedia.org/wiki/Sierra_Leone">Sierra Leone</ref>. Sadanittant, taħt mexxej jismu Malchus, il-belt bdiet tiddomina ix-xtut ta' fuq tal-Afrika u l-intern tat-Tuneżija.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption>Filmat b'rikostruzzjoni ta' Kartaġni</caption></figure>
<p>Fil-bidu tal-5 seklu Q.K., Kartaġni kienet iċ-ċentru tal-kummerċ tar-reġjun, pożizzjoni li żammet sakemm il-belt ġiet attakkata u inkorporata fir-Repubblika Rumana, fl-aħħar tat-Tielet <ref target="https://mt.wikipedia.org/wiki/Gwerer_Puniċi">Gwerra Punika</ref>. Kartaġni kienet ħadet il-kolonji l-qodma tal-Feniċi, kolonji bħal Hadrumetum, Utica u <ref target="https://mt.wikipedia.org/wiki/Kerkouane">Kerkouane</ref>, flimkien mat-tribujiet <ref target="https://mt.wikipedia.org/wiki/Libja">Libjani</ref>, b'firxa minn partijiet tal-<ref target="https://mt.wikipedia.org/wiki/Marokk">Marokk</ref> sal-fruntiera mal-<ref target="https://mt.wikipedia.org/wiki/Eġittu">Eġittu</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-influwenza tagħha kienet inxterdet mal-Mediterran kollu, bil-kontroll ta' <ref target="https://mt.wikipedia.org/wiki/Sardenja">Sardenja</ref>, <ref target="https://mt.wikipedia.org/wiki/Malta">Malta</ref>, il-gżejjer Baleariċi u n-naħa tal-Punent ta' <ref target="https://mt.wikipedia.org/wiki/Sqallija">Sqallija</ref>. Wara l-Ewwel Gwerra Punika twaqqfu kolonji fl-Iberja (<ref target="https://mt.wikipedia.org/wiki/Spanja">Spanja</ref>), l-iktar famuża fostom <hi rend="italic">Kartaġena</hi>.</p>
Sit ta' Wirt Dinji
<p>Is-sit arkeoloġiku ta' Kartaġni ġie ddeżinjat bħala <ref target="https://mt.wikipedia.org/wiki/Sit_ta’_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1979.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<figure><caption>Is-sit arkeoloġiku ta' Kartaġni</caption></figure>
</text></body></html>