<html><body><text id="wikipedia_mt_wikipedia_org__6510.html" ns="0" revid="273809" sourceurl="https://mt.wikipedia.org/wiki/Nicol%C3%B2_Isouard" title="Nicolò Isouard" type="wikipedia">Nicolò Isouard
<p><hi rend="bold">Nicolò Isouard</hi> (30 ta’ Mejju, 1775 <ref target="https://mt.wikipedia.org/wiki/Il-Paġna_prinċipali#cite_note-1">[1]</ref> – 23 ta’ Marzu, 1818) kien kompożitur <ref target="https://mt.wikipedia.org/wiki/Malta">Malti</ref>, famuż Pariġi għax-xogħol tiegħu fit-<ref target="https://mt.wikipedia.org/wiki/Opéra_Comique">Théâtre de l'Opéra-Comique</ref></p>
<figure><caption> Nicolò Isouard</caption></figure>
Bijografija
<p>Nicolò Isouard twieled f’<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, Malta, bin Fortunato Isouard Xuereb u Maria Helena mwielda Lombard Rigord. </p>
<p>Fl-1790, ta’ ħmistax-il sena, missieru Fortunato, li kien negozjant, bagħtu jistudja fil-Kulleġġ Militari, l-<ref target="https://mt.wikipedia.org/wiki/Italja">Italja</ref> kif ukoll f’Pariġi fejn studja l-kummerċ. Minħabba r-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> li faqqgħet fl-1789, Nicolò kellu jabbanduna l-istudju u jmur lura Malta.
Kontra x-xewqat ta’ missieru, Malta studja l-mużika taħt is-Surmast Don <ref target="https://mt.wikipedia.org/wiki/Michelangelo_Vella">Michelangelo Vella</ref> (1715–1792) u s-Surmast <ref target="https://mt.wikipedia.org/wiki/Francesco_Azzopardi">Francesco Azzopardi</ref> (1745–1809), il-magħruf ‘Maestro di Cappella’. Dawn ikkonvinċew 'il missieru biex jibagħtu jkompli jistudja l-mużika Palermo. Hemm studja taħt Giuseppe Amendola u wara mar Napli fejn studja taħt Nicola Sala u Pietro Alessandro Guglielmi. </p>
<p>L-ewwel opra tiegħu <hi rend="italic">Casaciello Persiguitato da un Mago</hi> ittellgħet fit-<ref target="https://mt.wikipedia.org/wiki/Teatru_Manoel">Teatru Manoel</ref> il-belt <ref target="https://mt.wikipedia.org/wiki/Valletta">Valletta</ref> fl-1793. (Isouard kellu 18-il sena). It-tieni waħda, <hi rend="italic">L’Avviso ai Maritati</hi>, li ttellgħet Firenze fl-1794, ma tantx irnexxiet, imma t-tielet waħda <hi rend="italic">Artaserse</hi>, li saret f’Livorno sena wara fl-1795, għamlet suċċess ikbar.</p>
<p>Fuq talba tal-Gran Mastru tal-<ref target="https://mt.wikipedia.org/wiki/Ordni_Militari_Sovran_ta'_Malta">Ordni tal-Kavalieri ta' Malta</ref>, De Rohan, Nicolò Isouard reġa’ lura Malta u l-Gran Mastru onorah billi għamlu Donat fl-<ref target="https://mt.wikipedia.org/wiki/Ordni_Militari_Sovran_ta'_Malta">Ordni</ref> u wara ħatru prim organista. Kompla jikkomponi aktar mużika imma l-maġġoranza kienet mużika sagra fuq versi tal-Gran Mastru De Rohan innifsu. Fl-1796 laħaq ‘Maestro di Cappella’ f'San Ġwann, il-<ref target="https://mt.wikipedia.org/wiki/Kon-Katidral_ta'_San_Ġwann">Knisja Konventwali</ref> tal-<ref target="https://mt.wikipedia.org/wiki/Ordni_Militari_Sovran_ta'_Malta">Ordni</ref> il-belt <ref target="https://mt.wikipedia.org/wiki/Valletta">Valletta</ref>. Fl-istess sena żżewweġ 'l Partemia Dimech <ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.
Bejn l-1794 sal-okkupazzjoni tal-Franċiżi f’Malta, Isouard ikkompona ħames opri, fosthom <hi rend="italic">I Due Avari</hi>, <hi rend="italic">Rinaldo d’Asti</hi> u <hi rend="italic">Il Barbiere di Siviglia</hi>. Matul l-okkupazzjoni tal-Franċiżi f’Malta nħatar Kummissarju tat-<ref target="https://mt.wikipedia.org/wiki/Teatru_Manoel">Teatru Manoel</ref>. </p>
<p>Fis-sena 1800, Nicolò Isouard mar lura Pariġi fejn fl-1812 iżżewweġ lil Claudine Berthault<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Kif wasal Pariġi, Isouard iltaqa’ mal-pjanista Rigel li ntroduċih mal-vjolinista u kompożitur prolifiku Rodolphe Kreutzer (1766–1831), apprezzat ħafna minn <ref target="https://mt.wikipedia.org/wiki/Ludwig_van_Beethoven">Beethoven</ref>, awtur ta’ iżjed minn erbgħin opra. Bl-appoġġ ta’ Kreutzer, l-opra <hi rend="italic">Le Petit Page ou La Prison d’État</hi> ta’ Isouard ġiet ippreżentata Pariġi fl-1800. Fl-1801, l-opra <hi rend="italic">Flaminius à Corinthe</hi> (diretta u ffirmata wkoll minn Kreutzer) kellha l-premier Pariġi kif ukoll l-opra <hi rend="italic">Il-Bottaio</hi> u l-verżjoni Franċiża ta’ <hi rend="italic">L’Improvisata in Campagna</hi> (l’Impromptu de campagne). </p>
<p>Xi awturi jsostnu li meta l-Franċiżi kienu Malta (1798-1800), Isuoard kien segretarju tal-ġeneral Belgrand de Vaubois u li ltaqa’ ma’ l-pjanista Rigel għax dan kien mar Malta ma’ <ref target="https://mt.wikipedia.org/wiki/Napuljun_I_ta'_Franza">Napuljun</ref>. Wara t-telfa tal-Franċiżi, Belgard ħa 'l Isouard miegħu Pariġi<ref target="https://mt.wikipedia.org/wiki/Il-Paġna_prinċipali#cite_note-class-4">[4]</ref>. </p>
<p>Għall-ewwel sab diffikultà kbira biex jistabillixi ismu bħala kompożitur imma f’qasir żmien il-poplu in ġenerali aċċetta x-xogħol tiegħu fil-qasam mużikali u l-popolarità tiegħu kibret.
Il-kompożizzjonijiet tiegħu inkludew opri, kanzunetti, dwetti u xogħlijiet oħra bħal <hi rend="italic">La Paix</hi>, li kiteb għall-okkażjoni tat-Trattat ta’ Amiens. Bejn is-snin 1805 u 1817, il-popolarità ta’ Nicolò Isouard kienet fl-aqwa tagħha peress li x-xogħol tiegħu beda jindaqq fl-Opéra-Comique meta kiteb numru ta’ opri liriċi b'libretti bil-Franċiż, inklużi <hi rend="italic">Cendrillon</hi>, (opra fuq Cinderella, forsi l-aħjar biċċa mużika li kiteb), <hi rend="italic">Jeannot et Colin</hi> u <hi rend="italic">Joconde</hi> li għamlu suċċess kbir.</p>
<figure><caption> Bust ta' Isouard, Teatru ta' l'Opéra-Comique</caption></figure>
<p>B’kollox Nicolò ikkompona 42 opra u xi wħud minnhom kellhom rappreżentazzjoni Berlin, Copenhagen, Ruma, Londra, Budapest, San Pietruburgu, Moska u fi bliet oħra. Ikkompona wkoll quddies, motetti, kantati u romanzi. Meta fis-sena 1817 il-kompożitur François-Adrien Boieldieu mar lura Franza mir-Russja, Isouard iffaċċa kompetizzjoni kbira. Infatti fl-istess sena Boieldieu ġie elett minflok Nicolò Isouard biex jimla l-post f "l'Institut de France" li tbattal meta miet Étienne-Nicolas Méhul, pożizzjoni importanti ħafna fil-qasam mużikali. Din Nicolò ħadha bi kbira wisq u dar għax-xorb, li kien il-bidu tat-tmiem tiegħu. F’qasir żmien is-saħħa ta’ Nicolò Isouard marret lura ħafna u l-mara u t-tfal abbandunawh. Miet fit-23 ta’ Marzu tas-sena 1818 fl-età ta’ 43 sena.</p>
<p>L-opri tiegħu <hi rend="italic">Jeannot et Colin</hi>, <hi rend="italic">Aladin ou La Lanterne Magique</hi> (li spiċċaha l-kollega Taljan tiegħu Angelo Maria Benincorsi fl-1821) u <hi rend="italic">Une Nuit de Gustave Wasa</hi>, ispirata mix-xogħol ta’ Alexis Piron, kellhom il-premiere Pariġi wara mewtu fl-1818, 1822 u fl-1825.</p>
<p>Ma’ Luigi Cherubini, Méhul, Pierre Rode, Kreutzer u Boïeldieu , Isouard kien waqqaf id-dar editorjali <hi rend="italic">Le magasin de musique</hi>, Pariġi fl-1802.</p>
<p>Bosta professuri tal-mużika, kompożituri, poeti u ħbieb taw l-aħħar tislima lil Isouard fil-funeral tiegħu li kien akkumpanjat minn marċi funebri. Fost dawk li ġarru t-tebut kien hemm il-kompożituri Henri Montan Berton u Cherubini flimkien ma' l-awtur Étienne-Joseph-Bernard Delrieu. Indifen fil-knisja Notre Dame des Victoires imma wara ġismu tmexxa għaċ-ċimiterju Père Lachaise<ref target="https://mt.wikipedia.org/wiki/Il-Paġna_prinċipali#cite_note-class-4">[4]</ref>.</p>
<p>Fil-faċċata ta’ l'Opéra-Comique hemm bust ta’ dan il-kompożitur Malti fost il-bustijiet ta’ kompożituri oħra kif ukoll waħda mil-pjazzez ta’ Pariġi hija msemmija għalih.
Matul iż-żmien, bosta awturi tal-istorja kienu jaħsbu li dan il-kompożitur famuż Malti kien ta’ nisel Franċiż minħabba il-pronunzja ta’ kunjomu u l-assoċjazzjoni li kellu ma' l'Opéra-Comique ta’ Pariġi.</p>
<p>Nicolò Isouard ħalla żewgt itfal bniet Sophie-Nicole (1809-?), kompożitriċi tar-rumanzi, u Annette-Julie (1814-1876), pjanista u kompożitriċi. Ħuh, Joseph (1794-1863), għamel karriera bħala kantant u direttur tal-opri u wara nħatar ispettur tal-Monumenti storiċi fil-belt ta' Rouen. </p>
<p>L-isem Nicolò Isouard huwa sinonimu ma’ banda fil-<ref target="https://mt.wikipedia.org/wiki/Mosta">Mosta</ref> li ġġib ismu, is-Soċjetà Filarmonika Nicolò Isouard. Il-kumitat ta’ din is-Soċjetà kellu sodisfazzjon kbir meta fl-1990, wara ħafna attentati rnexxielu jixtri minn Franza tmien kotba oriġinali bl-opri ta’ Nicolò Isouard.</p>
<figure><caption>Bust ta' Nicolò Isouard, Malta</caption></figure>


Xogħlijiet
<list type="unordered"><item><hi rend="italic">L'Avviso a Maritati</hi>, Opra, 1794</item>
<item><hi rend="italic">Artaserse, re di Persia</hi>, Opra serja, 1794</item>
<item><hi rend="italic">Il barbiere di Siviglia</hi>, Opra buffa (ibbażata fuq Beaumarchais), 1796</item>
<item><hi rend="italic">Rinaldo d'Asti</hi>, Dramma giocoso, 1796</item>
<item><hi rend="italic">L'improvvisata in campagna</hi>, Opra buffa, 1797</item>
<item><hi rend="italic">I due avari</hi>, Commedia per musica, 1797</item>
<item><hi rend="italic">Il bottaio</hi>, Opéra comique, 1798</item>
<item><hi rend="italic">Il barone d'Alba chiara</hi>, Commedia per musica, 1798</item>
<item><hi rend="italic">Ginevra di Scozia</hi>, Dramma serio eroico, 1798</item>
<item><hi rend="italic">Le Petit Page ou La Prison d'état</hi>, Opra, 1800</item>
<item><hi rend="italic">Flaminius à Corinthe</hi>, Opra, 1801</item>
<item><hi rend="italic">La Statue ou La Femme avare</hi>, Opéra comique, 1802</item>
<item><hi rend="italic">Michel-Ange</hi>, Opra, 1802</item>
<item><hi rend="italic">Les Confidences</hi>, Opra, 1803</item>
<item><hi rend="italic">Le Baiser et la quittance ou Une aventure de garnison</hi>, Opéra comique, 1803</item>
<item><hi rend="italic">Le Médecin turc</hi>, Opéra bouffon, 1803</item>
<item><hi rend="italic">L'Intrigue aux fenêtres</hi>, Opra, 1805</item>
<item><hi rend="italic">La ruse inutile ou Les Rivaux par convention</hi>, Opra, 1805</item>
<item><hi rend="italic">Léonce ou Le Fils adoptif</hi>, Opra, 1805</item>
<item><hi rend="italic">La Prise de Passaw</hi>, Opéra comique, 1806</item>
<item><hi rend="italic">Le Déjeuner de garçons</hi>, Comédie mêlée de musique, 1806</item>
<item><hi rend="italic">Idala ou La Sultane</hi>, Opéra comique, 1806</item>
<item><hi rend="italic">Les Rendez-vous bourgeois</hi>, Opéra bouffon, 1807</item>
<item><hi rend="italic">Les Créanciers ou Le Remède à la goutte</hi>, Opera comique, 1807</item>
<item><hi rend="italic">Un jour à Paris ou La Leçon singulière</hi>, Opéra comique, 1808</item>
<item><hi rend="italic">Cimarosa</hi>, Opéra comique, 1808</item>
<item><hi rend="italic">Zélomir ou L'Intrigue au sérail</hi>, Opéra comique, 1809</item>
<item><hi rend="italic">Cendrillon</hi>, Opéra féerie, (ibbażata fuq Charles Perrault), 1810</item>
<item><hi rend="italic">La Victime des arts ou La Fête de famille</hi>, Opéra comique, 1811</item>
<item><hi rend="italic">La Fête de village ou L'Heureux militaire</hi>, Opéra comique, 1811</item>
<item><hi rend="italic">Le Billet de Loterie</hi>, Opéra comique, 1811</item>
<item><hi rend="italic">Le Magicien sans magie</hi>, Opéra comique, 1811</item>
<item><hi rend="italic">Lulli et Quinault ou Le Déjeuner impossible</hi>, Opéra comique, 1812</item>
<item><hi rend="italic">Le Prince de Catane</hi>, Opra, 1813</item>
<item><hi rend="italic">Le Français à Venise</hi>, Opéra comique, 1813</item>
<item><hi rend="italic">Bayard à Mézières ou Le Siège de Mézières</hi>, Opéra comique, 1814</item>
<item><hi rend="italic">Joconde ou Les Coureurs d'aventures</hi>, Opéra comique, 1814</item>
<item><hi rend="italic">Jeannot et Colin</hi>, Opéra comique, 1814</item>
<item><hi rend="italic">Les Deux Maris</hi>, Opéra comique, 1816</item>
<item><hi rend="italic">L'Une pour l'autre ou L'Enlèvement</hi>, Opéra comique, 1816</item>
<item><hi rend="italic">Aladin ou La Lampe merveilleuse</hi>, Opéra féerie, 1822 (mtella' wara mewtu)</item>
<item><hi rend="italic">Une nuit de Gustave Wasa</hi>, Opra, 1825 (mtella' wara mewtu)</item></list>
</text></body></html>