<html><body><text id="wikipedia_mt_wikipedia_org__1434.html" ns="0" revid="262359" sourceurl="https://mt.wikipedia.org/wiki/En%C4%8Biklopedija" title="Enċiklopedija" type="wikipedia">Enċiklopedija
<figure><caption>Il-volumi tal-15-il edizzjoni ta’ <hi rend="italic">Encyclopædia Britannica</hi> (flimkien mal-volum għas-sena 2002) ikopru żewġ xkafef tal-kotba f’librerija.</caption></figure>
<figure><caption>Il-paġna tat-titlu ta' <hi rend="italic">Lucubrationes</hi>, edizzjoni tal-1541, wieħed mill-ewwel kotba li użaw varjant tal-kelma <hi rend="italic">enċiklopedija</hi> fit-titlu</caption></figure>
<p><hi rend="bold">Enċiklopedija</hi> hija xogħol ta' referenza jew kompendju li jipprovdi sommarji ta' għarfien jew mill-fergħat kollha jew minn qasam jew dixxiplina partikolari.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-enċiklopediji huma maqsuma f'artikoli jew entrati li ħafna drabi huma rranġati <ref target="https://mt.wikipedia.org/wiki/Ordni_alfabetiku">alfabetikament</ref> skont l-isem tal-artikolu<ref target="https://mt.wikipedia.org/wiki/Il-Paġna_prinċipali#cite_note-DOLencyclopedia-2">[2]</ref> u xi kultant skont kategoriji tematiċi. L-entrati tal-enċiklopedija huma itwal u aktar dettaljati minn dawk fil-biċċa l-kbira <ref target="https://mt.wikipedia.org/wiki/Dizzjunarju">tad-dizzjunarji</ref>. Ġeneralment, b'differenza mill-entrati tad-dizzjunarju - li jiffokaw fuq informazzjoni <ref target="https://mt.wikipedia.org/wiki/Lingwistika">lingwistika</ref> dwar <ref target="https://mt.wikipedia.org/wiki/Kelma">kliem</ref>, bħall-<ref target="https://mt.wikipedia.org/wiki/Etimoloġija">etimoloġija</ref>, it-tifsira, il-pronunzja, l-użu u l-forom grammatikali tagħhom - l-artikoli tal-enċiklopedija jiffokaw fuq informazzjoni <ref target="https://mt.wikipedia.org/wiki/Fatt">fattwali</ref> li tikkonċerna s-suġġett imsemmi fit-titlu tal-artikolu.<ref target="https://mt.wikipedia.org/wiki/Il-Paġna_prinċipali#cite_note-bejoint-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-DOLencyclopedia-2">[2]</ref></p>
<p>L-enċiklopediji ilhom jeżistu għal madwar 2,000 sena u evolvew b’mod konsiderevoli matul dak iż-żmien fir-rigward tal-lingwa (miktuba b’lingwa internazzjonali ewlenija jew lingwa vernakulari), id-daqs (ftit jew ħafna volumi), l-intenzjoni (preżentazzjoni ta’ firxa globali jew limitata ta’ għarfien), perspettiva kulturali (awtorevoli, ideoloġika, didattika, utilitarja), awtur (kwalifiki, stil), qarrejja (livell ta’ edukazzjoni, sfond, interessi, kapaċitajiet), u t-teknoloġiji disponibbli għall-produzzjoni u d-distribuzzjoni tagħhom (manuskritti miktuba bl-idejn, edizzjonijiet żgħar jew kbar stampati, internet). Verżjonijiet stampati sabu post prominenti f'libreriji, skejjel u istituzzjonijiet edukattivi oħra, bħala sors ta' informazzjoni affidabbli miġbura minn esperti.</p>
<p>Il-wasla ta' verżjonijiet diġitali u open-source fis-seklu 21, bħall-<ref target="https://mt.wikipedia.org/wiki/Wikipedija">Wikipedija</ref>, espandiet bil-kbir l-aċċessibilità, l-identità tal-awturi, it-tip ta' qarrejja, u l-varjetà ta' entrati enċiklopediċi.</p>
Etimoloġija
Żewġ kelmiet Griegi mifhuma ħażin bħala waħda
<p>Il-kelma <hi rend="italic">enċiklopedija</hi> ( <hi rend="italic">encyclo</hi> | <hi rend="italic">pedia</hi> ) ġejja mill-Grieg Koine ἐγκύκλιος παιδεία,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> magħruf ukoll bħala Grieg Bibbliku, transliterat bħala <hi rend="italic">enkyklios paedia,</hi> li tfisser "edukazzjoni ġenerali" minn <hi rend="italic">enkyklios</hi> (ἐγκύκλιος), li tfisser "ċirkolari, rikurrenti, meħtieġa regolarment, ġenerali" <ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u <hi rend="italic">paedia</hi> (παιδεία), li tfisser "edukazzjoni, trobbija ta' tfal"; flimkien, il-frażi litteralment tittraduċi bħala "istruzzjoni sħiħa" jew "għarfien sħiħ".<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Madankollu, iż-żewġ kelmiet separati tnaqqsu għal kelma waħda minħabba żball skribali minn kopjisti ta' edizzjoni manuskritta <ref target="https://mt.wikipedia.org/wiki/Lingwa_Latina">Latina</ref> ta' <ref target="https://mt.wikipedia.org/wiki/Quintillian">Quintillian</ref> fl-1470.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-kopjisti ħadu din il-frażi bħala kelma Griega waħda, <hi rend="italic">enkyklopaedia</hi>, bl-istess tifsira, u din il-kelma Griega żbaljata saret il-kelma Latina l-ġdida "encyclopaedia", li minnha ġiet il-kelma bl-Ingliż u lingwi oħra inkluż il-Malti. Minħabba din il-kelma magħquda, il-qarrejja tas-seklu ħmistax u dawk li ġew warajhom, spiss u b’mod żbaljat, ħasbu li l-awturi Rumani Quintillian u Plinju ddeskrivew ġeneru antik.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Użu fis-seklu sittax tal-kelma magħquda
<figure><caption>Il-paġna tat-titlu ta' <hi rend="italic">Encyclopaediæ, seu orbis disciplininarum, tam sacrarum quam prophanarum, epistemon</hi> ta' <ref target="https://mt.wikipedia.org/wiki/Pavao_Skalić">Skalich</ref> mill-1559, bl-ewwel użu ċar tal-kelma <hi rend="italic">encyclopaedia</hi> fit-titlu.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></caption></figure>
<p>Fis-seklu sittax kien hemm ċertu ambigwità dwar kif tuża din il-kelma ġdida. Kif juru bosta titli, ma kienx hemm kunċett kostanti dwar l-ortografija tagħha u lanqas l-istatus tagħha bħala nom. Pereżempju: <hi rend="italic">Margarita philosophica encyclopaediam exhibens</hi> ta' Jacobus Philomusus (1508); l-<hi rend="italic">Encyclopedia orbisque doctrinarum, hoc est omnium artium, scientiarum, ipsius philosophiae index ac divisio</hi> ta' Johannes Aventinus; <hi rend="italic">Lucubrationes vel potius absolutissima kyklopaideia</hi> (1538, 1541) ta' Joachimus Fortius Ringelbergius;  <hi rend="italic">Encyclopaediæ, seu orbis disciplinarum, tam sacrarum quam prophanarum, epistemon</hi> (1559) ta' Paul Skalich; <hi rend="italic">Margarita philosophica</hi> ta' Gregor Reisch (1503, intitolat mill-ġdid <hi rend="italic">Encyclopaedia</hi> fl-1583); u <hi rend="italic">Cyclopaedia Paracelsica</hi> ta' Samuel Eisenmenger (1585).<ref target="https://mt.wikipedia.org/wiki/Il-Paġna_prinċipali#cite_note-harris-10">[10]</ref></p>
<p>Hemm żewġ eżempji tal-eqdem użu vernakulari tal-kelma magħquda. Madwar l-1490, Franciscus Puccius kiteb ittra lil Politianus fejn irringrazzjah tal-<hi rend="italic">Miscellanea</hi> tiegħu, u sejħilha enċiklopedija.<ref target="https://mt.wikipedia.org/wiki/Il-Paġna_prinċipali#cite_note-harris-10">[10]</ref> B'mod aktar komuni, <ref target="https://mt.wikipedia.org/wiki/François_Rabelais">François Rabelais</ref> huwa msemmi għall-użu tiegħu ta' dan it-terminu f'<hi rend="italic"><ref target="https://mt.wikipedia.org/wiki/Gargantua_u_Pantagruel">Pantagruel</ref></hi> (1532).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Is-suffiss <hi rend="italic">-p(a)edia</hi>
<p>Diversi enċiklopediji għandhom ismijiet li jinkludu s-suffiss <hi rend="italic">-p(a)edia</hi>, biex jimmarkaw it-test bħala li jappartjeni għall-ġeneru ta' enċiklopediji. Eżempju huwa <ref target="https://mt.wikipedia.org/wiki/Banglapedia">Banglapedia</ref> (dwar kwistjonijiet rilevanti għall-Bangladesh).</p>
Użu kontemporanju
<p>Bil-Malti, il-kelma enċiklopedija tintuża komunament mingħajr varjanti ortografiċi. Bl-Ingliż, il-kelma hija l-iktar komunement miktuba <hi rend="italic">encyclopedia</hi>, għalkemm <hi rend="italic">encyclopaedia</hi> (minn <hi rend="italic">encyclopædia</hi> ) tintuża wkoll fl-Ingliż Brittaniku.<ref target="https://mt.wikipedia.org/wiki/Il-Paġna_prinċipali#cite_note-Oxford_English_Dictionary-12">[12]</ref></p>
Karatteristiċi
<p>L-enċiklopedija moderna ġiet żviluppata mid-dizzjunarju fis-seklu 18. Storikament, kemm l-enċiklopediji kif ukoll id-dizzjunarji ġew riċerkati u miktuba minn esperti edukati tajjeb u infurmati sew, iżda huma differenti fl-istruttura b'mod sinifikanti. Dizzjunarju huwa xogħol lingwistiku li jiffoka primarjament fuq elenkar alfabetiku tal-<ref target="https://mt.wikipedia.org/wiki/Kelma">kliem</ref> u d-<ref target="https://mt.wikipedia.org/wiki/Definizzjonijiet">definizzjonijiet</ref> tagħhom. Kliem <ref target="https://mt.wikipedia.org/wiki/Sinonimu">sinonimu</ref> u dak relatat mas-suġġett jinstabu mxerrdin mad-dizzjunarju, u ma jagħtu l-ebda post ovvju għal trattament fil-fond. Għalhekk, dizzjunarju tipikament jipprovdi <ref target="https://mt.wikipedia.org/wiki/Informazzjoni">informazzjoni</ref> limitata, <ref target="https://mt.wikipedia.org/wiki/Analiżi">analiżi</ref> jew sfond għall-kelma definita. Filwaqt li jista' joffri definizzjoni, jista' jħalli lill-qarrej fejn kien għax xorta jibqa' ma<ref target="https://mt.wikipedia.org/wiki/Fehim">jifhimx</ref> it-tifsira, is-sinifikat jew il-limitazzjonijiet ta'  <ref target="https://mt.wikipedia.org/wiki/Terminu_(lingwa)">terminu</ref>, u kif it-terminu jirrelata ma' qasam usa' ta' għarfien. Enċiklopedija, teoretikament, mhix miktuba sabiex tikkonvinċi, għalkemm wieħed mill-għanijiet tagħha huwa tabilħaqq li jikkonvinċi lill-qarrejja mill-veraċità tagħha stess.</p>
<p>Biex jiġu indirizzati dawn il-ħtiġijiet, artikolu ta' enċiklopedija tipikament mhuwiex limitat għal definizzjonijiet sempliċi, u mhuwiex limitat għad-definizzjoni ta' kelma individwali, iżda jipprovdi tifsira aktar estensiva għal <hi rend="italic">suġġett jew <ref target="https://mt.wikipedia.org/wiki/Lista_ta'_dixxiplini_akkademiċi">dixxiplina</ref></hi>. Minbarra li jiddefinixxi u jelenka termini sinonimi għas-suġġett, l-artikolu jista' jittratta t-tifsira aktar estensiva tas-suġġett f'aktar fond u jwassal l-iktar għarfien akkumulat rilevanti dwar dak is-suġġett. Artikolu ta' enċiklopedija spiss jinkludi wkoll bosta <ref target="https://mt.wikipedia.org/wiki/Mappa">mapep</ref> u <ref target="https://mt.wikipedia.org/wiki/Illustrazzjoni">illustrazzjonijiet</ref>, kif ukoll dettalji <ref target="https://mt.wikipedia.org/wiki/Biblijografija">bibljografiċi</ref> u <ref target="https://mt.wikipedia.org/wiki/Statistika">statistika</ref>.</p>
<p>Erba' elementi ewlenin jiddefinixxu enċiklopedija: is-suġġett tagħha, l-ambitu tagħha, il-mod kif inhi organizzata, u l-metodu ta' produzzjoni tagħha:</p>
<list type="unordered"><item>L-Enċiklopediji jistgħu jkunu ġenerali, u jkun fihom artikoli dwar suġġetti f'kull qasam (l-<hi rend="italic">Encyclopædia Britannica</hi> bil-lingwa Ingliża u dik bil-Ġermaniż <hi rend="italic"><ref target="https://mt.wikipedia.org/wiki/Brockhaus_Enzyklopädie">Brockhaus</ref></hi> huma eżempji magħrufa). Enċiklopediji ġenerali jista' jkun fihom gwidi dwar kif tagħmel diversi affarijiet, kif ukoll jinkorporaw dizzjunarji u gazzettieri. Hemm ukoll enċiklopediji li jkopru varjetà wiesgħa ta' suġġetti minn perspettiva kulturali, etnika jew nazzjonali partikolari, bħall-<hi rend="italic">Great Soviet Encyclopedia</hi> jew l-<hi rend="italic">Encyclopaedia Judaica</hi>.</item>
<item>Xogħlijiet ta' ambitu enċiklopediku għandhom l-għan li jwasslu l-għarfien importanti akkumulat għall-qasam tas-suġġett tagħhom, bħal enċiklopedija tal-<ref target="https://mt.wikipedia.org/wiki/Mediċina">mediċina</ref>, tal-<ref target="https://mt.wikipedia.org/wiki/Filosofija">filosofija</ref> jew tal-<ref target="https://mt.wikipedia.org/wiki/Dritt">liġi</ref>. Ix-xogħlijiet ivarjaw fil-firxa tal-materjal u fil-fond tad-diskussjoni, skont l-udjenza li jkunu jridu jilħqu.</item>
<item>Xi metodu sistematiku ta' organizzazzjoni huwa essenzjali biex enċiklopedija tkun tista' tintuża bħala referenza. Storikament kien hemm żewġ metodi ewlenin ta' organizzazzjoni fl-enċiklopediji stampati: il-metodu alfabetiku (li jikkonsisti f'numru ta' artikoli separati, organizzati f'ordni alfabetika) u l-organizzazzjoni skont kategoriji ġerarkiċi. L-ewwel metodu huwa l-iktar komuni llum, speċjalment għal xogħlijiet ġenerali. Il-fluwidità tal-midja elettronika, madankollu, tippermetti possibbiltajiet ġodda għal aktar minn metodu wieħed ta' organizzazzjoni tal-istess kontenut. Barra minn hekk, il-midja elettronika toffri kapaċitajiet ġodda għat-tfittxija, l-indiċjar u r-referenza. L-epigrafu minn Orazju fuq il-paġna tat-titlu tal-<hi rend="italic">Encyclopédie</hi> tas-seklu 18 jissuġġerixxi l-importanza tal-istruttura ta' enċiklopedija: "Liema grazzja tista' tiżdied ma' affarijiet komuni bis-setgħa tal-ordni u l-konnessjoni."</item>
<item>Hekk kif il-mezzi multimedjali moderni u l-era tal-informazzjoni evolvew, ħarġu metodi ġodda għall-ġbir, il-verifika, it-tqassir, u l-preżentazzjoni ta' kull tip ta' informazzjoni. Proġetti bħal <ref target="https://mt.wikipedia.org/wiki/Kollox2">Everything2</ref>, <ref target="https://mt.wikipedia.org/wiki/Encarta">Encarta</ref>, <ref target="https://mt.wikipedia.org/wiki/H2g2">h2g2</ref>, u l-<ref target="https://mt.wikipedia.org/wiki/Wikipedija">Wikipedija</ref> huma eżempji ta’ forom ġodda ta' enċiklopediji, filwaqt li l-irkupru tal-informazzjoni qed isir aktar sempliċi. Storikament, il-produzzjoni tal-enċiklopediji saret kemm f'kuntesti għall-profitt kif ukoll għal dawk li mhumiex. Il-<hi rend="italic">Great Soviet Encyclopedia</hi> msemmija hawn fuq kienet kompletament sponsorjata mill-istat, filwaqt li l-<hi rend="italic">Britannica</hi> kienet sostnuta kummerċjalment. B'paragun, il-Wikipedija hija sostnuta minn voluntiera li jikkontribwixxu f'ambjent mingħajr skop ta' profitt taħt l-organizzazzjoni tal-<ref target="https://mt.wikipedia.org/wiki/Fondazzjoni_Wikimedia">Fondazzjoni Wikimedia</ref>.</item></list>
<p>Xi xogħlijiet intitolati "dizzjunarji" huma fil-fatt simili għall-enċiklopediji, speċjalment dawk li għandhom x'jaqsmu ma' qasam partikolari (bħad-<hi rend="italic">Dizzjunarju tal-Medju Evu</hi>, id-<hi rend="italic">Dizzjunarju tal-Vapuri tal-Ġlied Navali Amerikani</hi>, u d<hi rend="italic">-Dizzjunarju tal-Liġi ta' Black</hi>).</p>
<p>Hemm xi differenzi sinifikanti bejn enċiklopediji u dizzjunarji. Fost l-aktar notevoli nsibu li artikoli ta' enċiklopedija huma itwal, aktar sħaħ u jidħlu aktar fil-fond minn entrati fil-biċċa l-kbira tad-dizzjunarji ġenerali.<ref target="https://mt.wikipedia.org/wiki/Il-Paġna_prinċipali#cite_note-DOLencyclopedia-2">[2]</ref> Hemm differenzi fil-kontenut ukoll. Ġeneralment, id-dizzjunarji jipprovdu informazzjoni lingwistika dwar il-kliem infushom, filwaqt li l-enċiklopediji jiffokaw aktar fuq il-ħaġa li għaliha jintużaw dawk il-kliem.<ref target="https://mt.wikipedia.org/wiki/Il-Paġna_prinċipali#cite_note-bejoint-3">[3]</ref> Għalhekk, filwaqt li l-entrati tad-dizzjunarju huma marbutin sew mal-kelma deskritta, l-artikoli tal-enċiklopedija jistgħu jingħataw isem xi ftit jew wisq differenti. Hekk, l-entrati tad-dizzjunarju ma jistgħux jiġu tradotti għalkollox f'lingwi oħra, iżda jistgħu jkunu artikoli ta' enċiklopedija.</p>
<p>Fil-prattika, madankollu, id-distinzjoni mhix konkreta, peress li m'hemm l-ebda differenza ċara bejn informazzjoni fattwali, "enċiklopedika" u informazzjoni lingwistika bħalma tidher fid-dizzjunarji.<ref target="https://mt.wikipedia.org/wiki/Il-Paġna_prinċipali#cite_note-bejoint-3">[3]</ref> Għalhekk l-enċiklopediji jista' jkun fihom materjal li jinstab ukoll fid-dizzjunarji, u viċi versa. B’mod partikolari, l-entrati tad-dizzjunarju spiss ikun fihom informazzjoni fattwali dwar il-ħaġa msemmija mill-kelma.</p>
Storja
<p>L-enċiklopediji żviluppaw sew mill-forma miktuba li kellhom fl-antik, għal dik stampata fi żminijiet moderni. Illum jinstabu wkoll f'ambjenti elettroniċi.</p>
Żminijiet antiki
<figure><caption><hi rend="italic">Naturalis Historiae</hi>, edizzjoni tal-1669, paġna tat-titlu</caption></figure>
<p>Wieħed mill-ewwel xogħlijiet enċiklopediċi li baqgħu ħajjin sa żminijiet moderni huwa n-<hi rend="italic"><ref target="https://mt.wikipedia.org/wiki/Storja_Naturali_(Pliny)">Naturalis Historiae</ref></hi> ta’ <ref target="https://mt.wikipedia.org/wiki/Plinju_x-Xiħ">Plinju x-Xiħ</ref>, statist <ref target="https://mt.wikipedia.org/wiki/Ruma_tal-qedem">Ruman</ref> li għex fl-ewwel seklu wara Kristu. Huwa ġabar xogħol ta’ 37 kapitlu li jkopru l-istorja naturali, l-arkitettura, il-<ref target="https://mt.wikipedia.org/wiki/Mediċina">mediċina</ref>, il-<ref target="https://mt.wikipedia.org/wiki/Ġeografija">ġeografija</ref>, il-ġeoloġija, u aspetti oħra tad-dinja ta’ madwaru. Fid-daħla tiegħu jgħid li ġabar 20,000 fatt minn 2,000 xogħol minn aktar minn 200 awtur, u żied ħafna oħra mill-esperjenza tiegħu stess. Ix-xogħol ġie ppubblikat madwar is-sena 77–79, għalkemm Plinju aktarx li ma spiċċax din il-biċċa xogħol qabel mewtu fl-iżbruffar tal-<ref target="https://mt.wikipedia.org/wiki/Vesuvju">Vesuvju</ref> fis-sena 79 W.K.<ref target="https://mt.wikipedia.org/wiki/Il-Paġna_prinċipali#cite_note-naturalis-13">[13]</ref></p>
Żmien medjevali
<p>Isidru ta’ Sevilja, wieħed mill-iprem studjużi tal-<ref target="https://mt.wikipedia.org/wiki/Medjuevu">Medju Evu</ref> bikri, huwa rikonoxxut bħala l-kittieb tal-ewwel enċiklopedija tal-Medju Evu, l-<hi rend="italic">Etymologiae</hi> (<hi rend="italic">L-Etimoloġiji</hi> ) jew l-<hi rend="italic">Oriġini</hi> (madwar is-sena 630), li fiha ġabar għadd imdaqqas ta' tagħlim disponibbli fi żmienu, kemm antik kif ukoll kontemporanju. Dan ix-xogħol fih 448 kapitlu f'20 volum, u huwa ta' valur kbir minħabba l-kwotazzjonijiet u frammenti ta' testi minn awturi oħra li kienu jintilfu kieku ma ġabarhomx.</p>
<p>L-iktar enċiklopedija popolari tal-Era Karolingjana kienet id-<hi rend="italic">De universo</hi> jew <hi rend="italic">De rerum naturis</hi> ta’ Rabanus Maurus, miktuba madwar is-sena 830; din kienet ibbażata fuq <hi rend="italic">Etymologiae</hi>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>L-enċiklopedija tas-<ref target="https://mt.wikipedia.org/wiki/Suda">Suda</ref>, enċiklopedija <ref target="https://mt.wikipedia.org/wiki/Biżantini">Biżantina</ref> enormi mis-seklu 10, kellha 30,000 entrata, ħafna meħudha minn sorsi antiki li issa ntilfu, u spiss ġejjin minn kompilaturi <ref target="https://mt.wikipedia.org/wiki/Kristjaneżmu">Kristjani</ref> Medjevali. It-test kien irranġat alfabetikament b'xi ftit devjazzjonijiet mill-ordni komuni tal-vokali fl-alfabett Grieg.</p>
<p>Il-ġabriet bikrija ta' għerf Musulman fil-Medju Evu kienu jinkludu bosta xogħlijiet komprensivi. Madwar is-sena 960, l-Aħwa tal-Purità ta’ <ref target="https://mt.wikipedia.org/wiki/Basra">Basra</ref> kienu qed jaħdmu fuq l-<hi rend="italic">Enċiklopedija</hi> <hi rend="italic">tal-Aħwa tal-Purità</hi>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Xogħlijiet notevoli f'dan il-kuntest jinkludu l-enċiklopedija tax-xjenza ta' Abu Bakr al-Razi, il-produzzjoni prolifika tal-Mutazilite Al-Kindi f'270 ktieb, u l-enċiklopedija medika ta' <ref target="https://mt.wikipedia.org/wiki/Ibn_Sina">Ibn Sina</ref>, li kienet xogħol ta' referenza standard għal sekli sħaħ. Notevoli wkoll huma xogħlijiet ta' storja universali (jew <ref target="https://mt.wikipedia.org/wiki/Soċjoloġija">soċjoloġija</ref>) minn Asharites, al-Tabri, al-Masudi, <hi rend="italic">L-Istorja tal-Profeti u s-Slaten</hi> minn Muhammad ibn Jarir al-Tabari, Ibn Rustah, al-Athir, u Ibn Khaldun, li fil-<hi rend="italic">Muqadimmah</hi> iwissi dwar kemm nistgħu nafdaw ċerti sorsi, xi ħaġa li għadha applikabbli anke illum.</p>
<figure><caption>Silta mill-enċiklopedija "<ref target="https://mt.wikipedia.org/wiki/Liber_Floridus">Liber Floridus</ref>". Illustrazzjoni li turi lill-kittieb Lambert, waqt li qed jipprova jiġbor l-għarfien kollu tal-bniedem. Manuskritt ippreservat fil-<ref target="https://mt.wikipedia.org/wiki/Librerija_tal-Università_ta_’Ghent">Librerija tal-Università ta’ Ghent</ref>.</caption></figure>
<p>Ix-xogħol enċiklopediku enormi fiċ-<ref target="https://mt.wikipedia.org/wiki/Ċina">Ċina</ref> tal-<hi rend="italic">Erba’ Kotba l-Kbar tal-Għanja</hi>, miġbur fis-seklu 11 matul id- dinastija Song bikrija (960–1279), kien biċċa xogħol letterarja enormi għal dak iż-żmien. L-aħħar enċiklopedija minn dawn l-erbgħa tammonta għal 9.4miljun karattru Ċiniż f'1,000 volum miktub. Il-'perjodu tal-enċiklopedisti' jifrex mill-għaxar sas-sbatax-il seklu, u matulu l-gvern taċ-Ċina impjega mijiet ta' studjużi biex jiktbu enċiklopediji kbar ħafna.<ref target="https://mt.wikipedia.org/wiki/Il-Paġna_prinċipali#cite_note-:0-16">[16]</ref> L-akbar waħda minnhom hija l-<ref target="https://mt.wikipedia.org/wiki/Encyclopedija_Yongle">Enċiklopedija Yongle</ref>; li tlestiet fl-1408 u kienet tikkonsisti fi kważi 23,000 volum ta' folji f'forma ta' manuskritt.</p>
<p>Tard fil-Medju Evu, bosta awturi fl-Ewropa kellhom l-ambizzjoni li jiġbru l-għerf kollu tal-bniedem f’oqsma partikolari jew b’mod ġenerali, pereżempju <ref target="https://mt.wikipedia.org/wiki/Bartholomeus_Anglicus">Bartholomeus Anglicus</ref>, <ref target="https://mt.wikipedia.org/wiki/Vinċenz_ta_’Beauvais">Vincent ta’ Beauvais</ref>, <ref target="https://mt.wikipedia.org/wiki/Radulfus_Ardens">Radulfus Ardens</ref>, <ref target="https://mt.wikipedia.org/wiki/Ktieb_ta_'Sydrac">Sydrac</ref>, <ref target="https://mt.wikipedia.org/wiki/Brunetto_Latini">Brunetto Latini</ref>, Giovanni da Sangiminiano, u <ref target="https://mt.wikipedia.org/wiki/Pierre_Bersuire">Pierre Bersuire</ref>. Xi wħud kienu nisa, bħal <ref target="https://mt.wikipedia.org/wiki/Hildegard_ta'_Bingen">Hildegard ta' Bingen</ref> u <ref target="https://mt.wikipedia.org/wiki/Herrad_ta'_Landsberg">Herrad ta' Landsberg</ref>. L-iktar magħrufa minn dawk il-pubblikazzjonijiet kienu l-<hi rend="italic">Speculum maius (Il-Mera l-Kbira)</hi> ta’ Vincent ta' Beauvais u d-<hi rend="italic">De proprietatibus rerum (Fuq il-Proprjetajiet tal-Oġġetti)</hi> minn Bartholomeus Anglicus. Matul il-Medju Evu, dan tal-aħħar ġie tradott (jew adattat) għall-Franċiż, Provenzal, <ref target="https://mt.wikipedia.org/wiki/Lingwa_Taljana">Taljan</ref>, <ref target="https://mt.wikipedia.org/wiki/Lingwa_Ingliża">Ingliż</ref>, Fjamming, Anglo-Norman, <ref target="https://mt.wikipedia.org/wiki/Lingwa_Spanjola">Spanjol</ref> u Ġermaniż. It-tnejn inkitbu f'nofs is-seklu 13. L-ebda enċiklopedija Medjevali ma kellha t-titlu <hi rend="italic">Encyclopaedia</hi> - ħafna drabi kienu jissejħu <hi rend="italic">Fuq in-natura (De natura, De naturis rerum)</hi>, <hi rend="italic">Mera (Speculum maius, Speculum universale)</hi>, <hi rend="italic">jew Teżor (Trésor)</hi>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Rinaxximent
<figure><caption>Anatomija fil-<hi rend="italic">Margarita Philosophica</hi>, 1565</caption></figure>
<p>L-enċiklopediji Medjevali kienu kollha kkupjati bl-id u għalhekk disponibbli l-aktar għal patruni sinjuri jew irġiel monastiċi; kienu jiswew ħafna flus, u ġeneralment kienu miktuba għal dawk li jiddilettaw fil-ġbir tal-għarfien aktar milli għal dawk li jaqrawh każwalment.<ref target="https://mt.wikipedia.org/wiki/Il-Paġna_prinċipali#cite_note-dotma-18">[18]</ref></p>
<p>Matul ir-<ref target="https://mt.wikipedia.org/wiki/Rinaxximent">Rinaxximent</ref>, l-invenzjoni tal-istampar ippermettiet it-tifrix usa' tal-enċiklopediji u kull studjuż li ried waħda seta' jkollu kopja personali. Id-<hi rend="italic">De expetendis et fugiendis rebus</hi> ta' <ref target="https://mt.wikipedia.org/wiki/Giorgio_Valla">Giorgio Valla</ref> ġie stampat wara mewtu fl-1501 minn Aldo Manuzio f'<ref target="https://mt.wikipedia.org/wiki/Venezja">Venezja</ref>. Dan ix-xogħol segwa l-iskema tradizzjonali tal-arti liberali. Madankollu, Valla żied it-traduzzjoni ta' xogħlijiet Griegi qodma dwar il-<ref target="https://mt.wikipedia.org/wiki/Matematika">matematika</ref> (l-ewwelnett minn <ref target="https://mt.wikipedia.org/wiki/Arkimede">Arkimede</ref>), li kienu għadhom kemm ġew skoperti mill-ġdid u tradotti għal-Latin. Il-<hi rend="italic">Margarita Philosophica</hi> ta’ Gregor Reisch, stampata fl-1503, kienet enċiklopedija sħiħa li tispjega s-<ref target="https://mt.wikipedia.org/wiki/Arti_liberali">seba’ arti liberali</ref>.</p>
<p>It-terminu <hi rend="italic">enċiklopedija</hi> iddaħħal mill-umanisti tas-seklu 16 li qraw ħażin kopji tat-testi ta' Plinju<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> u Quintillian,<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> u għaqqdu ż-żewġ kelmiet Griegi "<hi rend="italic">enkyklios" u "paedia</hi>" f'kelma waħda, έγκυκλοπαιδεία.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Il-frażi <hi rend="italic">enkyklios paedia</hi> (ἐγκύκλιος παιδεία) intużat minn Plutarka u l-kelma Latina <hi rend="italic">encyclopaedia</hi> ġiet minnu.</p>
<p>L-ewwel xogħol intitolat b’dan il-mod kien l- <hi rend="italic">Encyclopedia orbisque doctrinarum, hoc est omnium artium, scientiarum, ipsius philosophiae index ac divisio</hi> miktub minn Johannes Aventinus fl-1517. </p>
<p>It-tabib u filosfu Ingliż, Sir Thomas Browne uża l-kelma 'enċiklopedija' fl-1646 fid-daħla biex jiddefinixxi l-<hi rend="italic">Pseudodoxia Epidemica tiegħu</hi>, xogħol ewlieni fir-rivoluzzjoni xjentifika tas-<ref target="https://mt.wikipedia.org/wiki/Seklu_17">seklu 17</ref>. Browne qassam l-enċiklopedija tiegħu fuq l-iskema stabbilita fir-Rinaxximent, l-hekk imsejħa 'skala ta' ħolqien' li titla' mid-dinja minerali, veġetali, tal-annimali, umana, planetari u dik kożmoloġika. <hi rend="italic">Pseudodoxia Epidemica</hi> kien best-seller Ewropew, tradott għall-Franċiż, l-Olandiż u l-Ġermaniż kif ukoll il-Latin. B'kollox kien hemm mhux inqas minn ħames edizzjonijiet tiegħu, kull waħda riveduta u miżjuda, u l-aħħar edizzjoni ħarġet fl-1672.</p>
<p>Fatturi finanzjarji, kummerċjali, legali u intellettwali biddlu d-daqs tal-enċiklopediji. Matul ir-<ref target="https://mt.wikipedia.org/wiki/Rinaxximent">Rinaxximent</ref>, il-klassijiet medji kellhom iktar ħin biex jaqraw u l-enċiklopediji għenuhom jitgħallmu aktar. Il-pubblikaturi riedu jżidu l-produzzjoni tagħhom u għalhekk xi pajjiżi bħall-Ġermanja bdew ibigħu kotba mingħajr ċertu partijiet tal-alfabett, biex jippubblikawhom aktar malajr. Il-pubblikaturi ma setgħux jaffordjaw ir-riżorsi kollha waħedhom, u għalhekk il-pubblikaturi kienu jingħaqdu flimkien biex joħolqu enċiklopediji aħjar. Meta l-pubblikazzjoni saret finanzjarjament impossibbli, introduċew sistemi ta' abbonamenti u pubblikazzjonijiet maqsuma b'partijiet li jinħarġu minn żmien għal żmien. Dan kien riskjuż għall-pubblikaturi minħabba li kellhom isibu nies li jħallsu kollox bil-quddiem jew bin-nifs. Meta dawn irnexxew, il-kapital tal-pubblikaturi żdied u kien ikun hemm dħul kostanti għall-produzzjoni tal-enċiklopediji. Aktar tard, ir-rivalità kibret, u bdew jintalbu d-drittijiet tal-awtur minħabba liġijiet dgħajfa f'dan il-qasam. Xi pubblikaturi kienu jikkopjaw ix-xogħol ta' pubblikatur ieħor biex jipproduċu enċiklopedija aktar malajr u bi prezz orħos. B'hekk il-konsumaturi ma kienx ikollhom iħallsu ħafna u l-pubblikaturi setgħu jbiegħu aktar. L-enċiklopediji għamluha possibli li nies tal-klassi medja setgħu bażikament ikollhom librerija żgħira f'darhom stess. Ħafna nies fl-Ewropa kienu qed isiru aktar kurjużi dwar is-soċjetà tagħhom u f'dawk ta' madwarhom u b'hekk anke qamu kontra l-gvern tagħhom.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
Enċiklopediji tradizzjonali
<figure><caption><hi rend="italic"><ref target="https://mt.wikipedia.org/wiki/Encyclopédie">Encyclopédie</ref></hi>, 1773</caption></figure>
<p>L-idea moderna ta' enċiklopedija ġenerali, taf il-bidu tagħha qabel l-enċiklopedisti tas-seklu 18. Madankollu, Chambers' <hi rend="italic">Cyclopaedia,</hi> magħrufa wkoll bħala <hi rend="italic">Universal Dictionary of Arts and Sciences</hi> (1728), u l-<hi rend="italic">Encyclopédie</hi> ta' <ref target="https://mt.wikipedia.org/wiki/Denis_Diderot">Denis Diderot</ref> u <ref target="https://mt.wikipedia.org/wiki/Jean_le_Rond_d'Alembert">Jean le Rond d'Alembert</ref> (maħruġa mill-1751 'il quddiem), kif ukoll l-<hi rend="italic"><ref target="https://mt.wikipedia.org/wiki/Encyclopædia_Britannica">Encyclopædia Britannica</ref></hi> u l-<hi rend="italic">Conversations-Lexikon</hi> ta' Brockhaus, kienu l-ewwel li ħadu l-forma ta' enċiklopedija kif nafuha llum, b'ambitu komprensiv ta' suġġetti, diskussi fil-fond u organizzati b'mod aċċessibbli u sistematiku.  Fl-1728, Chambers segwew mal-<hi rend="italic">Lexicon Technicum</hi> ta' John Harris maħruġ fl-1704 u l-edizzjonijiet sussegwenti; dan ix-xogħol kien bit-titlu u l-kontenut tiegħu "A Universal English Dictionary of Arts and Sciences: Explaining not only the Terms of Art, but the Arts Themselves".</p>
<p>Enċiklopediji popolari u bi prezz raġonevoli bħal <hi rend="italic"><ref target="https://mt.wikipedia.org/wiki/Harmsworth's_Universal_Encyclopaedia">Harmsworth's Universal Encyclopaedia</ref></hi> u ċ-<hi rend="italic"><ref target="https://mt.wikipedia.org/wiki/Children's_Encyclopaedia">Children's Encyclopaedia</ref></hi> dehru fil-bidu tas-snin 20 tas-seklu 20.</p>
<p>Fl-Istati Uniti, is-snin ħamsin u sittin raw l-introduzzjoni ta' diversi enċiklopediji kbar, ħafna drabi mibjugħa bin-nifs. L-iktar magħrufa minn dawn kienu l-<hi rend="italic"><ref target="https://mt.wikipedia.org/wiki/Ktieb_Dinji">World Book</ref></hi> u <hi rend="italic"><ref target="https://mt.wikipedia.org/wiki/Funk_u_Wagnalls">Funk &amp; Wagnalls</ref></hi>. Daqs 90% inbiegħu <ref target="https://mt.wikipedia.org/wiki/Bieb_bieb">bieb bieb</ref>. Fil-ktieb tiegħu <hi rend="italic">You Could Look It Up</hi>, Jack Lynch jgħid li l-bejjiegħa tal-enċiklopediji tant kienu komuni li anke ċajt beda jintqal dwarhom. Huwa jiddeskrivi l-għajta tal-bejgħ tagħhom hekk: <hi rend="italic">"Ma kinux ibiegħu kotba imma stil ta' ħajja, futur, wegħda ta' mobbiltà soċjali."</hi> F'reklam tal<hi rend="italic">-World Book</hi> tal-1961 jingħad li, <hi rend="italic">"Għandek il-futur tal-familja tiegħek f'idejk issa,"</hi> waqt li turi idejn femminili li jżommu l-formola biex tordna. <ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<figure><caption>Reklam tal-1913 għall-<hi rend="italic">Encyclopædia Britannica</hi>, l-eqdem u waħda mill-ikbar enċiklopediji Ingliżi kontemporanji</caption></figure>
<p>It-tieni nofs tas-seklu 20 ra wkoll il-proliferazzjoni ta' enċiklopediji speċjalizzati li ġabru suġġetti f'oqsma speċifiċi, prinċipalment biex isostnu industriji u professjonisti speċifiċi. Din it-tendenza kompliet sa żmienna. Enċiklopediji ta' mill-inqas volum wieħed fid-daqs issa jeżistu għall-biċċa l-kbira tad<ref target="https://mt.wikipedia.org/wiki/Dixxiplina_akkademika">-dixxiplini akkademiċi</ref> kważi kollha, jekk mhux kollha, inklużi suġġetti speċjalizzati ħafna bħalma huma l-<ref target="https://mt.wikipedia.org/wiki/Il-Bijoetika">bijoetika</ref>.</p>
Enċiklopediji diġitali u onlajn
<p>Ma' tmiem is-seklu 20, l-enċiklopediji kienu qed jiġu ppubblikati fuq <ref target="https://mt.wikipedia.org/wiki/CD-ROM">CD-ROM</ref> għall-użu fuq kompjuters personali. L-<hi rend="italic"><ref target="https://mt.wikipedia.org/wiki/Encarta">Encarta</ref></hi> tal-<ref target="https://mt.wikipedia.org/wiki/Microsoft">Microsoft</ref>, ippubblikata bejn l-1993 u l-2009, kienet eżempju importanti f'dan il-qasam peress li ma kellha l-ebda ekwivalenti stampat. F'dawn it-tiġ ta' enċiklopediji, ħafna mill-artikoli kienu akkumpanjati minn fajls tal-vidjo kif ukoll awdjo kif ukoll bosta stampi ta' kwalità tajba.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>Teknoloġiji diġitali u crowdsourcing onlajn ippermettew li l-enċiklopediji jinqatgħu mil-limitazzjonijiet tradizzjonali ta' daqs, sew fl-ammont ta' artikli kif ukoll fl-approfondiment tas-suġġetti koperti. Il-<ref target="https://mt.wikipedia.org/wiki/Wikipedija">Wikipedija</ref>, enċiklopedija onlajn b'xejn, b'liċenzja miftuħa u multilingwi, appoġġata mill-<ref target="https://mt.wikipedia.org/wiki/Fondazzjoni_Wikimedia">Fondazzjoni Wikimedia</ref> mingħajr skop ta' qligħ u s-softwer open-source <ref target="https://mt.wikipedia.org/wiki/MediaWiki">MediaWiki</ref> dehret għall-ewwel darba fl-2001. B'differenza għal enċiklopediji kummerċjali onlajn bħal <ref target="https://mt.wikipedia.org/wiki/Encyclopædia_Britannica_Online"><hi rend="italic">Encyclopædia Britannica</hi> Online</ref>, li huma miktuba minn esperti, il-Wikipedija hija maħluqa u miżmuma b'mod kollaborattiv minn <ref target="https://mt.wikipedia.org/wiki/Wikipedjani">edituri voluntiera</ref>, organizzati minn linji gwida miftiehma b'mod kollaborattiv u <ref target="https://mt.wikipedia.org/wiki/Komunità_tal-Wikipedia">rwoli tal-utenti</ref>. Ħafna kontributuri jużaw psewdonimi u jibqgħu anonimi. Il-kontenut huwa għalhekk rivedut, iċċekkjat, miżmum jew imneħħi abbażi tal-valur intrinsiku tiegħu stess u sorsi esterni li jappoġġjawh.</p>
<p>L-affidabbiltà tal-enċiklopediji tradizzjonali, min-naħa tagħhom, tiddependi fuq l-awturi u l-kompetenza professjonali tagħhom. Ħafna akkademiċi, għalliema, u ġurnalisti rrifjutaw u jkomplu jirrifjutaw enċiklopediji miftuħa, li joriġinaw mill-folla, speċjalment il-Wikipedija, bħala sors affidabbli ta’ informazzjoni, u l-Wikipedija fiha nnifisha mhix sors affidabbli skont l-istandards tagħha stess minħabba l-mudell ta’ crowdsourcing u l-fatt li hija apertament modifikabbli b'mod anonimu.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Studju min-<hi rend="italic"><ref target="https://mt.wikipedia.org/wiki/Nature_(ġurnal)">Nature</ref></hi> fl-2005 sab li l-artikoli tax-xjenza tal-Wikipedija kienu bejn wieħed u ieħor komparabbli fl-eżattezza għal dawk ta' <hi rend="italic"><ref target="https://mt.wikipedia.org/wiki/Encyclopædia_Britannica">Encyclopædia Britannica</ref></hi>, li fihom l-istess numru ta' żbalji serji u madwar 1/3 aktar ineżattezzi fattwali żgħar, iżda li l-kitba tal-Wikipedija kellha t-tendenza li tkun konfuża u inqas faċli biex tinqara.<ref target="https://mt.wikipedia.org/wiki/Il-Paġna_prinċipali#cite_note-GilesJ2005Internet-26">[26]</ref> L-<hi rend="italic">Encyclopædia Britannica</hi> ċaħdet il-konklużjonijiet tal-istudju, u qieset li l-istudju kien difettuż ferm.<ref target="https://mt.wikipedia.org/wiki/Il-Paġna_prinċipali#cite_note-Britannica-rebuttal-27">[27]</ref> Fi Frar 2014, il-Wikipedija kellha 18-il biljun żjara fil-paġni tagħha minn kważi 500miljun viżitatur uniku kull xahar.<ref target="https://mt.wikipedia.org/wiki/Il-Paġna_prinċipali#cite_note-small_screen2-28">[28]</ref> Il-kritiċi jargumentaw li l-Wikipedija turi preġudizzju sistemiku.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Hemm diversi enċiklopediji iżgħar, ġeneralment aktar speċjalizzati, fuq diversi temi, xi drabi ddedikati għal reġjun ġeografiku speċifiku jew perjodu ta' żmien.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Eżempju wieħed ta' dan huwa l-i<hi rend="italic"><ref target="https://mt.wikipedia.org/wiki/Stanford_Encyclopedia_of_Philosophy">Stanford Encyclopedia of Philosophy</ref></hi>.</p>
L-ikbar enċiklopediji
<p>Mill-bidu tas-snin 2020, l-akbar enċiklopediji kienu dawk Ċiniżi bl-isem <ref target="https://mt.wikipedia.org/wiki/Baidu_Baike">Baidu Baike</ref> (16-il miljun artikolu) u <ref target="https://mt.wikipedia.org/wiki/Hudong_Baike">Hudong Baike</ref> (13-il miljun artikolu), segwit mill-Wikipediji bl-Ingliż (6miljun artikolu), il-Ġermaniż (2+miljun artikolu) u l-<ref target="https://mt.wikipedia.org/wiki/Wikipedia_Franċiża">Franċiż</ref> (2+miljun artikolu).<ref target="https://mt.wikipedia.org/wiki/Il-Paġna_prinċipali#cite_note-wp.org-31">[31]</ref> Aktar minn tużżana Wikipediji oħra għandhom 1miljun artikolu jew aktar, ta' kwalità u tul varjabbli. Il-kejl tad-daqs ta' enċiklopedija bl-artikoli tagħha huwa metodu ambigwu peress li l-<ref target="https://mt.wikipedia.org/wiki/Enċiklopediji_Ċiniżi">enċiklopediji Ċiniżi</ref> onlajn imsemmija hawn fuq jippermettu aktar minn artikolu wieħed dwar l-istess suġġett, filwaqt li l-Wikipediji jaċċettaw artikolu komuni wieħed biss għal kull suġġett iżda jippermettu ħolqien awtomatizzat ta' artikoli kważi vojta.</p>
</text></body></html>