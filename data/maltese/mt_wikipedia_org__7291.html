<html><body><text id="wikipedia_mt_wikipedia_org__7291.html" ns="0" revid="260800" sourceurl="https://mt.wikipedia.org/wiki/Benvenuto_Cellini" title="Benvenuto Cellini" type="wikipedia">Benvenuto Cellini
<p><hi rend="bold">Benvenuto Cellini</hi> (twieled 3 ta’ Novembru 1500 – miet 13 ta’ Frar 1571) kien <ref target="https://mt.wikipedia.org/wiki/Skultur">skultur</ref> u <ref target="https://mt.wikipedia.org/wiki/Orafu">orafu</ref> <ref target="https://mt.wikipedia.org/wiki/Italja">Taljan</ref> tal-iskola Fjorentina. </p>
Bijografija

<p>Cellini twieled Firenze. Missieru kien Giovanni Cellini, bin bennej, u ommu kienet Maria Lisabetta Granacci. Giovanni kien idoqq u jagħmel l-istrumenti mużikali</p>
<p>Benvenuto kien it-tieni iben u ngħata dak l-isem (li jfisser "Merħba bih") għaliex missieru kien qiegħed jistenna tifla. Missieru għall-ewwel beda jmexxih lejn karriera fil-mużika, u ż-żagħżugħ Benvenuto kellu talenti biżżejjed għaliha, l-iżjed fil-flawt u fil-kant.</p>
<p>Ta’ erbatax-il sena mar jaħdem fil-ħanut immexxi minn missier l-iskultur <ref target="https://mt.wikipedia.org/wiki/Baccio_Bandinelli">Baccio Bandinelli</ref>, Michelangelo Bandelli. Is-sena ta’ wara daħal jaħdem fil-ħanut tal-orafu Marconi.</p>
<p>Meta kellu sbatax-il sena tkeċċa minn <ref target="https://mt.wikipedia.org/wiki/Firenze">Firenze</ref>, talli, flimkien ma’ ħuh, kien ħa sehem fi ġlieda, u mar <ref target="https://mt.wikipedia.org/wiki/Siena">Siena</ref>. Wara iżjed studju f’<ref target="https://mt.wikipedia.org/wiki/Bolonja">Bolonja</ref> u <ref target="https://mt.wikipedia.org/wiki/Pisa">Pisa</ref> taħt l-orafu  Ulivieri Della Chiostra, billi kien imdaħħal f’taqbida oħra Firenze flimkien ma' ħuh Cecchino, reġa’ tkeċċa u għal darba oħra sab kenn Siena<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Wara mar Ruma fejn beda jaħdem fil-ħanut ta’ Giovanni de'Georgis. Kien għadu m’għalaqx għoxrin sena.</p>
<p>Fl-1524 fetaħ ħanut għalih waħdu u ħadem bosta xogħlijiet. Ukoll f’dawn l-ewwel snin tiegħu f'Ruma għamel ħafna kuntatti ma’ artisti u orafi oħra li tgħallem ħafna minhom.</p>
<p>Benvenuto ħa sehem b’suċċess fid-difiża ta’ <ref target="https://mt.wikipedia.org/wiki/Castel_Sant'Angelo">Castel Sant'Angelo</ref> u tal-Papa Klement VII, matul il-Ħerba ta’ Ruma fl-1527, fejn qatel, flimkien ma’ oħrajn, lill-kmandant Carlo di Borbone b’tir ta’ arkibuġju u fera s-suċċessur prinċep ta’ Orange. Wara l-assedju mar Mantova u ħadem xi xogħlijiet għal xi membri tal-familja Gonzaga.</p>
<p>Fl-1529 Klement VII għajjatlu  Ruma u ħatru stampatur uffiċjali taz-zekka pontifiċja. Fl-istess sena ħuh Cecchino li kien ħa l-karriera ta’ suldat merċenarju, miet fi ġlieda.</p>
<p>Fil-bidu tal-1533 tneħħa mill-kariga ta’ stampatur u anki ta’ Mazziere (suldat ta’ skorta tal-Papa); għal din it-tkeċċija kien iwaħħal fit-tixwix mifrux minn orafu Ruman ieħor, Pompeo de' Capitaneis, fejn kien jgħid li hu, Cellini, kien qatel ‘l xi ħadd fil-perijodu tal-interrenju bejn il-mewt ta’ Klement VII u l-elezzjoni tal-Papa Pawlu III Farnese, li malli sar papa ħafirlu.</p>
<p>Minħabba l-iben vjolenti tal-Papa, Pier Luigi Farnese, Cellini kien jibża’ għal ħajtu u ħarab lejn Firenze fejn ħadem għal żmien qasir fil-qorti ta’ <ref target="https://mt.wikipedia.org/wiki/Alessandro_de'_Medici">Alessandro de' Medici</ref>, Duka ta’ Firenze, imma reġa’ lura Ruma ftit wara msejjaħ mill-Papa.</p>
<p>Fil-1537 ħarab minn Ruma biex jisken Franza fil-qorti ta’ Franġisku I ta’ Franza, wara li ħadem għal żmien qasir fis-servizz tal-kardinal Pietro Bembo f'<ref target="https://mt.wikipedia.org/wiki/Padova">Padova</ref>.  Imma  meta wasal Franza ddeċieda li jmur lura l-Italja mingħajr ma ħa ordnijiet min Franġisku I. Meta rritorna Ruma kien akkużat biss serq tal-ħaġar prezzjuż mit-tiara tal-papa matul il-Ħerba ta’ Ruma u ġie nkalzrat f’Castel Sant'Angelo.</p>
<p>Wara li, minħabba l-inkwiet mal-Papa Pawlu III u ibnu, għadda żmien twil fil-ħabs papali ta’ Castel sant'Angelo (u mexxa ħarba li ma rnexxietx),  fl-1540 Benvenuto reġa’ sab refuġju <ref target="https://mt.wikipedia.org/wiki/Franza">Franza</ref> fil-qorti ta’ Franġisku, li taħtu ħadem sa l-1544 fix-Château de Fontainebleau u ħoloq għalih waħda mix-xogħlijiet tiegħu fid-deheb l-iżjed famużi, is-salliera li tirrapreżenta l-art u l-baħar u wkoll l-istatwa tan-ninfa ta' Fontainebleau</p>
<p>Fl-1545, Cellini mar jaħdem Firenze fil-qorti ta’ Cosimo I tat-Toscana fejn għamel il-kapulavur tiegħu,  <ref target="https://mt.wikipedia.org/wiki/Persew">Persew</ref> (1549) jaqta’ ras <ref target="https://mt.wikipedia.org/wiki/Medusa">Medusa</ref>. Din l-istatwa monumentali tal-bronż ħtieġet teknika eċċezjonali kif jirrakkonta Cellini fl-awtobijografija. Fil-fatti, is-sengħa tal-bronż fondut kienet ilha mitlufa mill-antikità, u xi statwi ekwestri tal-bronż bħal ta’ <ref target="https://mt.wikipedia.org/wiki/Marku_Awrelju">Marku Awrelju</ref> kienu teknikament enigma. Fuq kollox, minkejja id-daqs tagħha, din l-iskultura m’għandha ebda <hi rend="italic">anglu mejjet</hi>, jiġifieri tidher armonjuża minn kull fejn tħares lejha.</p>
<p>Cellini kiteb il-<hi rend="italic">mémoires</hi> tiegħu bit-titlu <hi rend="italic">Il-Ħajja ta’ Benvenuto Cellini minnu mnfisu</hi><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, bejn l-1558 sa l-1567.</p>
<p>F’<ref target="https://mt.wikipedia.org/wiki/Madrid">Madrid</ref>, għamel skultura tal-Kurċifiss minn blokka waħda tal-irħam għal <ref target="https://mt.wikipedia.org/wiki/El_Escorial">El Escorial</ref> (1556-1557). </p>
<p>Miet fl-1571 u ndifen fil-knisja ta’  <ref target="https://mt.wikipedia.org/wiki/Santa_Maria_Novella">Santa Maria Novella</ref>, Firenze.</p>
<list type="unordered"><item><ref target="https://mt.wikipedia.org/wiki/Hector_Berlioz">Hector Berlioz</ref>, fl-1838, ikkompona opra bl-isem <hi rend="italic">Benvenuto Cellini</hi>.</item>
<item><ref target="https://mt.wikipedia.org/wiki/Alexandre_Dumas">Alexandre Dumas</ref> għamel ‘il Benvenuto Cellini l-eroj tar-rumanz tiegħu <hi rend="italic">L'Orfèvre du roi</hi> (L-Orafu tar-re)</item></list>
Xogħlijiet
Skulturi

<list type="unordered"><item>Sigill tal-Kardinal Ercole Gonzaga, fidda, 1528, impront fix-xama’, 1540, <ref target="https://mt.wikipedia.org/wiki/Mantova">Mantova</ref>, Kurja tal-Isqof.</item>
<item>Midalja ta’ Klement VII, 1533-1534, fidda ndurata, dijam. 4 ċm, <ref target="https://mt.wikipedia.org/wiki/Firenze">Firenze</ref>, <ref target="https://mt.wikipedia.org/wiki/Museo_Nazionale_del_Bargello">Museo Nazionale del Bargello</ref>.</item>
<item><hi rend="italic">Testone</hi> ta’ erbgħin sold ta’ Alessandro de' Medici, 1535-, fidda, dijam. 2.9 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Midalja ta’ Alessandro de' Medici, -1535-1537-, fidda, dijam. 3.5 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Midalja ta’ Franġisku I, re ta’ Franza, madwar 1537, bronż, dijam. 4.2 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Sigill tal-Kardinal Ippolito d'Este, 1539, impront fiċ-ċomb, 11 x 8 ċm, <ref target="https://mt.wikipedia.org/wiki/Lyon">Lyon</ref>, Musée des Beaux-Arts.</item>
<item>Ninfa ta’ Fontainebleau, 1542, bronż, 205 x 409 ċm, <ref target="https://mt.wikipedia.org/wiki/Pariġi">Pariġi</ref>, Musée du Louvre.</item>
<item>Salliera ta’ Franġisku I, 1540-1542, ebanu, deheb u żmalt, għoli 26 ċm. <ref target="https://mt.wikipedia.org/wiki/Vjenna">Vjenna</ref>, Kunsthistorisches Museum (<ref target="http://www.latribunedelart.com/Nouvelles_breves/Breves_2006/01-06/Cellini_saliere_493.htm">ritratt</ref>).</item>
<item>Satir, 1542, Getty Museum, <ref target="https://mt.wikipedia.org/wiki/Los_Angeles">Los Angeles</ref></item>
<item>Levrier, 1545, bronż, 19 x 27.8 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Bust ta’ Cosimo I de' Medici, 1545-1548, bronż, għoli 110 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Bust ta’ Cosimo I, 1549-1571, irħam, għoli 96.5 ċm, <ref target="https://mt.wikipedia.org/wiki/San_Francisco">San Francisco</ref>, Fine Arts Museum.</item>
<item>Persew bir-ras ta’ Medusa, 1545-1554, bronż, għoli 320 ċm, <ref target="https://mt.wikipedia.org/wiki/Firenze">Firenze</ref>, Loggia dei Lanzi.</item>
<item>Ganimedi, 1548-1550, irħam, għoli 109 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Apollo u l-Ajkla, madwar 1548, irħam, għoli 191 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Narċis, madwar 1548, irħam, għoli 149 ċm, <ref target="https://mt.wikipedia.org/wiki/Firenze">Firenze</ref>, Museo Nazionale del Bargello.</item>
<item>Bust ta’ Bindo Altoviti, 1549, bronż, għoli 82.5 ċm (bla pedestal), <ref target="https://mt.wikipedia.org/wiki/Boston">Boston</ref>, Isabella Stewart Gardner Museum.</item>
<item>Kurċifiss, 1556-1562, irħam, għoli 185 ċm, <ref target="https://mt.wikipedia.org/wiki/El_Escorial">El Escorial</ref>, Monastero di San Lorenzo.</item></list>
Kitba
<list type="unordered"><item><hi rend="italic">Trattati fuq l-orefiċerija u l-iskultura</hi> (1565-1567)</item>
<item><hi rend="italic">Vita di Benvenuto di Maestro Giovanni Cellini fiorentino, scritta, per lui medesimo, in Firenze</hi> (1558-1566), msejjħa wkoll "La Vita". Awtobijografija.</item></list>


Ħoloq esterni
<list type="unordered"><item><ref target="http://www.scultura-italiana.com/Biografie/cellini.htm">Benvenuto Cellini (La scultura italiana)</ref></item>
<item><ref target="http://www.liberliber.it/biblioteca/c/cellini/index.htm"><hi rend="italic">La Vita</hi> (fuq liberliber.it)</ref></item>
<item><ref target="http://www.cortedeirossi.it/libro/libri/#Benvenuto_Cellini"><hi rend="italic">La Vita</hi> (b'kollegament mal-<hi rend="italic">Biblioteca della Corte dei Rossi</hi>)</ref></item></list>
Gallerija
<list type="unordered">
<item>Bust ta' Benvenuto Cellini fuq Ponte Vecchio, Firenze.</item>
<item>Kurċifiss f'El Esorial</item>
<item>Danae fuq il-pedestal ta' Persew</item>
<item>Minerva fuq il-pedestal ta' Persew</item>
</list>
</text></body></html>