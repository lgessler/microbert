<html><body><text id="wikipedia_mt_wikipedia_org__15356.html" ns="0" revid="243973" sourceurl="https://mt.wikipedia.org/wiki/Kampjonati_Ewropej_tal-Futbol_2012" title="Kampjonati Ewropej tal-Futbol 2012" type="wikipedia">Kampjonati Ewropej tal-Futbol 2012
<figure><caption>Arloġġ ġewwa Lviv, fl-Ukrajna, juri l-ġranet li għad baqa' għall-bidu tal-kompetizzjoni</caption></figure>
<p>Il-<hi rend="bold">Kampjonati Ewropej tal-Futbol 2012</hi>, magħrufin sempliċement bħala <hi rend="bold">Euro 2012</hi>, kienu l-erbatax-il edizzjoni tal-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>, kompetizzjoni dedikata għat-<ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel">timijiet nazzjonali tal-futbol</ref> tal-<ref target="https://mt.wikipedia.org/wiki/UEFA">UEFA</ref>. Il-fażi finali tat-turnew saret ġewwa l-<ref target="https://mt.wikipedia.org/wiki/Polonja">Polonja</ref> u l-<ref target="https://mt.wikipedia.org/wiki/Ukrajna">Ukrajna</ref> bejn it-8 ta' Ġunju u l-1 ta' Lulju 2012.</p>
<p>Din kienet l-aħħar darba li l-fażi finali rat il-parteċipazzjoni ta' 16-il pajjiż, fejn għall-edizzjoni tal-2016 hu previst li n-numru ta' parteċipanti jiġi estiż għal 24. Il-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2012">fażi ta' kwalifikazzjoni</ref> saret bejn Awwissu 2010 u Novembru 2011.</p>
<p>Fil-finali li saret ġewwa l-<ref target="https://mt.wikipedia.org/wiki/Olympic_Stadium_(Kjiv)">Olympic Stadium</ref> ta' <ref target="https://mt.wikipedia.org/wiki/Kjiv">Kjiv</ref> (l-<ref target="https://mt.wikipedia.org/wiki/Ukrajna">Ukrajna</ref>), <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> rebħu l-kompetizzjoni bl-iskor ta' 4–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>. B'din ir-rebħa Spanja saru l-ewwel tim li rebħu żewġ edizzjonijiet konsekuttivi tal-Kampjonati tal-Euro, u l-ewwel tim nazzjonali Ewropew li rebaħ tliet titli internazzjonali infila, li jinkludu l-<ref target="https://mt.wikipedia.org/wiki/Kampjonati_Ewropej_tal-Futbol_2008">Euro 2008</ref> u t-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>. Minħabba li Spanja kienu diġà ggwadanjaw l-aċċess għat-<ref target="https://mt.wikipedia.org/wiki/Tazza_tal-Konfederazzjonijiet_2013">Tazza tal-Konfederazzjonijiet 2013</ref> wara t-trijonf fit-Tazza tad-Dinja, l-Italja ikkwalifikat.</p>
L-għażla tal-organizzatur
Offerti
<p>Għall-bidu, l-organizzazzjoni ta' dan l-avveniment kienet bejn ħames offerti minn seba' pajjiżi: <ref target="https://mt.wikipedia.org/wiki/Kroazja">Kroazja</ref>–<ref target="https://mt.wikipedia.org/wiki/Ungerija">Ungerija</ref> (ma' xulxin), il-<ref target="https://mt.wikipedia.org/wiki/Greċja">Greċja</ref>, l-<ref target="https://mt.wikipedia.org/wiki/Italja">Italja</ref>, <ref target="https://mt.wikipedia.org/wiki/Polonja">Polonja</ref>–<ref target="https://mt.wikipedia.org/wiki/Ukrajna">Ukrajna</ref> (ma' xulxin), u t-<ref target="https://mt.wikipedia.org/wiki/Turkija">Turkija</ref>.</p>
<p>Nhar it-8 ta' Novembru, 2005, il-Kumitat Eżekuttiv tal-UEFA naqqas il-lista tal-kandidati għal tlieta:<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fil-31 ta' Mejju 2006, it-tliet offerti komplew it-tieni fażi tal-proċess billi bagħtu iktar <hi rend="italic">dossiers</hi> dettaljati. F'Settembru tal-2006, il-UEFA wettqet żjarat fuq is-siti tal-pajjiżi kandidati. L-offerta ta' Polonja–Ukrajna ġiet magħżula b'votazzjoni mill-Kumitat Eżekuttiv tal-UEFA waqt laqgħa ġewwa <ref target="https://mt.wikipedia.org/wiki/Cardiff">Cardiff</ref> nhar it-18 ta' April 2007. B'hekk din saret it-tielet darba li żewġ pajjiżi ospitaw il-Kampjonati Ewropej, wara <ref target="https://mt.wikipedia.org/wiki/Belġju">Belġju</ref>–<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref> (<ref target="https://mt.wikipedia.org/wiki/Kampjonati_Ewropej_tal-Futbol_2000">2000</ref>) u <ref target="https://mt.wikipedia.org/wiki/Awstrija">Awstrija</ref>–<ref target="https://mt.wikipedia.org/wiki/Żvizzera">Żvizzera</ref> (<ref target="https://mt.wikipedia.org/wiki/Kampjonati_Ewropej_tal-Futbol_2008">2008</ref>). Ir-riżultati tal-votazzjoni kienu hekk:</p>

Proċedura tal-votazzjoni
<p>Il-votazzjoni kellha ssir f'massimu ta' żewġ rawnds. Sabiex il-vot ikun validu, kellu jkun hemm <ref target="https://mt.wikipedia.org/wiki/Kworum">kworum</ref> fil-kamra tal-laqgħat, jiġifieri, mill-inqas tmien membri tal-Kumitat, esklużi l-president u d-deputat li ma kellhomx id-dritt il-vot. Fl-ewwel rawnd, kull membru kellu vot wieħed. Minħabba li l-offerta tal-Polonja u l-Ukrajna kisbet <ref target="https://mt.wikipedia.org/wiki/Maġġoranza_assoluta">maġġoranza assoluta</ref> ta' tmien voti, din tħabbret bħala r-rebbieħa u ma kienx hemm bżonn li jsir it-tieni rawnd.</p>
<p>Il-votazzjoni saret mill-membri tal-Kumitat Eżekuttiv tal-UEFA kompost minn 14-il membru:</p>
<list type="ordered"><item> <ref target="https://mt.wikipedia.org/wiki/Michel_Platini">Michel Platini</ref> – President</item>
<item> <ref target="https://mt.wikipedia.org/wiki/Senes_Erzik">Senes Erzik</ref></item>
<item> <ref target="https://mt.wikipedia.org/wiki/Geoffrey_Thompson">Geoffrey Thompson</ref></item>
<item> <ref target="https://mt.wikipedia.org/wiki/Angel_María_Villar_Llona">Angel María Villar Llona</ref></item>
<item> <ref target="https://mt.wikipedia.org/wiki/Gerhard_Mayer-Volferder">Gerhard Mayer-Volferder</ref></item>
<item> <ref target="https://mt.wikipedia.org/wiki/Marios_N._Lefkaritis">Marios N. Lefkaritis</ref></item>
<item> <ref target="https://mt.wikipedia.org/wiki/Franco_Carraro">Franco Carraro</ref></item>
<item> <ref target="https://mt.wikipedia.org/wiki/Vjačeslav_Koloskov">Vjačeslav Koloskov</ref></item>
<item> <ref target="https://mt.wikipedia.org/wiki/Gilberto_Madaíl">Gilberto Madaíl</ref></item>
<item> <ref target="https://mt.wikipedia.org/wiki/Joseph_Mifsud">Joseph Mifsud</ref></item>
<item> <ref target="https://mt.wikipedia.org/wiki/Per_Ravn_Omdal">Per Ravn Omdal</ref></item>
<item> <ref target="https://mt.wikipedia.org/wiki/Mircea_Sandu">Mircea Sandu</ref></item>
<item> <ref target="https://mt.wikipedia.org/wiki/Mathieu_Sprengers">Mathieu Sprengers</ref></item>
<item> <ref target="https://mt.wikipedia.org/wiki/Grigoryi_Surkis">Grigoryi Surkis</ref></item></list>
<p>La Carraro u lanqas Surkis ma setgħu jivvutaw fl-ebda votazzjoni, minħabba li kienu rappreżentati ta' pajjiżi kandidati. Din ħalliet tnax-il vot disponibbli għat-tliet offerti.</p>
Stadji
<p>Il-lista tat-tmient ibliet li se jospitaw il-partita tal-Euro 2012 ġiet uffiċjalizzata mill-UEFA f'laqgħa ġewwa <ref target="https://mt.wikipedia.org/wiki/Bukarest">Bukarest</ref> nhar l-14 ta' Mejju 2009, fejn kull grupp se jibbaża ruħu fuq żewġ grawnds kull wieħed.</p>
<p>Il-bliet ospiti ta' <ref target="https://mt.wikipedia.org/wiki/Varsavja">Varsavja</ref>, <ref target="https://mt.wikipedia.org/wiki/Gdańsk">Gdańsk</ref>, <ref target="https://mt.wikipedia.org/wiki/Wrocław">Wrocław</ref>, <ref target="https://mt.wikipedia.org/wiki/Poznań">Poznań</ref>, <ref target="https://mt.wikipedia.org/wiki/Kjiv">Kjiv</ref> u <ref target="https://mt.wikipedia.org/wiki/Lviv">Lviv</ref> huma kollha mkejjen turistiċi popolari, bil-kontra ta' <ref target="https://mt.wikipedia.org/wiki/Donetsk">Donetsk</ref> u <ref target="https://mt.wikipedia.org/wiki/Kharkiv">Kharkiv</ref> (tal-aħħar ħadet post lil <ref target="https://mt.wikipedia.org/wiki/Dnipropetrovsk">Dnipropetrovsk</ref> bħala belt ospitu fl-2009).</p>

Kwalifikazzjoni
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2012">Kwalifikazzjoni għall-Kampjonati Ewropej tal-Futbol 2012</ref></hi>.
<figure><caption>It-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">tim nazzjonali Irlandiż</ref> jiċċelebra l-kwalifikazzjoni wara t-trijonf fil-<hi rend="italic">play-offs</hi> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Estonja">Estonja</ref></caption></figure>
<p>It-tlugħ tal-poloz għall-partiti tal-fażi ta' kwalifikazzjoni għall-Euro 2012 saru ġewwa <ref target="https://mt.wikipedia.org/wiki/Varsavja">Varsavja</ref> fis-7 ta' Frar 2010. 51 tim daħlu jikkompetu għal 14-il post fil-fażi finali, flimkien mal-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ukrajna">Ukrajna</ref>. Dawn it-timijiet ġew maqsuma f'disa' gruppi, bil-polza taqsamhom skont il-<ref target="https://mt.wikipedia.org/wiki/Koeffiċjenti_tal-UEFA">koeffiċjenti tat-timijiet nazzjonali tal-UEFA</ref>.</p>
<p>Ir-rawnd ta' kwalifikazzjoni bdiet f'Awwissu tal-2010 u tlestiet f'Novembru 2011. Fi tmiem il-fażi tal-gruppi f'Ottubru 2011, id-disa' rebbieħa tal-gruppi għaddew awtomatikament għall-finali, bl-aqwa tim li spiċċa fit-tieni post jagħmel dan ukoll. It-tmien timijiet l-oħra li temmew fit-tieni post affrontaw lil xulxin fi <hi rend="italic">play-off</hi> ta' żewġ legs, bir-rebbieħa jaqtgħu passaġġ għall-finali.</p>
Timijiet parteċipanti
<p>Il-fażi finali tal-kompetizzjoni se tara sittax-il tim nazzjonali, format li ilu jiġi adottat mill-<ref target="https://mt.wikipedia.org/wiki/Kampjonati_Ewropej_tal-Futbol_1996">1996</ref>. Ċerti assoċjazzjonijiet tal-futbol Ewropej ipproponew li dan jiġi estiż għal 24 tim, minkejja li n-numru ta' membri tal-UEFA ftit li xejn kiber minn mindu saret l-aħħar estensjoni fl-1996 (53 f'April tal-2006 ikkumparat ma' 48 fl-Euro 1996). F'April tal-2007, il-Kumitat Eżekuttiv tal-UEFA iddeċieda kontra l-estensjoni għall-2012.</p>
<p>Għal dawn il-kampjonati, tnax-il finalist ħadu sehem fl-edizzjoni preċedenti tal-<ref target="https://mt.wikipedia.org/wiki/Kampjonati_Ewropej_tal-Futbol_2008">2008</ref>, bl-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> u d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> jirritornaw wara l-2004. Ir-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">Repubblika tal-Irlanda</ref> rritornat wara assenza ta' 24 sena għat-tieni dehra tagħhom f'fażi finali tal-kompetizzjoni. Waħda mill-ospiti, l-<ref target="https://mt.wikipedia.org/wiki/Tim_nazzjonali_tal-futbol_tal-Ukrajna">Ukrajna</ref>, iddebuttat bħala pajjiż indipendenti wara r-rebħ tal-edizzjoni inawgurali tal-<ref target="https://mt.wikipedia.org/wiki/Kampjonati_Ewropej_tal-Futbol_1960">1960</ref> bħala parti mill-<ref target="https://mt.wikipedia.org/wiki/Tim_nazzjonali_tal-futbol_tal-Unjoni_Sovjetika">Unjoni Sovjetika</ref>.</p>


Ħoloq esterni
<list type="unordered"><item><ref target="http://www.uefa.com/competitions/euro2012/index.html">Sit uffiċjali</ref></item>
<item><ref target="http://euro-2012news.com/">Aħbarijiet tal-Euro 2012 mill-Ukrajna</ref></item></list>
</text></body></html>