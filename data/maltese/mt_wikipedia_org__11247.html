<html><body><text id="wikipedia_mt_wikipedia_org__11247.html" ns="0" revid="258721" sourceurl="https://mt.wikipedia.org/wiki/Park_Ji-Sung" title="Park Ji-Sung" type="wikipedia">Park Ji-Sung
<p><hi rend="bold">Park Ji-Sung</hi> (bil-<ref target="https://mt.wikipedia.org/wiki/Lingwa_Korean">Korean</ref>: 박지성; <ref target="https://mt.wikipedia.org/wiki/Seoul">Seoul</ref>, <ref target="https://mt.wikipedia.org/wiki/25_ta'_Frar">25 ta' Frar</ref> <ref target="https://mt.wikipedia.org/wiki/1981">1981</ref>) huwa <ref target="https://mt.wikipedia.org/wiki/Futbol">futboler</ref> mill-<ref target="https://mt.wikipedia.org/wiki/Korea_t'Isfel">Korea t'Isfel</ref> li jilgħab mal-klabb Olandiż ta' <ref target="https://mt.wikipedia.org/wiki/PSV_Eindhoven">PSV Eindhoven</ref>, taħt self minn <ref target="https://mt.wikipedia.org/wiki/Queens_Park_Rangers_FC">Queens Park Rangers</ref>. Hu hu meqjus fost l-aqwa plejers Ażjatiċi tal-istorja, fejn hu l-ewwel plejer Sud-Korean li qatt rebaħ il-<ref target="https://mt.wikipedia.org/wiki/UEFA_Champions_League">UEFA Champions League</ref> u l-ewwel Ażjatiku li qatt lagħab f'finali tal-istess tornew. Fuq livell internazzjonali, għal numru ta' snin ifforma pedina indispensabbli tat-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">tim nazzjonali</ref> fejn ġabar 100 dehra, qabel ma rtira fl-2011.</p>
Karriera
Bidu tal-karriera
<p>Park twieled fl-akkwati ta' <ref target="https://mt.wikipedia.org/wiki/Geheung">Geheung</ref>. Meta kien għadu fl-iskola sekondarja, Park ma ġiex aċċettat minn diversi klabbs professjonali minħabba l-istatura tiegħu. Park spiċċa jilgħab ma' Myongji University. Matul il-karriera fil-kulleġġ, <ref target="https://mt.wikipedia.org/wiki/Kyoto_Purple_Sanga">Kyoto Purple Sanga</ref> tal-<ref target="https://mt.wikipedia.org/wiki/Ġappun">Ġappun</ref> offrewlu kuntratt u hu aċċetta.</p>
Kyoto Purple Sanga
<p>Park iffirma mal-klabb Ġappuniż li kienu għadhom kemm ġew relegati għall-<ref target="https://mt.wikipedia.org/wiki/J._League">J2</ref>. Fl-2001 il-klabb rebaħ il-promozzjoni għall-ewwel diviżjons, u fis-sena ta' wara, Park mexxa lit-tim fil-finali tat-<ref target="https://mt.wikipedia.org/wiki/Tazza_tal-Imperatur">Tazza tal-Imperatur</ref>, fejn skorja l-gowl tal-pari permezz ta' daqqa ta' ras u assista lil <ref target="https://mt.wikipedia.org/wiki/Teruaki_Kurobe">Teruaki Kurobe</ref> għall-gowl tar-rebħa tal-finali. It-tim irnexxielu jirbaħ 2-1 biex saru ċ-ċampjins tat-Tazza tal-Imperatur għall-ewwel darba fl-istorja ta' Sanga. Din kellha tkun l-aħħar logħba tiegħu mat-tim Korean.</p>
PSV Eindhoven
<p>Wara t-Tazza tad-Dinja, <ref target="https://mt.wikipedia.org/wiki/Guus_Hiddink">Guus Hiddink</ref> ġie inkarigat bħala l-kowċ il-ġdid tat-tim <ref target="https://mt.wikipedia.org/wiki/Olanda">Olandiż</ref> ta' <ref target="https://mt.wikipedia.org/wiki/PSV_Eindhoven">PSV Eindhoven</ref>. Fl-2003, Park u sieħbu Sud-Korean <ref target="https://mt.wikipedia.org/wiki/Lee_Young-Pyo">Lee Young-Pyo</ref> ittrasferixxew lejn PSV Eindhoven, fejn reġgħu ġew taħt id il-kowċ preċedenti tas-selezzjoni nazzjonali. Waqt li Lee mal-ewwel integra mat-tim titolari, Park bata daqxejn minħabba numru ta' problemi fiżiċi.</p>
<p>Madanakollu, lejn tmiem l-istaġun 2003–04, Park beda jadatta ruħu għall-ambjent ġewwa l-Olanda. Fl-istaġun 2004–05, it-tluq ta' <ref target="https://mt.wikipedia.org/wiki/Arjen_Robben">Arjen Robben</ref> lejn <ref target="https://mt.wikipedia.org/wiki/Chelsea_FC">Chelsea</ref> fetaħ il-bibien għal iktar opportunitajiet mal-ewwl ħdax għal Park u mal-ewwel wera x'kien jiswa. Flimkien ma' <ref target="https://mt.wikipedia.org/wiki/Johann_Vogel">Johann Vogel</ref>, <ref target="https://mt.wikipedia.org/wiki/DaMarcus_Beasley">DaMarcus Beasley</ref> u l-Olandiżi <ref target="https://mt.wikipedia.org/wiki/Mark_van_Bommel">Mark van Bommel</ref> u <ref target="https://mt.wikipedia.org/wiki/Philip_Cocu">Philip Cocu</ref>, Park ifforma s-sinsla ta' nofs il-grawnd ta' PSV Eindhoven grazzi għall-veloċità tiegħu u l-abilità fil-passaġġi. Hekk kif irnexxielu jkun parti fundamentali wara l-gowls skurjati f'dak l-istaġun minn PSV, l-aktar mument importanti fil-karriera ta' Park ma' dan it-tim Olandiż kien meta skorja l-ewwel gowl kontra t-tim <ref target="https://mt.wikipedia.org/wiki/Italja">Taljan</ref> ta' <ref target="https://mt.wikipedia.org/wiki/AC_Milan">AC Milan</ref> fis-semifinali taċ-Champions League. PSV minkejja li rebħu l-leg ġewwa darhom bl-iskor ta' 3–1, it-telfa barra minn darhom bl-iskor ta' 2–0 wasslet lill-Milan fil-finali taċ-Champions League.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Manchester United
<p>Fix-xhur tat-tmien tal-istaġun 2004–05, Park għażel li jingħaqad ma' <ref target="https://mt.wikipedia.org/wiki/Alex_Ferguson">Sir Alex Ferguson</ref> ta' <ref target="https://mt.wikipedia.org/wiki/Manchester_United_FC">Manchester United</ref>, li kien impressjonat bl-istil ta' logħob ta' Park. Park iffirma għat-tim tal-<ref target="https://mt.wikipedia.org/wiki/Premiership">Premiership Ingliż</ref> għal £5 miljun, suġġett għat-test mediku u l-permess tax-xogħol.</p>
<p>Park sar l-ewwel plejer <ref target="https://mt.wikipedia.org/wiki/Asja">Ażjatiku</ref> li kien <ref target="https://mt.wikipedia.org/wiki/Kaptan_(futbol)">kaptan</ref> ta' Manchester United meta <ref target="https://mt.wikipedia.org/wiki/Ryan_Giggs">Ryan Giggs</ref> għadda l-faxxa lil Park hekk kif sostitwit fil-partita ġewwa darhom kontra <ref target="https://mt.wikipedia.org/wiki/Lille_OSC">Lille OSC</ref>. L-ewel gowl tiegħu għal Manchester United wasal fl-20 ta' Diċembru 2005, matul ir-rebħa bl-iskor ta' 3–1 fuq <ref target="https://mt.wikipedia.org/wiki/Birmingham_City_FC">Birmingham City</ref> fil-kwarti tal-finali tal-<ref target="https://mt.wikipedia.org/wiki/Football_League_Cup">League Cup</ref>. L-ewwel gowl fil-Premier League wasal kontra <ref target="https://mt.wikipedia.org/wiki/Arsenal_FC">Arsenal</ref>, fir-rebħa li t-tim ta' United għamel kontra l-<hi rend="italic">Gunners</hi> bl-iskor ta' 2–0 nhar id-9 ta' April.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>F'April 2007, Park intbagħat l-Amerika għal kirurġija minħabba uġigħ kontinwu f'irkopptu, fejn b'hekk temmlu l-istaġun. Minkejja li kien barra għal ħafna mill-istaġun, hu xorta lagħab biżżejjed partiti biex isir l-ewwel plejer Korean li rebaħ il-Premier League.</p>
<p>Fl-1 ta' Marzu 2008, Park skorja l-ewwel gowl fil-<ref target="https://mt.wikipedia.org/wiki/Premier_League_2007–08">Premiership tal-istaġun 2007–08</ref> kontra <ref target="https://mt.wikipedia.org/wiki/Fulham_FC">Fulham</ref>, wara li kien għadu kif irritorna minn diversi xhur barra mil-logħob. In-nuqqas ta' ħin ta' logħob ikkawżat kontroversja kbira fil-Korea,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> imma rnexxielu jisraq l-applawżi permezz ta' prestazzjoni eċċellenti ikkaratterizzata minn assist għal <ref target="https://mt.wikipedia.org/wiki/Wayne_Rooney">Wayne Rooney</ref> fil-partita tal-kwarti tal-finali taċ-Champions League kontra <ref target="https://mt.wikipedia.org/wiki/AS_Roma">AS Roma</ref>. Bil-progress ta' United għas-semifinali taċ-Champions League, Park sar l-ewwel plejer Ażjatiku li ħa sahem fis-semifinali taċ-Champions League tliet darbiet differenti. Fid-29 ta' April 2008, Manchester United avvanzaw għall-finali taċ-Champions League wara li għelbu lil <ref target="https://mt.wikipedia.org/wiki/FC_Barcelona">Barcelona</ref>, fejn Park ġie ivvutat bħala l-Plejer tal-Partita. Fil-21 ta' Mejju, kienet sorpriża għal ħafna li Park ġie eskluż kompletament mill-iskwadra li kienet se taffaċċja lil <ref target="https://mt.wikipedia.org/wiki/Chelsea_FC">Chelsea</ref> fil-finali tal-<ref target="https://mt.wikipedia.org/wiki/UEFA_Champions_League_2007–08">UEFA Champions League 2007–08</ref>. Kienu ħafnu li ħasbu li l-prestazzjonijiet ta' Park kontra Roma u Barcelona kienu tawh post garantit mal-ewwel ħdax fil-finali. B'din l-esklużjoni, Park naqas li jsir l-ewwel plejer mill-Asja li lagħab fil-finali taċ-Champions League. Wara, il-kowċ ta' Manchester United stqarr li d-deċiżjoni li jħalli lill-ġwejnħa Sud-Koreana barra mill-iskwadra ta' tmintax-il plejer għall-finali, kienet waħda mill-itqal deċiżjonijiet li hu qatt ħa matul il-karriera bħala kowċ.</p>
<p>Kmieni fl-<ref target="https://mt.wikipedia.org/wiki/Premier_League_2008–09">istaġun 2008–09 tal-Premier League</ref>, fil-partita barra minn darhom kontra <ref target="https://mt.wikipedia.org/wiki/Chelsea_FC">Chelsea</ref>, Park skorja l-uniku gowl għal United fil-pari finali ta' 1–1 nhar il-21 ta' Settembru 2008, f'partita fejn kiseb l-unur tal-Plejer tal-Partita.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-100 dehra tiegħu għal Manchester United waslet fit-13 ta' Diċembru 2008 meta beda l-partita f'<ref target="https://mt.wikipedia.org/wiki/White_Hart_Lane">White Hart Lane</ref> kontra <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Internazzjonali
<p>Park beda l-karriera internazzjonali bħala ċentrali difensiv ta' dsatax-il sena. Park għamel l-ewwel apparenza fil-fażi ta' kwalifikazzjoni reġjonali għall-Olimpjadi ta' Sydney tas-sena 2000. Taħt <ref target="https://mt.wikipedia.org/wiki/Huh_Jung-Moo">Huh Jung-Moo</ref>, il-kowċ tal-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref>, hu ma rnexxielhux juri l-potenzjal bħala plejer regulari tal-futur għat-tim nazzjonali Sud-Korean. Madanakollu, taħt il-kowċ il-ġdid <ref target="https://mt.wikipedia.org/wiki/Guus_Hiddink">Guus Hiddink</ref>, il-pożizzjoni ta' Park ġiet mibdula għal dik ta' ġwejnħa. Minn dakinhar 'il quddiem, Park sar plejer versatili kapaċi li jilgħab f'diversi pożizzjonijiet ċentrali.</p>
<p>Park skorja gowl memorabbli matul it-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>. Matul il-fażi tal-gruppi, il-Korea t'Isfel rebħu l-ewwel logħba kontra l-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> u kisbu pari kontra l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>. Biex jikkwalifikaw riedu jiksbu tal-anqas pari kontra l-favorita <ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>. Il-partita kienet tinsab 0–0 sas-70 minuta wara żewġ karti ħomor kontra l-Portugall, meta Park skorja l-gowl rebbieħ, hekk kif ikkontrolla l-ballun b'sidru u wara li għeleb lil <ref target="https://mt.wikipedia.org/wiki/Sérgio_Conceição">Sérgio Conceição</ref>, xuttja b'saqajh ix-xellugija dak il-gowl li ta lill-<ref target="https://mt.wikipedia.org/wiki/Asja">Ażjatiċi</ref> t-tliet punti. Dan il-gowl wassal ukoll għall-eliminazzjoni tal-Portugall u l-avvanz għall-ewwel darba fl-istorja tal-futbol tal-Korea t'Isfel fil-fażi eliminatorja tat-turnew.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Is-suċċess fit-Tazza tad-Dinja kompla fl-<ref target="https://mt.wikipedia.org/wiki/Tazza_tad-Dinja_tal-Futbol_2006">edizzjoni tal-2006</ref>. Hu skorja l-gowl tal-pari fit-tieni logħba ta' <ref target="https://mt.wikipedia.org/wiki/Grupp_Ġ_tat-Tazza_tad-Dinja_tal-Futbol_2006">Grupp Ġ</ref> kontra l-finalisti eventwali tal-kompetizzjoni, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, u kien ivvutat bħala l-Plejer tal-Partita. Fiż-żewġ edizzjonijiet, hu lagħab f'kull logħba tal-Korea t'Isfel.</p>
<p>Nhar il-11 ta' Ottubru 2008, hu kien <ref target="https://mt.wikipedia.org/wiki/Kaptan_(futbol)">kaptan</ref> għall-ewwel darba tal-Korea t'Isfel f'<ref target="https://mt.wikipedia.org/wiki/Logħba_ta'_ħbiberija">logħba ta' ħbiberija</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Użbekistan">Użbekistan</ref>. Il-partita spiċċat 3–0 f'favur il-Korea.</p>
Unuri
Klabb
<p> <hi rend="bold">Kyoto Purple Sanga</hi></p>
<list type="unordered"><item><ref target="https://mt.wikipedia.org/wiki/J._League">J. League Division 2</ref>: 2001</item>
<item><ref target="https://mt.wikipedia.org/wiki/Tazza_tal-Imperatur">Tazza tal-Imperatur</ref>: 2002</item></list>
<p> <hi rend="bold">PSV Eindhoven</hi></p>
<list type="unordered"><item><ref target="https://mt.wikipedia.org/wiki/Eredivisie">Eredivisie</ref>: 2004–05</item>
<item><ref target="https://mt.wikipedia.org/wiki/Tazza_tal-Olanda">Tazza tal-Olanda</ref>: 2005</item></list>
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2006–07, 2007–08, 2008–09, 2010–11</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2005–06, 2008–09, 2009–10</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 2010, 2011</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>
Individwali
<list type="unordered"><item>Nominat fl-<ref target="https://mt.wikipedia.org/wiki/Unuri_għall-klabbs_tal-UEFA">Unuri għall-klabbs tal-UEFA</ref>: 2005</item>
<item>Kandidat għall-<ref target="https://mt.wikipedia.org/wiki/Ballun_tad-Deheb">Ballun tad-Deheb</ref>: 2005</item>
<item>L-Aktar Plejer ta' Valur fit-<ref target="https://mt.wikipedia.org/wiki/Tazza_tal-Imperatur">Tazza tal-Imperatur</ref>: 2002</item>
<item>L-Aktar Plejer ta' Valur fil-<ref target="https://mt.wikipedia.org/wiki/J._League">J. League</ref>: 2001</item>
<item>L-Aqwa Ħdax tal-<ref target="https://mt.wikipedia.org/wiki/UEFA_Champions_League">UEFA Champions League</ref>: 2005</item>
<item>L-Aqwa Ħdax tal-<ref target="https://mt.wikipedia.org/wiki/J._League">J. League</ref>: 2001, 2002</item>
<item>L-Aqwa Plejer Ażjatiku fl-Ewropa skont <ref target="http://www.fifa.com/">FIFA.com</ref>: 2007</item></list>


Ħoloq esterni


<list type="unordered"><item><ref target="https://www.soccerbase.com/players/player.sd?player_id=20757">Il-Paġna prinċipali</ref> fuq Soccerbase</item>
<item><ref target="http://www.manutd.com/en/Players-And-Staff/First-Team/Jisung-Park.aspx">Profil</ref> fuq ManUtd.com</item>
<item><ref target="http://www.uefa.com/competitions/UCL/Players/Player=64490/index.html">Profil</ref> fuq UEFA.com</item></list>
</text></body></html>