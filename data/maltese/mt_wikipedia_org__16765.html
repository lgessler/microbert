<html><body><text id="wikipedia_mt_wikipedia_org__16765.html" ns="0" revid="264211" sourceurl="https://mt.wikipedia.org/wiki/Mario_Monti" title="Mario Monti" type="wikipedia">Mario Monti
<p><hi rend="bold">Mario Monti</hi> (twieled fid-19 ta' Marzu 1943) kien Prim Ministru tal-<ref target="https://mt.wikipedia.org/wiki/Italja">Italja</ref> għal sena u nofs, bejn is-16 ta' Novembru 2011 sat-28 ta' April 2013, u huwa ekonomista u politiku Taljan li twieled f'<ref target="https://mt.wikipedia.org/wiki/Varese">Varese</ref>, fil-Lombardia. </p>
Studji
<p>Huwa ggradwa fl-ekonomija u l-immaniġġjar mill-Università Bocconi ta' Milan. Kompla bl-istudji universitarji tiegħu fl-Università ta' Yale, Connecticut, fl-<ref target="https://mt.wikipedia.org/wiki/Stati_Uniti">Istati Uniti</ref>, fejn kien studja fil-klassijiet ta’ <ref target="https://mt.wikipedia.org/wiki/James_Tobin">James Tobin</ref>, rebbieħ tal-Premju Nobel għall-Ekonomija. </p>
Politika
<p>L-ewwel gvern ta' <ref target="https://mt.wikipedia.org/wiki/Silvio_Berlusconi">Silvio Berlusconi</ref> fl-Italja kien għazlu bħala Kummissarju Ewropew fl-1994. Erba' snin wara, il-gvern ta' <ref target="https://mt.wikipedia.org/wiki/Massimo_D'Alema">Massimo D'Alema</ref> kien ikkonfermah f'dik il-ħatra. It-tieni gvern ta' Berlusconi, fl-2004, ma kkonfermahx bħala Kummissarju Ewropew u minfloku ppropona lil <ref target="https://mt.wikipedia.org/wiki/Rocco_Buttiglione">Rocco Buttiglione</ref>. Iżda dan ma ġiex aċċettat mill-<ref target="https://mt.wikipedia.org/wiki/Parlament_Ewropew">Parlament Ewropew</ref> u l-gvern Taljan ippropona lil <ref target="https://mt.wikipedia.org/wiki/Franco_Frattini">Franco Frattini</ref>. Mario Monti kien il-President tal-Università Bocconi ta' Milan u l-ewwel President tal-grupp Bruegel, "think tank" Ewropew li twaqqaf fl-2005.</p>
<p>Huwa sar l-54 Prim Ministru tal-Italja, u Ministru tal-Ekonomija u l-Finanzi, fit-12 ta' Novembru 2011 wara r-riżenja ta' Berlusconi. Ġimgħa qabel, il-President ta’ dak iż-żmien, <ref target="https://mt.wikipedia.org/wiki/Giorgio_Napolitano">Giorgio Napolitano</ref>, kien ħatru senatur għall-għomor. </p>
<p>Mis-16 ta’ Mejju 2013 sas-17 ta’ Ottubru 2013, Monti kien il-President ta’ <hi rend="italic">Scelta Civica</hi> (Għażla Ċivika), partit politiku ċentrista.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Ħajja Personali
<p>Huwa żżewweġ lil <ref target="https://mt.wikipedia.org/wiki/Elsa_Antonioli">Elsa Antonioli</ref> fl-1970 u għandu żewġ ulied.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
</text></body></html>