<html><body><text id="wikipedia_mt_wikipedia_org__27426.html" ns="0" revid="272161" sourceurl="https://mt.wikipedia.org/wiki/Dolmen_ta%27_Viera" title="Dolmen ta' Viera" type="wikipedia">Dolmen ta' Viera<figure><caption>Id-daħla tad-Dolmen ta' Viera</caption></figure>
<p>Id-<hi rend="bold">Dolmen ta' Viera</hi>, magħruf ukoll bħala d-<hi rend="bold">Dolmen de los Hermanos Viera</hi> huwa dolmen — tip ta' qabar megalitiku b'kompartiment wieħed — li jinsab fl-inħawi ta' Antequera, fil-provinċja ta' <ref target="https://mt.wikipedia.org/wiki/Málaga">Málaga</ref>, l-<ref target="https://mt.wikipedia.org/wiki/Andalusija">Andalusija</ref>, <ref target="https://mt.wikipedia.org/wiki/Spanja">Spanja</ref>. Jinsab 70 metru biss mid-<ref target="https://mt.wikipedia.org/wiki/Dolmen_ta'_Menga">Dolmen ta' Menga</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u madwar erba' kilometri mit-<ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref>. Ġie skopert bejn l-1903 u l-1905 mill-aħwa <ref target="https://mt.wikipedia.org/wiki/Antonio_Viera">Antonio</ref> u <ref target="https://mt.wikipedia.org/wiki/José_Viera">José Viera</ref> minn Antequera, li skoprew ukoll it-Tholos ta' El Romeral.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Deskrizzjoni
<p>Bħad-Dolmen ta' Menga, id-Dolmen ta' Viera huwa mibni b'teknika <hi rend="italic">ortostatika</hi>: ħaġriet kbar weqfin. Jikkonsisti minn kuritur twil iffurmat minn sebgħa u għoxrin ħaġra, li jagħti għal kompartiment rettangolari. Dan x'aktarx li kien kompartiment funebri, minkejja ġew skoperti biss għodod tal-għadam u tas-siliċe kif ukoll bċejjeċ taċ-ċeramika. Il-kompartiment funebri għandu dimensjonijiet differenti mill-kuritur: huwa għoli ħarira iktar minn 200 ċentimetru u wiesa' 180 ċentimetru, filwaqt li l-kuritur huwa għoli 185 ċentimetru u l-wisa' tvarja bejn 130 ċentimetru fid-daħla sa 160 ċentimetru fil-punt fejn jingħaqad mal-kompartiment. Il-kuritur huwa kemxejn itwal minn 21 metru. Il-ħxuna tal-ħaġriet tvarja bejn 20 ċentimetru sa 50 ċentimetru.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Id-Dolmen ta' Viera minn ġewwa</caption></figure>
<p>Id-dolmen huwa mirdum b'tumbata funebri jew <hi rend="italic">tumulus</hi> b'dijametru ta' 50 metru. Bħall-biċċa l-kbira tal-oqbra Iberiċi, huwa orjentat kemxejn lejn Nofsinhar ix-Xlokk (96°), eżatt b'tali mod li d-dawl tax-xemx tas-solstizji tas-sajf idawwal il-kompartiment funebri.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>In-naħat tax-xellug u tal-lemin tal-kuritur jidher li oriġinarjament kienu jikkonsistu minn 16-il ħaġra kull waħda; għad fadal erbatax fuq ix-xelluh u ħmistax fuq il-lemin. Ħames ħaġriet akbar għadhom intatti fis-saqaf, u hemm frammenti ta' żewġ ħaġriet oħra; milli jidher tliet ħaġriet jew erbgħa ntilfu għalkollox. Fl-aħħar tal-kuritur hemm ħaġra monolitika kbira b'toqba kwadra qrib in-nofs tagħha. Din u tliet ħaġriet monolitiċi oħra huma mdawrin mal-kompartiment. Hemm differenza notevoli bejn il-ħaġriet tan-naħat u dawk tas-saqaf: dawk tal-ewwel huma maħduma b'ħafna iktar reqqa u joqogħdu perfettament fl-ispazji maħluqa fil-ħaġriet tad-daħla u l-art.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Storja
<p>Id-Dolmen ta' Viera nbena fi Żmien ir-Ram, bejn wieħed u ieħor għall-ħabta tat-3510-3020 Q.K. Ilu li ngħata l-istatus ta' <ref target="https://mt.wikipedia.org/wiki/Monument">Monument</ref> Nazzjonali mill-1923.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Sit ta' Wirt Dinji
<p>Is-sit jaqa' taħt ir-responsabbiltà tal-Kunsill għall-<ref target="https://mt.wikipedia.org/wiki/Kultura">Kultura</ref> tal-Gvern Awtonomu tal-Andalusija, li jamministrah flimkien mal-Conjunto Arqueológico Dólmenes de Antequera (CADA). Id-dolmen ġie rrestawrat reċentement u huwa miftuħ għall-pubbliku.</p>
<p>Huwa wieħed mill-komponenti tas-<ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref> li fl-2016 ġew iddeżinjati bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Ara wkoll
<list type="unordered"><item><ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref></item>
<item><ref target="https://mt.wikipedia.org/wiki/Dolmen_ta'_Menga">Dolmen ta' Menga</ref></item>
<item><ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref></item>
<item><ref target="https://mt.wikipedia.org/wiki/Peña_de_los_Enamorados">Peña de los Enamorados</ref></item>
<item><ref target="https://mt.wikipedia.org/wiki/El_Torcal">El Torcal</ref></item></list>
</text></body></html>