<html><body><text id="wikipedia_mt_wikipedia_org__27393.html" ns="0" revid="271763" sourceurl="https://mt.wikipedia.org/wiki/Renju_tal-%C4%A0onna_ta%27_Dessau-W%C3%B6rlitz" title="Renju tal-Ġonna ta' Dessau-Wörlitz" type="wikipedia">Renju tal-Ġonna ta' Dessau-Wörlitz<figure><caption>Gżira artifiċjali u l-Villa Hamilton fil-Park ta' Wörlitz</caption></figure>
<p>Ir-<hi rend="bold">Renju tal-Ġonna ta' Dessau-Wörlitz</hi> (bil-Ġermaniż: <hi rend="italic">Dessau-Wörlitzer Gartenreich</hi>) huwa <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fil-<ref target="https://mt.wikipedia.org/wiki/Ġermanja">Ġermanja</ref>, li jinsab bejn il-belt ta' <ref target="https://mt.wikipedia.org/wiki/Dessau">Dessau</ref> u r-raħal ta' <ref target="https://mt.wikipedia.org/wiki/Wörlitz">Wörlitz</ref> fiċ-ċentru tal-Ġermanja. Ġie ddeżinjat bħala Sit ta' Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Huwa l-ewwel u l-ikbar park <ref target="https://mt.wikipedia.org/wiki/Renju_Unit">Ingliż</ref> fil-Ġermanja u l-<ref target="https://mt.wikipedia.org/wiki/Ewropa">Ewropa</ref> kontinentali. Inħoloq fl-aħħar tas-seklu 18 taħt ir-reġġenza tad-Duka <ref target="https://mt.wikipedia.org/wiki/Leopold_III">Leopold III</ref> ta' Anhalt-Dessau (1740-1817), wara vjaġġ twil lejn l-<ref target="https://mt.wikipedia.org/wiki/Italja">Italja</ref>, in-<ref target="https://mt.wikipedia.org/wiki/Pajjiżi_l-Baxxi">Netherlands</ref>, l-Ingilterra fir-<ref target="https://mt.wikipedia.org/wiki/Renju_Unit">Renju Unit</ref>, Franza u l-<ref target="https://mt.wikipedia.org/wiki/Żvizzera">Iżvizzera</ref> li kien għamel ma' sieħbu l-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Friedrich_Wilhelm_von_Erdmannsdorff">Friedrich Wilhelm von Erdmannsdorff</ref>. Influwenzati bil-kbir mill-ideali tal-<ref target="https://mt.wikipedia.org/wiki/Illuminiżmu">Illuminiżmu</ref>, huma kellhom l-għan li jitbiegħdu mill-kunċett tal-ġonna formali tal-era Barokka, favur pajsaġġ naturalistiku, bħalma kienu raw fil-Ġonna ta' Stourhead u f'Ermenonville. Illum il-ġurnata l-pajsaġġ kulturali ta' Dessau-Wörlitz jinkludi erja ta' 142 km2 fi ħdan ir-Riżerva tal-Bijosfera tan-Nofs tal-Elbe fl-istat Ġermaniż ta' Sachsen-Anhalt.</p>
Oranienbaum
<figure><caption>Il-Palazz ta' Oranienbaum</caption></figure>
<p>Il-Ġonna ta' Oranienbaum oriġinaw fis-<ref target="https://mt.wikipedia.org/wiki/Seklu_XVII">seklu 17</ref>, meta ż-żwieġ tal-bużnannu ta' Leopold, il-Prinċep Ġwanni Ġorġ II ta' Anhalt-Dessau mal-Prinċipessa Olandiża Henriette Catharina, bint il-Prinċep Frederick Henry ta' Orange (bl-Olandiż: <hi rend="italic">Oranje</hi>), fl-1659 wassal biex tim ta' inġiniera u arkitetti min-Netherlands, taħt is-superviżjoni tal-arkitett <ref target="https://mt.wikipedia.org/wiki/Cornelis_Ryckwaert">Cornelis Ryckwaert</ref>, sabiex jistabbilixxu l-pjanta tar-raħal, tal-palazz u ta' ġnien Barokk fl-insedjament preċedenti ta' <hi rend="italic">Nischwitz</hi>, li ngħata l-isem ġdid ta' Oranienbaum fl-1673. L-influwenza Olandiża baqgħet prevalenti fil-Prinċipat ta' Anhalt-Dessau għal bosta deċennji.</p>
<p>Il-Palazz ta' Oranienbaum tlesta fl-1683 bħala r-residenza tas-sajf ta' Henriette Catharina, fejn irtirat wara l-<ref target="https://mt.wikipedia.org/wiki/Mewt">mewt</ref> tar-<ref target="https://mt.wikipedia.org/wiki/Raġel">raġel</ref> tagħha fl-1693. L-għamara rikka li tgħammar il-palazz tinkludi wallpapers tal-ġilda u kamra tal-pranzu mgħammra bil-madum ta' <ref target="https://mt.wikipedia.org/wiki/Delft">Delft</ref>. Mill-1780, id-Duka Leopold III ordna r-rikostruzzjoni tal-palazz u tal-park bi stil <ref target="https://mt.wikipedia.org/wiki/Ċina">Ċiniż</ref>, skont it-teoriji ta' Sir <ref target="https://mt.wikipedia.org/wiki/William_Chambers">William Chambers</ref>, b'diversi pontijiet bil-ħnejjiet, dar tat-<ref target="https://mt.wikipedia.org/wiki/Te">te</ref> u pagoda. Fl-1811, tħejjew l-għelieqi tas-siġar tal-<ref target="https://mt.wikipedia.org/wiki/Larinġa">larinġ</ref>, uħud mill-ikbar fl-Ewropa b'tul ta' 175 metru, li għadhom jintużaw biex iħarsu firxa wiesgħa ta' siġar taċ-ċitru. Il-Palazz ta' Oranienbaum flimkien mal-park u l-kunċett ta' insedjament ġeometriku jifforma wieħed mill-irħula bi pjanta Barokka Olandiża fil-Ġermanja. Ir-Reġina Beatrix tan-Netherlands, il-Prinċipess ta' Orange-Nassau, spezzjonat ix-xogħlijiet ta' restawr fit-3 ta' Marzu 2004.</p>
Park ta' Wörlitz
<figure><caption>Id-Dar Gotika</caption></figure>
<p>Il-Park ta' Wörlitz ċentrali jinsab maġenb ir-raħal żgħir ta' Wörlitz max-xatt ta' fergħa tax-xmara <ref target="https://mt.wikipedia.org/wiki/Elbe">Elbe</ref>, b'hekk huwa rikk fl-ilma u fid-diversità. Ġie stabbilit bejn l-1769 u l-1773 bħala wieħed mill-ewwel ġonna Ingliżi fil-kontinent. Skont l-ideali tad-Duka Leopold III, il-park kellu jservi wkoll bħala istituzzjoni edukattiva fl-arkitettura, ix-xogħol fil-ġonna u l-agrikoltura, għaldaqstant partijiet kbar infetħu għall-pubbliku mill-bidu nett. Il-biċċa l-kbira tal-binjiet ġew iddisinjati minn Erdmannsdorff, filwaqt li l-ġonna ġew stabbiliti minn <ref target="https://mt.wikipedia.org/wiki/Johann_Friedrich_Eyserbeck">Johann Friedrich Eyserbeck</ref> (1734-1818), arkitett tal-ġonna li għamel bosta referenzi għal anteċedenti Brittaniċi ta' pajsaġġi tal-ġonna bħal Claremont, Stourhead u Stowe. Il-ġonna huma protetti mill-għargħar tax-xmara Elbe fit-Tramuntana permezz ta' diga. Wieħed jista' jimxi minn fuq din id-diga u jitpaxxa b'diversi veduti fuq il-park.</p>
<p>Il-Palazz ta' Wörlitz tlesta fl-1773 bħala r-residenza tad-Duka Leopold u martu Louise ta' Brandenburg-Schwedt, u kien l-ewwel binja Neoklassika fil-Ġermanja. Il-palazz minn barra u l-palazz minn ġewwa, bl-armadji lussużi mill-istudjo ta' <ref target="https://mt.wikipedia.org/wiki/Abraham_Roentgen">Abraham</ref> u <ref target="https://mt.wikipedia.org/wiki/David_Roentgen">David Roentgen</ref>, kif ukoll kollezzjoni kbira ta' porċellana ta' Wedgwood, kienu aċċessibbli għall-pubbliku. Louise kellha d-dar privata tagħha biswit fil-<hi rend="italic">Graues Haus</hi> (id-Dar il-Griża). Fit-tarf tal-Lvant tal-ġnien tal-palazz hemm is-Sinagoga ta' Wörlitz, li nbniet fl-1790 bħala rotunda mmudellata fuq it-tempju antik ta' Vesta f'<ref target="https://mt.wikipedia.org/wiki/Tivoli">Tivoli</ref>, l-Italja. Il-binja kienet tesprimi t-tolleranza reliġjuża ta' Leopold u ġie salvata mit-twaqqigħ fil-pogrom tal-1938, magħruf bħala "Kristallnacht", mill-kustodju tal-park, li mbagħad tilef l-impjieg tiegħu. Il-Knisja Neo-Gotika ta' San Pietru fil-Punent, b'kampnar għoli 66 metru, tlestiet fl-1809.</p>
<p>Il-<ref target="https://mt.wikipedia.org/wiki/Filosofija">filosofija</ref> ta' <ref target="https://mt.wikipedia.org/wiki/Jean-Jacques_Rousseau">Jean-Jacques Rousseau</ref> u l-estetika ta' <ref target="https://mt.wikipedia.org/wiki/Johann_Joachim_Winckelmann">Johann Joachim Winckelmann</ref> jirfdu d-disinn tal-park u wasslu għall-ħolqien ta' binjiet ornamentali għaljin mingħajr skop prattiku. Rousseau kien iħares lejn l-agrikoltura bħala l-bażi tal-ħajja ta' kuljum u indika funzjonijiet edukattivi tal-pajsaġġ naturali. Mhux kumbinazzjoni li l-iżjed pajsaġġ eleganti fiż-żona huwa dak tal-Gżira ta' Rousseau fil-Ġnien ta' Neumark, maħluqa biex timita l-gżira fil-Park ta' Ermenonville fejn il-filosfu ġie midfun.</p>
<figure><caption>Żbroffar tal-vulkan artifiċjali</caption></figure>
<p>Gżira fuq il-Lag artifiċjali ta' Wörlitz fiha l-unika <ref target="https://mt.wikipedia.org/wiki/Vulkan_(diżambigwazzjoni)">vulkan</ref> artifiċjali fl-Ewropa. Meta Leopold III għamel vjaġġ twil fl-Ewropa fis-snin 60 tas-seklu 18, huwa baqa' skantat mill-mawra tiegħu lejn <ref target="https://mt.wikipedia.org/wiki/Napli">Napli</ref> fejn ra l-<ref target="https://mt.wikipedia.org/wiki/Vesuvju">Vesuvju</ref> jarmi d-duħħan u fejn sema’ bir-raħal ta' <ref target="https://mt.wikipedia.org/wiki/Pompeii">Pompeii</ref> li kien għadu kemm ġie skopert.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Tnejn u għoxrin sena wara, daħħalha f'rasu li joħloq biċċa mill-pajsaġġ ta' Napli fil-Ġermanja; għalhekk, huwa ordna lill-arkitett tiegħu biex jibni binja, magħmula mill-brikks minn ġewwa, ta' kważi ħames sulari u jiksiha b'ġebliet kbar lokali. Fil-quċċata, inbena kon vojt minn ġewwa b'kamra għolja, mgħammra bi tliet fireplaces u saqaf li kellu “krater artifiċjali” li seta' jimtela bl-ilma. Imbagħad ordna li jiġi ppjanat lag madwar il-vulkan u stieden lill-ħbieb tiegħu biex jesperjenzaw żbroffar.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Ir-rakkonti kontemporanji tas-seklu 18 biss jispjegaw fid-dettal kif kien ikun dan l-iżbroffar artifiċjali, iżda l-prattika għadha ssir sa llum, kompluta b'effetti moderni, wara li l-gżira ġiet irrestawrata għall-kundizzjoni oriġinali meta kienet fl-aqwa tagħha.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption>Kastell ta' Wörlitz</caption></figure>
<p>Strutturi minuri tar-Renju tal-Ġonna, li kien estiż fuq xi 25 kilometru, kellhom effett pjuttost dejjiemi fuq l-arkitettura tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>. Id-"Dar Gotika", li nbdiet tinbena minn Erdmannsdorff fl-1774, immudellata fuq il-villa ta' <ref target="https://mt.wikipedia.org/wiki/Horace_Walpole">Horace Walpole</ref> fi Strawberry Hill, kienet waħda mill-ewwel strutturi Neo-Gotiċi fil-kontinent. Il-park fih ukoll repliki ta' tempji <ref target="https://mt.wikipedia.org/wiki/Imperu_Ruman">Rumani</ref>, inkluż il-Panteon, li nbena fl-1795. Fis-snin bikrin tas-seklu ta' wara, il-pajsaġġ ġie arrikkit bil-knejjes Neo-Gotiċi fil-villaġġi ġirien ta' Riesigk (1800) u Vockerode (1811).</p>
<p>L-artijiet tal-ġonna, li ġew maqsuma f'erba' partijiet minn żmien il-kostruzzjoni ta' linja ferrovjarja u tal-Bundesautobahn 9 fis-snin 30 tas-seklu 20, ġew miżjuda fil-lista tas-Siti ta' Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Madankollu, l-ICOMOS innotat li "l-istruttura kumplessiva tal-pajsaġġ iddeterjorat ferm".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Oħrajn
<figure><caption>Il-Kastell ta' Luisium f'Dessau</caption></figure>
<p>Strutturi oħra tar-Renju tal-Ġonna jinkludu l-Kastell ta' Luisium, li jinsab fid-distrett ta' <hi rend="italic">Waldersee</hi> ta' Dessau, li kien rigal mid-Duka Leopold III lil martu Louise. Inbena mill-1774 bi stil Neoklassiku sempliċi bħala dar fil-kampanja skont il-pjanta ta' Erdmannsdorff, b'ġonna, mergħat u stalel għaż-<ref target="https://mt.wikipedia.org/wiki/Żiemel">żwiemel</ref> tar-razza biswitha. Leopold miet fil-kastell fid-9 ta' Awwissu 1817 minħabba li ndarab f'aċċident meta kien riekeb fuq żiemel.</p>
<p>Ġwanni Ġorġ (1748-1811), wieħed mill-aħwa iż-żgħar tad-Duka Leopold III, ordna li jinbena l-Kastell ta' Georgium mill-1780 skont il-pjanta ta' Erdmannsdorff. Dan jinsab f'bosk qrib ix-xmara fit-Tramuntana ta' Dessau, u l-palazz fih ġnien Ingliż b'diversi <ref target="https://mt.wikipedia.org/wiki/Monument">monumenti</ref>. Illum il-Georgium jospita kollezzjoni ta' opri tal-arti ta' Anhalt, inkluż xogħlijiet ta' <ref target="https://mt.wikipedia.org/wiki/Albrecht_Dürer">Albrecht Dürer</ref> - speċjalment <ref target="https://mt.wikipedia.org/wiki/Pittura">pittura</ref> ewlenija antika tal-<hi rend="italic">Melencolia I</hi> tiegħu - u <ref target="https://mt.wikipedia.org/wiki/Lucas_Cranach_ix-Xiħ">Lucas Cranach ix-Xiħ</ref>.</p>
<figure><caption>Il-Kastell ta' Georgium f'Dessau</caption></figure>
<p>Il-Kastell ta' Mosigkau fil-Punent ta' Dessau huwa wieħed mill-ftit palazzi bi stil <ref target="https://mt.wikipedia.org/wiki/Rokokò">Rokokò</ref> fil-Ġermanja Ċentrali, u jixbah lil <ref target="https://mt.wikipedia.org/wiki/Sanssouci">Sanssouci</ref> f'<ref target="https://mt.wikipedia.org/wiki/Potsdam">Potsdam</ref>, li kien ġie ddisinjat minn <ref target="https://mt.wikipedia.org/wiki/Georg_Wenzeslaus_von_Knobelsdorff">Georg Wenzeslaus von Knobelsdorff</ref>. Inbena bejn l-1752 u l-1757 għal <ref target="https://mt.wikipedia.org/wiki/Anna_Wilhelmine_ta'_Anhalt-Dessau">Anna Wilhelmine ta' Anhalt-Dessau</ref>, bint il-Prinċep <ref target="https://mt.wikipedia.org/wiki/Leopold_I">Leopold I</ref>. Jinkludi wkoll għelieqi bis-siġar tal-larinġ u kollezzjoni tal-arti ta' pitturi Barokki Fjammingi, li kienu <ref target="https://mt.wikipedia.org/wiki/Frott">frott</ref> l-unjoni tad-Duka Ġwanni Ġorġ II mal-familja Orange-Nassau, li tinkludi xogħlijiet ta' <ref target="https://mt.wikipedia.org/wiki/Peter_Paul_Rubens">Peter Paul Rubens</ref> u <ref target="https://mt.wikipedia.org/wiki/Anthony_van_Dyck">Anthony van Dyck</ref>.</p>
<p>Il-Kastell ta' Großkühnau jinsab fit-tarf tal-Punent tar-Renju tal-Ġonna. Inbena fl-1780 għal <ref target="https://mt.wikipedia.org/wiki/Albert_ta'_Anhalt-Dessau">Albert ta' Anhalt-Dessau</ref>, wieħed mill-aħwa ż-żgħar tad-Duka Leopold III, qrib il-Lag ta' Kühnau. Il-park jinkludi diversi gżejjer artifiċjali, għelieqi tas-siġar tal-frott u għalqa bid-dwieli. Illum il-ġurnata l-kastell huwa s-sede tal-<hi rend="italic">Kulturstiftung Dessau-Wörlitz</hi>, it-trust li tieħu ħsieb l-immaniġġjar tal-park. Barra minn hekk, ir-Renju tal-Ġonna jinkludi wkoll il-loġġa fil-foresta, magħrufa bħala Leiner Berg, li bniet fl-1830, u li issa hija ristorant qrib ir-rotta għar-roti max-xmara Elbe, u l-park tal-foresta ta' Sieglitzer Berg li ġie stabbilit fl-1777.</p>
Sit ta' Wirt Dinji
<p>Ir-Renju tal-Ġonna ta' Dessau-Wörlitz ġie ddeżinjat bħala Sit ta' Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ħoloq Esterni
<list type="unordered"><item><ref target="http://www.gartenreich.com/">Sit web uffiċjali tar-Renju tal-Ġonna ta' Dessau-Woerlitz</ref></item>
<item><ref target="http://www.woerlitz-information.de/">Sit web uffiċjali tal-Park ta' Wörlitz</ref></item>
<item><ref target="http://www.gartenreich.com/">Sit web uffiċjali tal-Kulturstiftung Dessau-Wörlitz</ref></item>
<item><ref target="http://www.historischegaerten.de/parks/WoerlitzGr/WoerlitzuU/index.html">Deskrizzjoni u ritratti (bil-Ġermaniż)</ref></item></list>
</text></body></html>