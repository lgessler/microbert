<html><body><text id="wikipedia_mt_wikipedia_org__19578.html" ns="0" revid="272430" sourceurl="https://mt.wikipedia.org/wiki/Francisco_Varallo" title="Francisco Varallo" type="wikipedia">Francisco Varallo
<p><hi rend="bold">Francisco Antonio Varallo</hi> (twieled fil-5 ta' Frar 1910 – miet fit-30 ta' Awwissu 2010) kien plejer u kowċ tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Arġentina">Arġentin</ref>, li kien jilgħab bħala <ref target="https://mt.wikipedia.org/wiki/Attakkant">attakkant</ref>. Beda l-karriera tiegħu ma' <ref target="https://mt.wikipedia.org/wiki/Club_de_Gimnasia_y_Esgrima_La_Plata">Gimnasia La Plata</ref> u aktar tard mar ma' <ref target="https://mt.wikipedia.org/wiki/Club_Atlético_Boca_Juniors">Boca Juniors</ref> fejn rebaħ għal numru ta' drabi t-titlu nazzjonali bejn l-1929 u l-1935.</p>
<p>Fl-1937 rebaħ il-<ref target="https://mt.wikipedia.org/wiki/Kampjonat_Sud-Amerikan_tal-Futbol">Kampjonat Sud-Amerikan tal-Futbol</ref> (dik li llum tissejjaħ il-Copa América) mat-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">tim nazzjonali Arġentin</ref>. Kien ukoll l-iżgħar plejer fit-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja 1930</ref>, l-ewwel edizzjoni ta' din il-kompetizzjoni, u l-aħħar wieħed mill-parteċipanti li mietu.<ref target="https://mt.wikipedia.org/wiki/Il-Paġna_prinċipali#cite_note-clarin-1">[1]</ref> Sal-2008 kien għadu jżomm it-titlu tal-aqwa skorer tal-Boca Juniors b'181 gowl, sakemm għaddieh <ref target="https://mt.wikipedia.org/wiki/Martín_Palermo">Martín Palermo</ref>.</p>
Bijografija
Tfulija u żgħożija
<p>Imwieled nhar il-5 ta' Frar 1910 fid-distrett ta' <hi rend="italic">Los Hornos</hi> ta' <ref target="https://mt.wikipedia.org/wiki/La_Plata">La Plata</ref>, Varallo hu t-tielet wild ta' Pedro Varallo u Teresa Yatorno. Imlaqqam bħala <hi rend="italic">Pancho</hi> minn familtu u ħbiebu, hu mal-ewwel wera l-ħajra lejn il-logħba tal-futbol fejn ta' età żgħira iddebutta mat-tim tal-lokal, Ferro Carril Sud.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Ta' sbatax-il sena mar bi prova mal-<ref target="https://mt.wikipedia.org/wiki/Estudiantes_de_La_Plata">Estudiantes</ref> u minkejja li skorja tnax-il gowl fi tliet partiti ta' prova, hu ma ġiex ingaġġat.<ref target="https://mt.wikipedia.org/wiki/Il-Paġna_prinċipali#cite_note-gelp-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-skandlu-4">[4]</ref></p>

Mewt
<p>Fl-aħħar xhur ta' ħajtu hu ġie rikoverat f'dar tal-mistrieħ f'Villa Elisa kawża ta' <ref target="https://mt.wikipedia.org/wiki/Bronkite">bronkite</ref>.<ref target="https://mt.wikipedia.org/wiki/Il-Paġna_prinċipali#cite_note-clarin-1">[1]</ref> Minħabba kumplikazzjoni respiratorja hu miet ta' 100 sena fl-ewwel sigħat tat-Tnejn 30 ta' Awwissu 2010.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-fdalijiet tiegħu ġew midfuna fil-ġurnata segwenti fil-qabar tal-familja; fil-funeral tiegħu pparteċipaw diversi personaġġi prominenti tal-futbol Arġentin u plejers tal-Boca bħal <ref target="https://mt.wikipedia.org/wiki/Martín_Palermo">Martín Palermo</ref>, Jorge Ameal, <ref target="https://mt.wikipedia.org/wiki/Sebastián_Battaglia">Sebastián Battaglia</ref>, <ref target="https://mt.wikipedia.org/wiki/Julio_Grondona">Julio Grondona</ref>, Walter Gisande, president ta' Gimnasia, u Rubén Filippas, president tal-Estudiantes. F'din l-okkażjoni kemm il-Boca Juniors kif ukoll Gimnasia iddikjaraw ġurnata ta' luttu u esprimew "id-dispjaċir kbir għall-mewt ta' wieħed mill-ikbar idoli". Il-Boca issospendew l-attivitajiet u l-formazzjoni ta' <ref target="https://mt.wikipedia.org/wiki/Claudio_Borghi">Claudio Borghi</ref> tħarrġet b'bibien magħluqa. Fil-partita li segwiet il-mewt ta' Vrallo, l-iskwadra tal-kapital osservat minuta ta' silenzju qabel il-partita kontra <ref target="https://mt.wikipedia.org/wiki/Club_Atlético_San_Lorenzo_de_Almagro">San Lorenzo</ref>.</p>




Karatteristiċi tekniċi
<p><ref target="https://mt.wikipedia.org/wiki/Attakkant">Attakkant</ref> aġli u ħafif,<ref target="https://mt.wikipedia.org/wiki/Il-Paġna_prinċipali#cite_note-factory-6">[6]</ref> hu kien jirnexxielu jippenetra d-difiża grazzi għall-fiżiku tiegħu u għall-kontroll tajjeb tal-ballun.<ref target="https://mt.wikipedia.org/wiki/Il-Paġna_prinċipali#cite_note-factory-6">[6]</ref> Minkejja l-istatura żgħira, hu kellu xuttijiet b'saħħithom, karatteristika li tagħtu l-laqam ta' <hi rend="italic">Cañoncito</hi> (bil-<ref target="https://mt.wikipedia.org/wiki/Lingwa_Maltija">Malti</ref>: <hi rend="italic">kanun żgħir</hi>).<ref target="https://mt.wikipedia.org/wiki/Il-Paġna_prinċipali#cite_note-gelp-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-factory-6">[6]</ref></p>


Ħoloq esterni
<list type="unordered"><item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item>
<item>(ES)  <ref target="http://www.bocampeonweb.com.ar/Historia/jugadores/varallo.htm">Profil fuq Bocampeonweb</ref></item></list>
</text></body></html>