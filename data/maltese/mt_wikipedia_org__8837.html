<html><body><text id="wikipedia_mt_wikipedia_org__8837.html" ns="0" revid="233869" sourceurl="https://mt.wikipedia.org/wiki/Louis_Galea" title="Louis Galea" type="wikipedia">Louis Galea<p><hi rend="bold">Louis Galea</hi> (<ref target="https://mt.wikipedia.org/wiki/Mqabba">Mqabba</ref>, <ref target="https://mt.wikipedia.org/wiki/2_ta'_Jannar">2 ta' Jannar</ref> <ref target="https://mt.wikipedia.org/wiki/1948">1948</ref><ref target="https://mt.wikipedia.org/wiki/Il-Paġna_prinċipali#cite_note-cv-1">[1]</ref>) huwa r-rappreżentant <ref target="https://mt.wikipedia.org/wiki/Malta">Malti</ref> fil-<ref target="https://mt.wikipedia.org/wiki/Qorti_tal-Awdituri">Qorti tal-Awdituri</ref>. Huwa kien Ministru fi gvernijiet Nazzjonalisti u kien Speaker tal-Parlament.</p>
Bijografija
<p>Louis Galea twieled fir-raħal tal-<ref target="https://mt.wikipedia.org/wiki/Mqabba">Imqabba</ref> nhar it-2 ta' Jannar, 1948, minn Joseph u Jane Galea; wieħed fost disa' wlied. </p>
Edukazzjoni
<p>Galea iggrawda b'Baċellerat tal-Arti fl-<ref target="https://mt.wikipedia.org/wiki/Storja">Istorja</ref>, l-<ref target="https://mt.wikipedia.org/wiki/Lingwa_Ingliża">Ingliż</ref> u l-<ref target="https://mt.wikipedia.org/wiki/Ekonomija">Ekonomija</ref> u għallem l-Istorja u l-Ingliż fil-livell sekondarju fil-<ref target="https://mt.wikipedia.org/wiki/Kulleġġ_De_La_Salle">Kulleġġ De La Salle</ref> fil-<ref target="https://mt.wikipedia.org/wiki/Kottonera">Kottonera</ref>. Suċċessivament, fl-1970 daħal fl-Università ta' Malta bħala student tal-liġi u ggrawda bid-Dottorat tal-Liġi fl-1975 fejn speċjalizza t-teżi fuq "<hi rend="italic">Collective Bargaining and the Law in Malta</hi>". Hu kien il-president tal-Korporazzjoni Kattolika tal-Istudenti (1969), segretarju tal-Kunsill Rappreżentattiv tal-Istudenti (1972), u president tal-istess Kunsill (1973).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Għal xi żmien kien ukoll jgħallem fl-Università. L-orjentazzjoni ta' wieħed <ref target="https://mt.wikipedia.org/wiki/Politika_xellugija">xellugi</ref> kienet evidenti diġà fi żmien bħala student.</p>
Politika
<p>Fl-1968, flimkien ma' <ref target="https://mt.wikipedia.org/wiki/Henry_Frendo">Henry Frendo</ref>, Galea kien wieħed mill-organizzaturi tal-Kampanja għal Djar Aħjar, f'pajjiż imħarbat bl-ispekulazzjoni u l-prezzijiet dejjem telgħin tal-proprjetà. Fl-1969 issieħeb mal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> (PN) fejn aktar tard, fl-1977 ġie maħtur bħala Segretarju Ġenerali tal-Partit, kariga li baqa' jżomm sal-1987 meta sar Ministru. Ir-rwol ta' Galea kien wieħed importanti fi ħdan il-partit hekk kif kien wieħed mill-arkitetti fir-rifondazzjoni tal-PN fis-snin sebgħin meta l-partit ħareġ bħala partit <ref target="https://mt.wikipedia.org/wiki/Demokristjan">Demokristjan</ref> ċentru xellugi.</p>
<p>Esponent ewlieni tal-istil Taljan ta' demokrazija Kristjana, Galea kien strumentali sabiex jipperswadi 'l-partit sabiex jaċċetta l-istat ta' <ref target="https://mt.wikipedia.org/wiki/Benessri">benessri</ref> u riformi oħra soċjali magħmula minn <ref target="https://mt.wikipedia.org/wiki/Dom_Mintoff">Dom Mintoff</ref>. Bħala Segretarju Ġenerali hu mhux biss għen fil-fondazzjoni ta' fergħat ġodda tal-partit f'Malta u Għawdex, iżda żied ukoll il-fergħa taż-żgħażagħ u tan-nisa, kif ukoll is-segretarjat tal-ħaddiema.</p>
<p>Mill-1972, Dr. Galea serva bħala membru fil-Kunsill Ġenerali tal-Partit Nazzjonali u fil-Kumitat Eżekuttiv, u kien membru fil-Kunsill Amministrattiv mill-1975 sal-1987. Hu ġie elett għall-ewwel darba fil-<ref target="https://mt.wikipedia.org/wiki/Kamra_tad-Deputati_ta'_Malta">Parlament Malti</ref> fl-1976, fejn suċċessivament baqa' jiġi elett f'kull leġislatura. Fl-1976, il-PN u l-kap tal-<ref target="https://mt.wikipedia.org/wiki/Partit_Laburista_(Malta)">Oppożizzjoni</ref> tawh ir-rwol ta' <ref target="https://mt.wikipedia.org/wiki/Shadow_Minister">Shadow Minister</ref> sabiex jissorvelja l-impjieg nazzjonali u l-politika soċjali, u sabiex jiskrutinizza d-deċiżjonijiet u l-ispiża tal-gvern f'dan il-qasam.</p>
<p>Wara l-elezzjoni tal-1987, Galea ġie maħtur Ministru tal-Politika Soċjali. F'dan is-settur seħħew numru ta' riformi taħt it-tmexxija tiegħu, fejn mexxa numru ta' modifiki fil-liġijiet u riformi fil-leġislatura tas-<ref target="https://mt.wikipedia.org/wiki/Sigurtà_soċjali">sigurtà soċjali</ref> u l-benessri soċjali. Hu nnegozja u kkonkluda qbil bilatreli rigward is-sigurtà soċjali mal-<ref target="https://mt.wikipedia.org/wiki/Awstralja">Awstralja</ref>, il-<ref target="https://mt.wikipedia.org/wiki/Kanada">Kanada</ref>, il-<ref target="https://mt.wikipedia.org/wiki/Libja">Libja</ref> u r-<ref target="https://mt.wikipedia.org/wiki/Renju_Unit">Renju Unit</ref>.<ref target="https://mt.wikipedia.org/wiki/Il-Paġna_prinċipali#cite_note-cv-1">[1]</ref> Fl-1992 hu nħatar bħala Ministru għall-Affarijiet Interni u Żvilupp Soċjali, fejn biddel l-isem tal-<ref target="https://mt.wikipedia.org/wiki/Ħabs_ta'_Kordin">ħabs ta' Kordin</ref> għal "faċilità korrettiva".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Taħt dan il-ministeru hu għamel riforma fil-Forza tal-Pulizija ta' Malta, daħħal kunċetti moderni ta' Protezzjoni Ċivili u beda proċess ta' riforma fid-Dipartment tal-Ħabs sabiex jiġi trasformat f'Dipartment ta' Servizzi Korrettivi modern. Fis-settur tas-saħħa, proġetti u programmi li jinkludu l-formazzjoni ta' sptar speċjalizzat tal-<ref target="https://mt.wikipedia.org/wiki/Ġerjatrika">ġerjatrika</ref>, l-iżvilupp ta' ċentru f'Malta tal-<ref target="https://mt.wikipedia.org/wiki/Onkoloġija">onkoloġija</ref> u t-tnedija ta' sptar ġenerali ġdid (illum l-<ref target="https://mt.wikipedia.org/wiki/Sptar_Mater_Dei">Isptar Mater Dei</ref>). Hu wkoll waqqaf il-Kummissjoni Nazzjonali Persuni b'Diżabilità, il-Kummissjoni Nazzjonali għall-Ugwaljanza tan-Nisa mal-Irġiel, il-Fondazzjoni għas-Servizzi Mediċi, is-<ref target="https://mt.wikipedia.org/wiki/SEDQA">SEDQA</ref> (aġenzija nazzjonali li tipprovdi programmi ta' rijabilitazzjoni u prevenzjoni mill-abbuż tal-alkoħol u d-droga), flimkien maċ-ċentru ta' rijabilitazzjoni ta' San Blas (bl-għajnuna tal-<ref target="https://mt.wikipedia.org/wiki/CARITAS">CARITAS</ref>), u l-ftuħ mill-Fondazzjoni Richmond ta' Villa Chelsea għal persuni bi problemi mentali.</p>
<p>Fl-1996 ħa l-inkarigu bħala Shadow Minister tal-Edukazzjoni waqt li wara l-elezzjonijiet tal-1998, Dr. Galea ġie maħtur Ministru tal-Edukazzjoni u l-Kultura. Taħt dan il-Ministeru hu inkluda Kurrikulu Nazzjonali ġdid, u t-twaqqif tal-Kulleġġ Malti tal-Arti, Xjenza u Teknoloġija (<ref target="https://mt.wikipedia.org/wiki/MCAST">MCAST</ref>) sabiex jipprovdi taħriġ u edukazzjoni professjonali u vokazzjonali, il-Kunsill Malti għall-Kwalifiki, iċ-Ċentru Malti għar-Restawr, iċ-Ċentru għall-Arti u l-Kreattività u l-Kunsill Malti tal-Lingwa. </p>
Familja
<p>Louis Galea huwa miżżewweġ lil Vincienne née Zammit u hu missier ta' erbgħa (Sarah, Marie Louise, Andre u Paula) u nannu ta' Michael, Samuel u Sophie. </p>


Ħoloq esterni
<list type="unordered"><item><ref target="http://www.louisgalea.com/">Sit uffiċjali</ref></item></list>
</text></body></html>