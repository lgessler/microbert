<html><body><text id="wikipedia_mt_wikipedia_org__26399.html" ns="0" revid="267944" sourceurl="https://mt.wikipedia.org/wiki/Unjoni_Sovjetika" title="Unjoni Sovjetika" type="wikipedia">Unjoni Sovjetika<figure><caption>Il-bandiera tal-Unjoni Sovjetika</caption></figure>
<p>L-<hi rend="bold">Unjoni Sovjetika</hi>, magħrufa uffiċjalment bħala l-<hi rend="bold">Unjoni tar-Repubbliki Soċjalisti Sovjetiċi</hi> (<hi rend="bold">USSR</hi>), kienet stat soċjalist fit-Tramuntana tal-Ewrasja li eżista mill-1922 sal-1991. Nominalment kienet unjoni federali ta’ diversi Repubbliki Soċjalisti Sovjetiċi (SSR) nazzjonali, iżda fil-prattika l-gvern u l-ekonomija tagħha kienu ċentralizzati ferm sal-aħħar snin tal-eżistenza tagħha. Kienet stat b’partit wieħed li qabel l-1990 kien iggvernat mill-Partit <ref target="https://mt.wikipedia.org/wiki/Komuniżmu">Komunista</ref> tal-Unjoni Sovjetika, b’<ref target="https://mt.wikipedia.org/wiki/Moska">Moska</ref> bħala l-<ref target="https://mt.wikipedia.org/wiki/Belt_kapitali">belt kapitali</ref> tiegħu fl-ikbar repubblika tal-istat, ir-Repubblika Soċjalista Federali Sovjetika (SFSR) <ref target="https://mt.wikipedia.org/wiki/Russja">Russa</ref>. Ċentri urbani maġġuri oħra kienu <ref target="https://mt.wikipedia.org/wiki/San_Pietruburgu">Leningrad</ref> (SFSR Russa), <ref target="https://mt.wikipedia.org/wiki/Kiev">Kiev</ref> (SSR <ref target="https://mt.wikipedia.org/wiki/Ukrajna">Ukrena</ref>), <ref target="https://mt.wikipedia.org/wiki/Minsk">Minsk</ref> (SSR <ref target="https://mt.wikipedia.org/wiki/Bjelorussja">Belarussa</ref>), <ref target="https://mt.wikipedia.org/wiki/Tashkent">Tashkent</ref> (SSR <ref target="https://mt.wikipedia.org/wiki/Użbekistan">Użbeka</ref>), <ref target="https://mt.wikipedia.org/wiki/Almaty">Almaty</ref> (SSR <ref target="https://mt.wikipedia.org/wiki/Każakistan">Każaka</ref>) u <ref target="https://mt.wikipedia.org/wiki/Novosibirsk">Novosibirsk</ref> (SFSR Russa). L-Unjoni Sovjetika kienet l-ikbar pajjiż fid-dinja bħala erja tal-art, b’iktar minn 10,000 kilometri mil-Lvant għall-Punent, bi 11-il żona tal-ħin u iżjed minn 7,200 kilometru mit-Tramuntana għan-Nofsinhar. It-territorju tagħha kien jinkludi l-biċċa l-kbira tal-<ref target="https://mt.wikipedia.org/wiki/Ewropa_tal-Lvant">Ewropa tal-Lvant</ref>, partijiet mit-Tramuntana tal-<ref target="https://mt.wikipedia.org/wiki/Ewropa">Ewropa</ref> u mill-Punent tal-<ref target="https://mt.wikipedia.org/wiki/Asja">Asja</ref>, u l-Asja Ċentrali u t-Tramuntana tal-Asja kollha. Il-ħames bijomi tagħha kienu t-tundra, it-tajga, l-isteppi, id-deżert u l-muntanji. Il-popolazzjoni tagħha, b’tant diversità fi ħdanha, kienet magħrufa uffiċjalment bħala l-poplu Sovjetiku.</p>
<p>L-Unjoni Sovjetika tnisslet fir-Rivoluzzjoni ta’ Ottubru tal-1917 meta l-<ref target="https://mt.wikipedia.org/wiki/Bolxeviki">Bolxeviki</ref>, immexxija minn <ref target="https://mt.wikipedia.org/wiki/Vladimir_Lenin">Vladimir Lenin</ref>, waqqa’ l-Gvern Proviżorju li preċedentment kien issostitwixxa l-monarkija tal-Imperu Russu. Huma stabbilixxu r- Sovjetika Russa, u bdew gwerra ċivili bejn l-Armata Ħamra tal-Bolxeviki u bosta forzi kontra l-Bolxeviki madwar l-Imperu preċedenti, fosthom l-ikbar fazzjoni kienet il-Gwardja Bajda, li wettqet repressjoni vjolenti ta’ kontra l-Komunisti fil-konfront tal-Bolxeviki u tal-ħaddiema u r-raħħala li appoġġawhom, magħrufa bħala t-Terrur Abjad. L-Armata Ħamra kompliet tespandi u għenet lill-Bolxeviki lokali jiksbu l-poter, bl-istabbiliment ta’ iktar repubbliki Sovjetiċi, u bir-repressjoni tal-oppożituri politiċ u tar-raħħala ribellużi, magħrufa bħala t-Terrur Aħmar. Sal-1922, il-Bolxeviki rnexxielhom ikunu rebbieħa, u ffurmaw l-Unjoni Sovjetika bl-unifikazzjoni tar-repubbliki Russi, Transkawkażiċi, Ukreni u Belarussi. Il-Politika Ekonomika l-Ġdida, li ġiet introdotta minn Lenin, wasslet għal ritorn parzjali għal suq ħieles u għall-proprjetà privata; dan irriżulta f’perjodu ta’ rkupru ekonomiku.</p>
<p>Wara l-<ref target="https://mt.wikipedia.org/wiki/Mewt">mewt</ref> ta’ Lenin fl-1924, <ref target="https://mt.wikipedia.org/wiki/Ġużeppi_Stalin">Joseph Stalin</ref> kiseb il-poter. Stalin għakkeż l-oppożizzjoni politika kollha fi ħdan il-Partit Komunista u inawgura ekonomija ta’ kmand.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> B’riżultat ta’ dan, il-pajjiż għadda minn perjodu ta’ industrijalizzazzjoni rapida u kollettivizzazzjoni sfurzata, li wasslu għal tkabbir ekonomiku sinifikanti, iżda anke għall-ġuħ ikkawżat mill-bniedem fl-1932-1933 u għall-espansjoni tas-sistema tal-Gulag tal-kampijiet tax-xogħol sfurzat li kienet stabbilita oriġinarjament fl-1918. Stalin qanqal ukoll il-paranojja politika u wettaq it-Tisfija l-Kbira sabiex ineħħi l-oppożituri reali u perċepiti tiegħu mill-Partit permezz ta’ arresti tal-massa ta’ mexxejja militari, membri tal-Partit Komunista, u ċittadini ordinarji, li mbagħad kienu jintbagħtu f’kampijiet korrettivi tax-xogħol sfurzat jew kienu jiġu ġġustizzjati.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fit-23 ta’ Awwissu 1939, wara sforzi li ma rnexxewx biex tiġi ffurmata alleanza kontra l-Faxxiżmu mas-setgħat tal-Punent, is-Sovjetiċi ffirmaw il-ftehim ta’ nonaggressjoni mal-<ref target="https://mt.wikipedia.org/wiki/Ġermanja">Ġermanja</ref> Nażista. Wara l-bidu tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, is-Sovjetiċi li formalment kienu newtrali invadew u wettqu l-annessjoni ta’ territorji ta’ diversi stati Ewropej tal-Lvant, fosthom il-Lvant tal-<ref target="https://mt.wikipedia.org/wiki/Polonja">Polonja</ref> u l-istati Baltiċi. F’Ġunju 1941 il-Ġermaniżi invadew l-Unjoni Sovjetika, u wittew it-triq għall-ikbar gwerra u għall-iktar gwerra mdemmija fl-istorja. Il-persuni midruba jew maqtula fil-gwerra Sovjetika kienu jammontaw għall-ogħla proporzjon tal-kunflitt u kienu l-prezz qares li kellu jitħallas biex is-Sovjetiċi jirbħu kontra l-forzi tal-Assi f’battalji intensi bħal dik ta’ Stalingrad. Il-forzi Sovjetiċi eventwalment ħatfu lil <ref target="https://mt.wikipedia.org/wiki/Berlin">Berlin</ref> u rebħu t-Tieni Gwerra Dinjija fl-Ewropa fid-9 ta’ Mejju 1945. It-territorji mirbuħa mill-Armata Ħamra saru stati satellita tal-Blokk tal-Lvant. Fl-1947 faqqgħet il-<ref target="https://mt.wikipedia.org/wiki/Gwerra_Bierda">Gwerra Bierda</ref> bħala riżultat tad-dominanza Sovjetika wara l-gwerra fl-Ewropa tal-Lvant, fejn il-Blokk tal-Lvant issielet kontra l-Blokk tal-Punent li ngħaqad fl-Organizzazzjoni  tat-Trattat tal-Atlantiku tat-Tramuntana (<ref target="https://mt.wikipedia.org/wiki/NATO">NATO</ref>) fl-1949.</p>
<figure><caption>L-emblema tal-Unjoni Sovjetika</caption></figure>
<p>Wara l-mewt ta’ Stalin fl-1953, perjodu magħruf bħala d-de-Stalinizzazzjoni u t-Tberrid ta’ Khrushchev seħħ taħt it-tmexxija ta’ <ref target="https://mt.wikipedia.org/wiki/Nikita_Krushchev">Nikita Khrushchev</ref>. Il-pajjiż żviluppa malajr peress li miljuni ta’ raħħala ġew imċaqilqa fi bliet industrijalizzati. Il-USSR kienet minn ta’ quddiem fit-Tellieqa fl-Ispazju bl-ewwel satellita li qatt ittellgħet fl-ispazju, bl-ewwel titjira fl-ispazju bil-bnedmin abbord u bl-ewwel sonda li qatt niżlet fuq <ref target="https://mt.wikipedia.org/wiki/Pjaneta">pjaneta</ref> oħra, <ref target="https://mt.wikipedia.org/wiki/Venere_(pjaneta)">Venere</ref>. Fis-snin 70 tas-seklu 20, kien hemm distensjoni qasira fir-relazzjonijiet mal-<ref target="https://mt.wikipedia.org/wiki/Stati_Uniti">Istati Uniti</ref>, iżda t-tensjonijiet reġgħu skalaw meta l-Unjoni Sovjetika stazzjonat it-truppi fl-<ref target="https://mt.wikipedia.org/wiki/Afganistan">Afganistan</ref> fl-1979. Il-gwerra xorbot ir-riżorsi ekonomiċi u fl-istess ħin il-militar Amerikan żied l-għajnuna lill-ġellieda Mujahideen.</p>
<p>Fin-nofs tas-snin 80 tas-seklu 20, l-aħħar mexxej Sovjetiku, <ref target="https://mt.wikipedia.org/wiki/Mikhail_Gorbachev">Mikhail Gorbachev</ref>, għamel ħiltu biex ikompli jirriforma u jilliberalizza l-ekonomija permezz tal-politiki tiegħu ta’ <hi rend="italic">glasnost</hi> u <hi rend="italic">perestroika</hi>. L-għan kien li jippreserva l-Partit Komunista u jneħħi l-istaġnar ekonomiku. Il-Gwerra Bierda ntemmet waqt il-mandat tiegħu u fl-1989, il-pajjiżi tal-Patt ta’ <ref target="https://mt.wikipedia.org/wiki/Varsavja">Varsavja</ref> fl-Ewropa tal-Lvant waqqgħu r-reġimi Marxisti u Leninisti rispettivi tagħhom. B’mod partikolari, l-indeċiżjoni rigward it-teħid ta’ azzjoni tal-mexxejja tal-Ewropa tal-Lvant wara l-Picnic Pan-Ewropew ikkawża l-waqgħa tal-<ref target="https://mt.wikipedia.org/wiki/Purtiera_tal-Ħadid">Purtiera tal-Ħadid</ref>, li kissret l-unità Komunista li qabel kienet tant qawwija. Dan wassal biex bdew ifeġġu movimenti nazzjonalisti u separatisti b’saħħithom anke fil-USSR. L-awtoritajiet ċentrali taw bidu għal referendum — li ġie bokjottjat mir-repubbliki Baltiċi, mill-<ref target="https://mt.wikipedia.org/wiki/Armenja">Armenja</ref>, mill-<ref target="https://mt.wikipedia.org/wiki/Ġeorġja">Georgia</ref>, u mill-<ref target="https://mt.wikipedia.org/wiki/Moldova">Moldova</ref> — li rriżulta fil-maġġoranza taċ-ċittadini li pparteċipaw ivvutaw favur iż-żamma tal-Unjoni bħala federazzjoni mġedda. F’Awwissu 1991, kien hemm tentattiv ta’ kolp ta’ stat mill-iktar partitarji akkaniti tal-Partit Komunista. Madankollu, dan falla, permezz tar-rwol ta’ profil għoli li kellu il-President Russu <ref target="https://mt.wikipedia.org/wiki/Boris_Yeltsin">Boris Yeltsin</ref>, u dan wassal għall-projbizzjoni tal-Partit Komunista. Fil-25 ta’ Diċembru 1991, Gorbachev irriżenja u t-tnax-il repubblika kostitwenti li kien għad fadal fl-Unjoni Sovjetika saru stati indipendenti. Il-Federazzjoni Russa (li qabel kienet l-SFSR Russa) ħadet f’idejha d-drittijiet u l-obbligi tal-Unjoni Sovjetika u hija rikonoxxuta bħala l-personalità ġuridika kontinwa tagħha.</p>
<p>Il-USSR ipproduċiet bosta kisbiet u innovazzjonijiet soċjali u teknoloġiċi sinifikanti fis-seklu 20. Il-pajjiż kellu t-tieni l-ikbar ekonomija fid-dinja u kellu l-ikbar militar fid-dinja.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-USSR kienet rikonoxxuta bħala waħda mill-ħames stati li kellhom armi nukleari. Kienet membru permanenti fundatur tal-Kunsill tas-Sigurtà tan-<ref target="https://mt.wikipedia.org/wiki/Ġnus_Magħquda">Nazzjonijiet Uniti</ref> kif ukoll membru tal-Organizzazzjoni għas-Sigurtà u l-Kooperazzjoni fl-Ewropa (OSKE), tal-Federazzjoni Dinjija tat-Trade Unions (WFTU) u l-membru ewlieni tal-Kunsill għall-Assistenza Ekonomika Reċiproka u l-Patt ta’ Varsavja.</p>
<p>Qabel ix-xoljiment tagħha, il-USSR kienet żammet l-istatus tagħha bħala waħda miż-żewġ superpotenzi tad-dinja għal erba’ deċennji wara t-Tieni Gwerra Dinjija. Dik li xi kultant tissejjaħ “l-Imperu Sovjetiku” eżerċitat l-eġemonija tagħha fl-Ewropa tal-Lvant u fid-dinja b’qawwa militari u ekonomika, kunflitti bi prokura u influwenza fil-pajjiżi fil-fażi ta’ żvilupp, u finanzjament tar-riċerka xjentifika, speċjalment fit-teknoloġija spazjali u fl-armi.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Etimoloġija
<p>It-terminu “sovjet” ġejja mill-kelma Russa <hi rend="italic">sovet</hi> (bir-Russu: совет), li tfisser “kunsill”, “assemblea”, “parir”, li fl-aħħar mill-aħħar toriġina miz-zokk verbali proto-Slaviku ta’ <hi rend="italic">vět-iti</hi> (“informa”), relatat ma’ <hi rend="italic">věst</hi> (“aħbarijiet”) bis-Slaviku, <hi rend="italic">wise</hi> (“għaref”) bl-<ref target="https://mt.wikipedia.org/wiki/Lingwa_Ingliża">Ingliż</ref>, l-għerq f”“<hi rend="italic">ad-vis-or</hi>” (li daħal fl-Ingliż mill-Franċiż), jew <hi rend="italic">weten</hi> (“jaf”; kif ukoll <hi rend="italic">wetenschap</hi> li tfisser “<ref target="https://mt.wikipedia.org/wiki/Xjenza">xjenza</ref>”). Il-kelma <hi rend="italic">sovietnik</hi> tfisser “kunsillier”.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Xi organizzazzjoni fl-istorja Russa kienu jissejħu <hi rend="italic">kunsill</hi> (bir-Russu: совет). Fl-<ref target="https://mt.wikipedia.org/wiki/Imperu_Russu">Imperu Russu</ref>, il-Kunsill tal-Istat li ffunzjona mill-1810 sal-1917 kien jissejjaħ Kunsill tal-Ministri wara r-rewwixta tal-1905.</p>
<p>Matul il-Kwistjoni tal-Georgia, Vladimir Lenin kellu viżjoni ta’ espressjoni ta’ xoveniżmu etniku Russu kbir minn Joseph Stalin u dawk li kienu jappoġġawh, u sejjaħ lin-nazzjonijiet li kienu stati biex jissieħbu mar-Russja bħala partijiet semiindipendenti ta’ unjoni ikbar li inizjalment sejjaħ bħala l-Unjoni tar-Repubbliki Sovjetiċi tal-Ewropa u tal-Asja (bir-Russu: Союз Советских Республик Европы и Азии, trażlitterata: <hi rend="italic">Soyuz Sovetskikh Respublik Evropy i Azii</hi>).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Stalin inizjalment irreżista l-proposta iżda finalment aċċettaha, għalkemm bil-qbil ta’ Lenin biddel l-isem għal Unjoni tar-Repubbliki Soċjalisti Sovjetiċi (USSR), anke jekk ir-repubbliki kollha bdew bħala Sovjetiċi Soċjalisti u baqgħu jissejħu hekk sal-1936. Barra minn hekk, bil-lingwi nazzjonali ta’ diversi repubbliki, il-kelma <hi rend="italic">kunsill</hi> jew <hi rend="italic">tal-kunsill</hi> bil-lingwi rispettivi nbidlet ħafna iktar ’il quddiem għal adattament tas-<hi rend="italic">sovet</hi> bir-Russu u qatt ma nbidlet f’oħrajn bħal pereżempju l-Ukrajna.</p>
<p><hi rend="italic">СССР</hi> (bl-<ref target="https://mt.wikipedia.org/wiki/Alfabett">alfabett</ref> tal-<ref target="https://mt.wikipedia.org/wiki/Lingwa_Latina">lingwi Latini</ref>: <hi rend="italic">SSSR</hi>) hija l-akronimu ta’ USSR bir-Russu b’ittri Ċirilliċi. Is-Sovjetiċi tant kienu jużaw l-akronimu Ċirilliku li l-udjenzi minn madwar id-dinja kollha saru midħla tat-tifsira tagħha. Ta’ min isemmi, li ż-żewġ ittri Ċirilliċi li ntużaw fl-akronimu huma ittri omoglifiċi (iżda bi trażlitterazzjoni distinta) fl-alfabett tal-lingwi Latini. Minħabba li dan l-akronimu Ċirilliku kien mifrux sew, diversi utenti tal-lingwi Latini spiss jużaw l-ittri omoglifiċi <hi rend="italic">C</hi> u <hi rend="italic">P</hi> (minflok l-ittri trażlitterati <hi rend="italic">S</hi> u <hi rend="italic">R</hi>) għall-akronomu nattiv tal-USSR.</p>
<p>Wara <hi rend="italic">СССР</hi>, l-iktar forma mqassra komuni għall-Istat Sovjetiku bir-Russu kienu <hi rend="italic">Советский Союз</hi> (trażlitterata: <hi rend="italic">Sovetskiy Soyuz</hi>) li litteralment tfisser “Unjoni Sovjetika”, kif ukoll <hi rend="italic">Союз ССР</hi> (trażlitterazzjoni: <hi rend="italic">Soyuz SSR</hi>) li tfisser “Unjoni ta’ SSR”.</p>
<p>Bil-<ref target="https://mt.wikipedia.org/wiki/Lingwa_Maltija">Malti</ref>, l-Istat Sovjetiku jissejjaħ l-Unjoni Sovjetika jew il-USSR, bl-akronimu Ingliż. B’lingwi Ewropej oħra, l-akronimu jinbidel ukoll skont it-tismija lokali, bħal pereżempju <hi rend="italic">URSS</hi> jew <hi rend="italic">Union soviétique</hi> bil-Franċiż, jew <hi rend="italic">UdSSR</hi> jew <hi rend="italic">Sowjetunion</hi> bil-Ġermaniż. Kemm-il darba, b’mod kollokjali jew informali, l-Unjoni Sovjetika kienet tiġi msejħa Russja u ċ-ċittadini tagħha Russi<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>, għalkemm teknikament dan kien żball peress li r-Russja kienet biss waħda mir-repubbliki.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Ġeografija
<figure><caption>Il-mappa tal-Unjoni Sovjetika mill-1945 sal-1991</caption></figure>
<p>B’erja ta’ 22,402,200 kilometru kwadru, l-Unjoni Sovjetika kienet l-ikbar pajjiż fid-dinja. Mix-xoljiment tagħha, il-Federazzjoni Russa ħaditilha postha bħala l-ikbar pajjiż fid-dinja.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> L-Unjoni Sovjetika kienet tkopri 16.666% tal-art tad-dinja u d-daqs tagħha kienet paragunabbli mad-daqs tal-<ref target="https://mt.wikipedia.org/wiki/L-Amerika_ta'_Fuq">Amerka ta’ Fuq</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Żewġ stati suċċessuri oħra, il-Każakistan u l-Ukrajna, attwalment jinsabu fil-klassifika tal-ikbar għaxar pajjiżi bħala erja tal-art, u l-ikbar pajjiż fl-Ewropa rispettivament. Il-porzjon Ewropew kien jirrappreżenta kwart tal-erja tal-pajjiż u kien iċ-ċentru kulturali u ekonomiku. Il-porzjon tal-Lvant fl-Asja kien jestendi sal-<ref target="https://mt.wikipedia.org/wiki/Oċean_Paċifiku">Oċean Paċifiku</ref> fil-Lvant u sal-Afganistan fin-Nofsinhar, u għajr għal xi żoni fl-Asja Ċentrali, kien ħafna inqas popolat. L-Unjoni Sovjetika kellha estensjoni ta’ iżjed minn 10,000 kilometru mill-Punent sal-Lvant u 11-il żona tal-ħin, u iżjed minn 7,200 kilometru (4,500 mi) mit-Tramuntana san-Nofsinhar. Barra minn hekk, kellha ħames żoni klimatiċi: it-tundra, it-tajga, l-isteppi, id-deżert u l-muntanji.</p>
<figure><caption>Il-Lag ta’ Baikal iffriżat</caption></figure>
<p>Il-USSR, bħar-Russja, kellha l-itwal fruntiera tad-dinja, b’iktar minn 60,000 kilometru, jew daqs ċirkonferenza u nofs tad-dinja. Żewġ terzi tal-Unjoni Sovjetika kienu kosta. Il-pajjiż kellu fruntieri mal-Afganistan, maċ-<ref target="https://mt.wikipedia.org/wiki/Ċina">Ċina</ref>, maċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>, mal-<ref target="https://mt.wikipedia.org/wiki/Finlandja">Finlandja</ref>, mal-<ref target="https://mt.wikipedia.org/wiki/Ungerija">Ungerija</ref>, mal-<ref target="https://mt.wikipedia.org/wiki/Iran">Iran</ref>, mal-<ref target="https://mt.wikipedia.org/wiki/Mongolja">Mongolja</ref>, mal-<ref target="https://mt.wikipedia.org/wiki/Korea_ta'_Fuq">Korea ta’ Fuq</ref>, man-<ref target="https://mt.wikipedia.org/wiki/Norveġja">Norveġja</ref>, mal-<ref target="https://mt.wikipedia.org/wiki/Polonja">Polonja</ref>, mar-<ref target="https://mt.wikipedia.org/wiki/Rumanija">Rumanija</ref>, u mat-<ref target="https://mt.wikipedia.org/wiki/Turkija">Turkija</ref> mill-1945 sal-1991. L-<ref target="https://mt.wikipedia.org/wiki/Strett_ta’_Bering">Istrett ta’ Bering</ref> kien jissepara l-USSR minn mal-Istati Uniti, filwaqt li l-<ref target="https://mt.wikipedia.org/wiki/Strett_ta’_La_Pérouse">Istrett ta’ La Pérouse</ref> kien jisseparaha mill-<ref target="https://mt.wikipedia.org/wiki/Ġappun">Ġappun</ref>.</p>
<p>L-ogħla muntanja tal-pajjiż kienet magħrufa bħala l-Quċċata tal-Komuniżmu (attwalment magħrufa bħala l-Quċċata ta’ Ismoil Somoni) fit-<ref target="https://mt.wikipedia.org/wiki/Taġikistan">Taġikistan</ref>, b’elevazzjoni ta’ 7,495 metru. Il-USSR kienet tinkludi wkoll il-biċċa l-kbira tal-ikbar lagi tad-dinja; il-<ref target="https://mt.wikipedia.org/wiki/Baħar_Kaspju">Baħar Kaspju</ref> (kondiviż mal-Iran), u l-<ref target="https://mt.wikipedia.org/wiki/Lag_ta’_Baikal">Lag ta’ Baikal</ref>, l-ikbar (bħala volum) lag tal-ilma ħelu fid-dinja u l-iktar wieħed fond fid-dinja li huwa korp tal-ilma intern fir-Russja.</p>
</text></body></html>