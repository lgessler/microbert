<html><body><text id="wikipedia_mt_wikipedia_org__9956.html" ns="0" revid="249977" sourceurl="https://mt.wikipedia.org/wiki/Log%C4%A7ob_Olimpiku_tas-sajf_2008" title="Logħob Olimpiku tas-sajf 2008" type="wikipedia">Logħob Olimpiku tas-sajf 2008
<p>Il-<hi rend="bold">Logħob Olimpiku tas-sajf 2008</hi>, magħrufin uffiċjalment bħala l-<hi rend="bold">Logħob tad-XXIX Olimpjadi</hi>, kienet manifestazzjoni <ref target="https://mt.wikipedia.org/wiki/Sport">sportiva</ref> internazzjonali li saret f'<ref target="https://mt.wikipedia.org/wiki/Bejġing">Bejġing</ref>, ġewwa ċ-<ref target="https://mt.wikipedia.org/wiki/Ċina">Ċina</ref>, mit-<ref target="https://mt.wikipedia.org/wiki/8_ta'_Awwissu">8 ta' Awwissu</ref> sal-<ref target="https://mt.wikipedia.org/wiki/24_ta'_Awwissu">24 ta' Awwissu</ref> <ref target="https://mt.wikipedia.org/wiki/2008">2008</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Total ta' 10,500 atleta kienu mistennija li jikkompetu fi 302 avvenimenti minn 28 dixxiplina. L-Olimpjadi ta' Bejġing 2008 immarkaw ukoll it-tielet darba li l-<ref target="https://mt.wikipedia.org/wiki/Logħob_Olimpiku_tas-sajf">Logħob Olimpiku tas-sajf</ref> saru fit-territorju <ref target="https://mt.wikipedia.org/wiki/Asja">Ażjatiku</ref>, wara <ref target="https://mt.wikipedia.org/wiki/Logħob_Olimpiku_tas-sajf_1964">Tokjo 1964</ref> u <ref target="https://mt.wikipedia.org/wiki/Logħob_Olimpiku_tas-sajf_1988">Seoul 1988</ref>. Diversi <ref target="https://mt.wikipedia.org/wiki/Kumitat_Olimpiku_Nazzjonali">KON</ref> ġodda ġew rikonoxxuti mill-KOI.</p>
<p>Xi kompetizzjonijiet tal-ibburdjar, tal-għawn u t-turnew tal-futbol saru fi bliet oħra Ċiniżi, waqt li l-kompetizzjonijiet kollha tal-ekwitazzjoni saru f'<ref target="https://mt.wikipedia.org/wiki/Ħong_Kong">Ħong Kong</ref>. Għat-tieni darba fl-istorja, l-Logħob Olimpiku ġew ospitati minn żewġ Kumitati Olimpiċi differenti. Bejġing <ref target="https://mt.wikipedia.org/wiki/Għażla_għall-belt_organizzatriċi_tal-Olimpjadi_tas-sajf_2008">ingħatat id-dritt</ref> li tospita l-edizzjoni tal-Olimpjadi tas-sajf 2008 mill-<ref target="https://mt.wikipedia.org/wiki/Kumitat_Olimpiku_Internazzjonali">Kumitat Olimpiku Internazzjonali</ref> (KOI) fit-<ref target="https://mt.wikipedia.org/wiki/13_ta'_Lulju">13 ta' Lulju</ref> <ref target="https://mt.wikipedia.org/wiki/2001">2001</ref>, li ġiet preferita minn bliet oħra bħal <ref target="https://mt.wikipedia.org/wiki/Toronto">Toronto</ref>, <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Istanbul">Istanbul</ref>, u <ref target="https://mt.wikipedia.org/wiki/Ożaka">Ożaka</ref>.</p>
Kandidatura
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Għażla_għall-belt_organizzatriċi_tal-Olimpjadi_tas-sajf_2008">Għażla għall-belt organizzatriċi tal-Olimpjadi tas-sajf 2008</ref></hi>.

<p><ref target="https://mt.wikipedia.org/wiki/Bejġing">Bejġing</ref> ġiet eletta bħala l-belt għall-Olimpjadi tal-2008 nhar it-<ref target="https://mt.wikipedia.org/wiki/13_ta'_Lulju">13 ta' Lulju</ref> <ref target="https://mt.wikipedia.org/wiki/2001">2001</ref>, matul il-112-il seduta tal-KOI f'<ref target="https://mt.wikipedia.org/wiki/Moska">Moska</ref>, fejn irnexxielha tegħleb l-isfida ta' <ref target="https://mt.wikipedia.org/wiki/Toronto">Toronto</ref>, <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Istanbul">Istanbul</ref> u <ref target="https://mt.wikipedia.org/wiki/Ożaka">Ożaka</ref>. Qabel is-sessjoni, ħames ibliet oħra (<ref target="https://mt.wikipedia.org/wiki/Bangkok">Bangkok</ref>, il-<ref target="https://mt.wikipedia.org/wiki/Kajr">Kajr</ref>, l-<ref target="https://mt.wikipedia.org/wiki/Avana">Avana</ref>, <ref target="https://mt.wikipedia.org/wiki/Kuala_Lumpur">Kuala Lumpur</ref> u <ref target="https://mt.wikipedia.org/wiki/Sivilja">Sivilja</ref>) issottomettew l-offerta tagħhom, imma naqsu li jagħmlu l-lista l-qasira li saret fis-sena <ref target="https://mt.wikipedia.org/wiki/2000">2000</ref>.</p>
<p>Wara l-ewwel rawnd ta' votazzjoni, Bejġing kisbet vantaġġ sinjifikati fuq l-erba' kandidati l-oħra. Ożaka rċiviet biss sitt voti u kienet eliminata. Fit-tieni rawnd, Bejġing kellha s-sosten tal-maġġoranza tal-voti, fejn b'hekk ġew eliminati r-rawnds suċċessivi.<ref target="https://mt.wikipedia.org/wiki/Il-Paġna_prinċipali#cite_note-Election-2">[2]</ref></p>
<p>Wara r-rebħa tal-offerta, <ref target="https://mt.wikipedia.org/wiki/Li_Lanqing">Li Lanqing</ref>, il-viċi-premier taċ-Ċina, iddikjara:</p>
<p><hi rend="bold">“</hi>Ir-rebħ tal-offerta Olimpika hu eżempju tar-rikonoxximent internazzjonali tal-istabbilità soċjali taċ-Ċina, tal-progress ekonomiku u tal-ħajja sana tal-poplu Ċiniż.<hi rend="bold">”</hi></p>
<p>Preċedentament, Bejġing kienet tilfet l-offerta għall-<ref target="https://mt.wikipedia.org/wiki/Logħob_Olimpiku_tas-sajf_2000">Olimpjadi tas-sajf 2000</ref>, li kienet mirbuħa minn <ref target="https://mt.wikipedia.org/wiki/Sydney">Sydney</ref>.</p>
Żvilupp u parteċipazzjoni
Impjanti
<p>Minn <ref target="https://mt.wikipedia.org/wiki/Mejju">Mejju</ref> <ref target="https://mt.wikipedia.org/wiki/2007">2007</ref>, beda l-bini tal-31 impjant tal-Logħob Olimpiku ta' Bejġing.<ref target="https://mt.wikipedia.org/wiki/Il-Paġna_prinċipali#cite_note-kostruzzjoni-3">[3]</ref> Barra minn hekk, il-gvern Ċiniż investa wkoll fir-rinnovazzjoni u l-kostruzzjoni ta' sitt impjanti barra minn Bejġing kif ukoll f'59 ċentru ta' taħriġ. L-aktar biċċiet arkitettoniċi huma l-<ref target="https://mt.wikipedia.org/wiki/Grawnd_Nazzjonali_ta'_Bejġing">Grawnd Nazzjonali ta' Bejġing</ref>, l-<ref target="https://mt.wikipedia.org/wiki/Grawnd_Magħluq_Nazzjonali_ta'_Bejġing">Grawnd Magħluq Nazzjonali ta' Bejġing</ref>, iċ-<ref target="https://mt.wikipedia.org/wiki/Ċentru_Akwatiku_Nazzjonali_ta'_Bejġing">Ċentru Akwatiku Nazzjonali ta' Bejġing</ref>, iċ-<ref target="https://mt.wikipedia.org/wiki/Ċentru_ta'_Konvenzjoni_Olympic_Green">Ċentru ta' Konvenzjoni Olympic Green</ref>, l-<ref target="https://mt.wikipedia.org/wiki/Olympic_Green">Olympic Green</ref> u l-<ref target="https://mt.wikipedia.org/wiki/Grawnd_tal-Baseball_ta'_Wukesong">Grawnd tal-Baseball ta' Wukesong</ref>. Madwar 85% tal-baġit tal-kostruzzjoni għas-sitt impjanti prinċipali huma miksuba minn <ref target="https://mt.wikipedia.org/wiki/Dollaru_Amerikan">US$</ref>2.1 biljun. L-investimenti huma mistennija mis-soċjetà fi tfittxija għad-drittijiet ta' proprjetà wara l-Olimpjadi 2008. Xi impjanti huma proprjetà u ggvernati mill-<hi rend="italic">iStat tal-Amministrazzjoni ġenerali tal-iSport</hi>, li se jużawhom wara l-Olimpjadi bħala faċilitajiet għal kull manifestazzjoni sportiva fil-futur. Il-Logħob Olimpiku ta' Bejġing huma uffiċjalment l-Olimpjadi bl-akbar spiża fl-istorja b'total ta' $40.9 biljun li ntefqu bejn l-2001 u l-2007 fuq l-infastruttura, l-enerġija, it-trasport u proġetti ta' fornimenti tal-ilma.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Xi avvenimenti, però, ma sarux f'Bejġing, bħal per eżempju l-<ref target="https://mt.wikipedia.org/wiki/Futbol_fil-Logħob_Olimpiku_tas-sajf_2008">futbol</ref> li sar f'<ref target="https://mt.wikipedia.org/wiki/Qinhuangdao">Qinhuangdao</ref>, <ref target="https://mt.wikipedia.org/wiki/Shanghai">Shanghai</ref>, <ref target="https://mt.wikipedia.org/wiki/Shenyang">Shenyang</ref> u <ref target="https://mt.wikipedia.org/wiki/Tianjin">Tianjin</ref>, u l-<ref target="https://mt.wikipedia.org/wiki/Ekwitazzjoni_fil-Logħob_Olimpiku_tas-sajf_2008">ekwitazzjoni</ref> f'<ref target="https://mt.wikipedia.org/wiki/Ħong_Kong">Ħong Kong</ref>.</p>
Grawnd Nazzjonali ta' Bejġing
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grawnd_Nazzjonali_ta'_Bejġing">Grawnd Nazzjonali ta' Bejġing</ref></hi>.
<figure><caption>Il-Grawnd Nazzjonali ta' Bejġing</caption></figure>
<p>Il-punt ċentrali tal-Olimpjadi f'Bejġing kien il-<ref target="https://mt.wikipedia.org/wiki/Grawnd_Nazzjonali_ta'_Bejġing">Grawnd Nazzjonali ta' Bejġing</ref>, imlaqqam bħala "Bird's Nest" (<hi rend="italic">il-Bejta tal-Għasfur</hi>) minħabba l-forma tiegħu. Il-kostruzzjoni tal-impjant bdiet fl-24 ta' Diċembru 2003.</p>
<p>Il-grawnd Olimpiku ta' <ref target="https://mt.wikipedia.org/wiki/Guangdong">Guangdong</ref>, kien ipproġettat, programmat, mibni u tlesta fl-2001 għall-Olimpjadi, imma suċċessivament kien deċiż li jiġi wżat grawnd ġdid għal dan l-avveniment straordinarju. Id-ditta Svizzera, "<ref target="https://mt.wikipedia.org/wiki/Herzog_&amp;_de_Meuron">Herzog &amp; de Meuron</ref>" Architekten AG, ikkolaborat mal-kumpanija Ċiniża, "China Architecture Design &amp; Research Group", biex tirbaħ il-konkorrenza.</p>
<p>Mgħammar b'forma ta' grada skeletrika, l-impjant ġabar aktar minn 90,000 persuna matul iċ-ċerimonja tal-ftuħ u matul l-Olimpjadi. L-arkitetti ddiskrevew l-grawnd bħala "bejta ta' għasfur", bis-saqaf li jinfetaħ. Madanakollu, fl-<ref target="https://mt.wikipedia.org/wiki/2004">2004</ref>, l-idea tas-saqaf li jinfetaħ ġiet abbandunata minħabba raġunijiet ekonomiċi u dawk ta' sigurtà. Il-Grawnd Nazzjonali ta' Bejġing kien il-post fejn ospita ċ-ċermonja tal-ftuħ u kien ukoll f'dik tal-għeluq. Il-diżinjatur tal-grawnd, <ref target="https://mt.wikipedia.org/wiki/Ai_Weiwei">Ai Weiwei</ref>, irtira s-sosten tiegħu għall-Olimpjadi fiċ-Ċina, fejn stqarr li "ma jridx ikollu x'jaqsam aktar magħhom".<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fis-<ref target="https://mt.wikipedia.org/wiki/16_ta'_Lulju">16 ta' Lulju</ref> <ref target="https://mt.wikipedia.org/wiki/2008">2008</ref>, ġie miftuħ il-Villaġġ Olimpiku ta' Bejġing, u sar aċċessibbli għall-pubbliku fis-<ref target="https://mt.wikipedia.org/wiki/26_ta'_Lulju">26 ta' Lulju</ref>.</p>


Organizzazzjoni
<p>Għall-Olimpjadi, il-kumitat organizzativ stqarr il-bżonn ta' madwar 11,000 voluntier. Il-proċess ta' selezzjoni spiċċa f'<ref target="https://mt.wikipedia.org/wiki/Mejju">Mejju</ref> <ref target="https://mt.wikipedia.org/wiki/2008">2008</ref> u ġie segwit mid-diversi attivitajiet ta' formazzjoni.</p>
<p>Ġew imposti miżuri ta' sigurtà biex jiġu evitati kwalunkwe tip ta' problema. Ġew appuntati 80 kelb tal-pulizija biex jikkontrollaw is-sistemà tal-ferrovija u jxommu prodotti bis-suspett li jieħdu n-nar. Ċentru speċjali osserva s-sigurezza tal-prodotti tal-ikel, fejn ikkontrolla li jiġu rispettati l-istandard tekniċi.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Waħda mill-problemi prinċipali tal-belt ta' Bejġing hu t-<ref target="https://mt.wikipedia.org/wiki/Tniġġis">tniġġis</ref>: il-livell tas-sustanzi li jniġġsu hu kbir tant li poġġew f'riksju diversi kompetizzjoni fuq distanza twila. Biex jitnaqqsu l-effeti ta' ħsara, il-belt implimentat diversi regoli, fosthom liġijiet aktar stretti fuq il-karozzi għall-bejgħ.</p>
<p>Kważi għal kull pulizija, ta' kwalunkwe grad jew anzjanità, ġew mogħtija lezzjonijiet ta' lingwi barranin u ta' edukazzjoni. Ktejjeb bi frażijiet f'seba' lingwa (<ref target="https://mt.wikipedia.org/wiki/Lingwa_Ingliż">Ingliż</ref>, <ref target="https://mt.wikipedia.org/wiki/Lingwa_Franċiża">Franċiż</ref>, <ref target="https://mt.wikipedia.org/wiki/Lingwa_Russa">Russu</ref>, <ref target="https://mt.wikipedia.org/wiki/Lingwa_Ġermaniża">Ġermaniż</ref>, <ref target="https://mt.wikipedia.org/wiki/Lingwa_Ġappuniża">Ġappuniż</ref>, <ref target="https://mt.wikipedia.org/wiki/Lingwa_Koreana">Korean</ref> u <ref target="https://mt.wikipedia.org/wiki/Lingwa_Għarbija">Għarbi</ref>) ingħata għall-pulizija kollha u għall-voluntiera.</p>
<p>Ġiet organizzata kampanja fir-reġjun ta' Bejġing li nvitat il-popolazzjoni residenti biex juru lilhom infushom ospitanti u kollaborattivi fil-konfronti tal-barranin li jkunu waqt żjara, fejn għandhom jipprovdu informazzjoni u kwalunkwe tip ta' għajnuna oħra lill-viżitaturi li jiltaqgħu ma' xi diffikulta. Barra minn hekk, il-muniċipalità ta' Bejġing, għamlet serje ta' normi li għandhom x'jaqsmu mad-dinjità urbana: fil-belt, per eżempju, ma kienx permess li wieħed jibżoq mal-art.</p>
<p>Il-pulizja għamlet kampanja biex tqaċċat attivitajiet illegali matul l-Olimpjadi, fi <ref target="https://mt.wikipedia.org/wiki/Pjazza_Tiananmen">Pjazza Tiananmen</ref> u matul Chang’an Avenue. Tallaba, bejjiegħa abbużivi u sewwieqa tat-takis abbużivi jiġu identifikati, arrestati jew inkella jkollhom il-fornimenti tagħhom ikkonfiskati meta jiġu individwati mill-pulizija.</p>
Xandir
<p>Dawn il-logħob kienu l-ewwel li ġew prodotti u mxandra fit-televiżjoni b'definizzjoni għolja mill-istazzjon ospitu. Fl-offerta tagħhom għal-Logħob Olimpiku fl-2001, Bejġing iddikjarat "li mhu se jkun hemm ebda restrizzjoni fuq ir-rapportaġġ tal-medja u l-moviment tal-ġurnalisti li jintervistaw il-parteċipanti",<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> imma skont rapport tan-<hi rend="italic"><ref target="https://mt.wikipedia.org/wiki/New_York_Times">New York Times</ref></hi>, dawn il-wegħdiet ma ġewx rispettati.</p>
Trasport
<figure><caption>Mappa tal-impjanti Olimpiċi ta' Bejġing flimkien mas-sistemà ta' trasport aktar rapidu fil-belt kollha u bejn l-impjanti.</caption></figure>
<p>Bi preparazzjoni għall-viżitaturi Olimpiċi, l-infrastruttura tat-trasport f'Bejġing ġiet imkabbra mhux ħażin. L-<ref target="https://mt.wikipedia.org/wiki/Ajruport_internazzjonali_ta'_Bejġing">ajruport ta' Bejġing</ref> għadda minn espansjoni kbira, fejn żdied it-Terminal 3, l-ikbar terminal tal-ajruport fid-dinja, iddiżinjat mill-arkitett rinomat <ref target="https://mt.wikipedia.org/wiki/Norma_Foster">Norma Foster</ref>.<ref target="https://mt.wikipedia.org/wiki/Il-Paġna_prinċipali#cite_note-Bejġing_Terminal_3-8">[8]</ref> Fl-<ref target="https://mt.wikipedia.org/wiki/1_ta'_Awwissu">1 ta' Awwissu</ref>, l-iStazzjon tal-Ferrovija tan-nofsinhar ta' Bejġing reġa' nfetaħ wara sentejn ta' kostruzzjoni. Il-Bejġing-Tianjin Intercity Rail, li hi twila 120km, infetħet fl-istess ġurnata u tagħqad lil Bejġing, Tianjin u l-ibliet l-oħra fejn saru l-Olimpjadi. Ġiet programmata biex issir l-aktar veloċi fid-dinja u tasal sa veloċità ta' 350 km fis-siegħa.</p>
<p>Is-<ref target="https://mt.wikipedia.org/wiki/Sottopassaġ_ta'_Bejġing">sottopassaġ ta' Bejġing</ref> esperjenza espansjoni notevoli ta' aktar mid-doppju tal-kapaċità preċedenti. Is-sistemà tal-ferrovija ta' qabel kienet tikkonsisti minn 4 linji u 64 stazzjon. Ġew miżjuda 7 linji u 80 stazzjon, u fost dawn anki ħolqa diretta għall-ajruport tal-belt. Ukoll, flotta ta' eluf ta' karozzi tal-linja, xarabanks żgħar u karozzi uffiċjali wasslu lill-ispettaturi, l-atleti u l-uffiċjali bejn l-impjanti.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Bħala miżura kontra t-tniġġis, 300,000 vettura b'volum qawwi ta' tniġġis ma tħallewx joperaw fil-belt, u d-dħul f'Bejġing bil-vettura kien limitat. Dawn ir-restrizzjonijiet huma nfurzati mill-<ref target="https://mt.wikipedia.org/wiki/20_ta'_Lulju">20 ta' Lulju</ref> sal-<ref target="https://mt.wikipedia.org/wiki/20_ta'_Settembru">20 ta' Settembru</ref>. Ir-restrizzjonijiet tal-vetturi tal-passiġieri kienu skedati fi ġranet alternati skond in-numru tal-plakka jekk jispiċċax fard jew pari.</p>
Tema
<p>It-tema uffiċjali tal-logħob, bit-titlu "Dancing Beijing" (<hi rend="italic">Bejġing Żeffiena</hi>), għandha il-karattru kalligrafiku <hi rend="italic">jīng</hi> (京, li tfisser <hi rend="italic">kapitali</hi>), li tirreferi għall-belt ospitu. L-islogan Olimpiku, "<hi rend="italic">One World, One Dream</hi>" (<hi rend="italic">Dinja Waħda, Ħolma Waħda</hi>), issejjaħ lid-dinja kollha biex tingħaqad flimkien taħt spirtu Olimpiku. </p>
Maskots
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Fuwa">Fuwa</ref></hi>.
<p>Il-maskots ta' Bejġing 2008 huma ħamsa <ref target="https://mt.wikipedia.org/wiki/Fuwa">Fuwa</ref>,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> li huma pupi tal-fortuna Ċiniżi (opra ta' Han Meilin), li kull waħda minnhom tikkaretterizza wieħed mill-ħames kuluri taċ-<ref target="https://mt.wikipedia.org/wiki/Simboli_Olimpiċi#Bandiera">ċrieki Olimpiċi</ref> u kif ukoll bħala simbolu tal-kultura Ċiniża. L-ewwel sillabi tal-ismijiet tagħhom meta jinqraw flimkien jiffurmaw il-frażi <hi rend="italic">Běijīng huānyíng nǐ</hi> li biċ-Ċiniż Mandarin ifisser "Bejġing jagħtikom il-merħba".</p>
<p>L-ismijiet ta' dawn il-Fuwa huma, Bèibei (贝贝), Jīngjing (晶晶), Huānhuan (欢欢), Yíngying (迎迎), Nīni (妮妮).</p>
Torċa Olimpika
<figure><caption>It-Torċa Olimpika 2008</caption></figure>
<p>Id-disinn tat-<ref target="https://mt.wikipedia.org/wiki/Torċa_Olimpika">Torċa Olimpika</ref> hu bbażat fuq voluti tradizzjonali u juża' disinn tradizzjonali Ċiniż magħruf bħala "Sħab Favorevoli" (祥云). It-torċa hi ddiżinjata biex tibqa' mixgħula f'riħ ta' 40 mil fis-siegħa, f'temperaturi ta' inqas minn 40° taħt iż-żero u fix-xita sa 50 mm kull siegħa.</p>
<p>Il-mixja bit-torċa, bit-tema <hi rend="bold">Vjaġġ ta' Armonija</hi>, damet 130 jum u ġarret it-torċa 137,000 km — l-ikbar distanza ta' kwalunkwe mixja bit-torċa Olimpika minn meta t-tradizzjoni bdiet fl-edizzjoni ta' <ref target="https://mt.wikipedia.org/wiki/Logħob_Olimpiku_tas-sajf_1936">Berlin 1936</ref>.<ref target="https://mt.wikipedia.org/wiki/Il-Paġna_prinċipali#cite_note-Torċa_KOI-11">[11]</ref></p>
<p>Minħabba li ċ-Ċina għandha relazzjonijiet xejn sbieħ ma' diversi pajjiżi, il-mixja bit-torċa rriżultat bħala waħda diffikultuża. Per eżempju, kien hemm diskussjoni kbir fuq il-passaġġ tal-fjakkola fuq il-gżira ta' <ref target="https://mt.wikipedia.org/wiki/Taiwan">Taiwan</ref>.</p>
<figure><caption>Ir-rotta tat-Torċa Olimpika 2008</caption></figure>
<p>Argument sħun ieħor kien il-kwistjoni tat-<ref target="https://mt.wikipedia.org/wiki/Tibet">Tibet</ref>: l-organizzaturi ipprevedew it-telgħa tal-<ref target="https://mt.wikipedia.org/wiki/Everest">Everest</ref>, imma xtaqu wkoll li jevitaw l-aktar possibli l-manifestazzjoni favur it-Tibet. Għal dan l-iskop iċ-<ref target="https://mt.wikipedia.org/wiki/Ċina">Ċina</ref> stabillixxiet regoli aktar stretti għall-aċċess għall-parti Tibetana tal-muntanja l-aktar għolja tad-dinja: kontrolli aktar akkurati rigward ix-xabbata barranin, b'limitazzjoni fuq in-numru ta' xabbata tal-istess nazzjon, kontroll fuq id-dokumenti ta' xahrejn u nofs qabel, u projbizzjoni ta' sostituzzjoni fl-aħħar minuta. Minkejja d-diversi problemi li kien hemm, ix-xabbata Ċiniżi xorta wasslu t-Torċa Olimpika fuq il-quċċata tal-Everest. It-Torċa rritornat lura għaċ-ċerimonja tal-ftuħ.</p>
Il-logħob
Ċerimonja tal-ftuħ
<p>Iċ-ċerimonja tal-ftuħ tal-Olimpjadi tas-sajf 2008 saret fil-<ref target="https://mt.wikipedia.org/wiki/Grawnd_Nazzjonali_ta'_Bejġing">Grawnd Nazzjonali ta' Bejġing</ref> u bdiet fit-8 ta' filgħaxija (<ref target="https://mt.wikipedia.org/wiki/Żona_tal-ħin_taċ-Ċina">Żona tal-ħin taċ-Ċina</ref>) tat-<ref target="https://mt.wikipedia.org/wiki/8_ta'_Awwissu">8 ta' Awwissu</ref> <ref target="https://mt.wikipedia.org/wiki/2008">2008</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> In-numru <ref target="https://mt.wikipedia.org/wiki/8">8</ref> hu assoċjat mal-prosperità u l-kunfidenza skont il-kultura Ċiniża, u f'dan il-każ kien tmienja triplu għad-data u wieħed aktar għall-ħin (qrib it-08:08:08 pm).<ref target="https://mt.wikipedia.org/wiki/Il-Paġna_prinċipali#cite_note-Eight-13">[13]</ref> Iċ-ċerimonja kienet diretta mir-reġista Ċiniż <ref target="https://mt.wikipedia.org/wiki/Zhang_Yimou">Zhang Yimou</ref> u l-koreografu Ċiniż <ref target="https://mt.wikipedia.org/wiki/Zhang_Jigang">Zhang Jigang</ref>. Din is-serata kienet tikkonsisti minn 15,000 esebitur, u suċċessivament ġiet imsejjħa bħala "l-aqwa ċerimonja tal-ftuħ tal-Olimpjadi li qatt ġiet prodotta".</p>
<p>Iċ-ċerimonja bdiet bl-istennija tal-mument tal-ftuħ permezz tat-tħabbit ta' tnabar "Fou" li kienu mdawwlin hekk kif is-sekondi bdew jonqsu. Suċċessivament, roll ta' karta kbir, li grazzi għall-effetti speċjali fuq il-wiċċ tiegħu kien qed jipproduċi pajsaġġi tipiċi taċ-Ċina. Il-kanzunetta uffiċjali tal-Olimpjadi 2008 ġiet kantata mill-Ingliża <ref target="https://mt.wikipedia.org/wiki/Sarah_Brightman">Sarah Brightman</ref> u ċ-Ċiniża <ref target="https://mt.wikipedia.org/wiki/Liu_Huan">Liu Huan</ref>, u kienet intitulata "You and Me". L-eks-ġinnasta Ċiniża, <ref target="https://mt.wikipedia.org/wiki/Li_Ning">Li Ning</ref>, xegħel il-<ref target="https://mt.wikipedia.org/wiki/Fjamma_Olimpika">fjamma Olimpika</ref>.</p>
<p>Id-daħla tal-atleti parteċipanti kienet differenti mill-edizzjoni preċedenti tal-Olimpjadi. L-iskwadri ma daħlux fl-ordni tal-<ref target="https://mt.wikipedia.org/wiki/Alfabett_Latin">alfabett Latin</ref>, imma skont l-<ref target="https://mt.wikipedia.org/wiki/Alfabett_Ċiniż">alfabett Ċiniż</ref>; fil-fatt l-<ref target="https://mt.wikipedia.org/wiki/Awstralja">Awstralja</ref>, li s-soltu tkun waħda mill-ewwel gruppi li jidħlu, daħlet kważi lejn l-aħħar, minħabba li fiċ-Ċiniż (澳大利亚) l-inizzjali tal-Awstralja huma waħda mill-aħħar ittri.</p>
Ċerimonja tal-għeluq
<p>Iċ-ċerimonja tal-għeluq seħħet fl-<ref target="https://mt.wikipedia.org/wiki/24_ta'_Awwissu_2008">24 ta' Awwissu 2008</ref>. Bdiet fit-8:00pm (<ref target="https://mt.wikipedia.org/wiki/Żona_tal-ħin_taċ-Ċina">Żona tal-ħin taċ-Ċina</ref>), u saret fil-<ref target="https://mt.wikipedia.org/wiki/Grawnd_Olimpiku_ta'_Bejġing">Grawnd Olimpiku ta' Bejġing</ref>. Kien hemm id-dħul tal-atleti fil-grawnd, li ma daħlux skont l-ordni alfabetiku. Fiċ-ċerimonja ġie assistit il-messaġġ tal-President tar-<ref target="https://mt.wikipedia.org/wiki/Repubblika_Popolari_taċ-Ċina">Repubblika Popolari taċ-Ċina</ref> <ref target="https://mt.wikipedia.org/wiki/Hu_Jintao">Hu Jintao</ref> u l-President tal-<ref target="https://mt.wikipedia.org/wiki/Kumitat_Olimpiku_Internazzjonali">KOI</ref> <ref target="https://mt.wikipedia.org/wiki/Jacques_Rogge">Jacques Rogge</ref>. Wara, saret il-premjazzjoni tal-kompetizzjoni tal-maratona, li ġie mirbuħa mill-<ref target="https://mt.wikipedia.org/wiki/Kenja">Kenjan</ref> <ref target="https://mt.wikipedia.org/wiki/Samuel_Kamaru_Wanjiru">Samuel Kamaru Wanjiru</ref> (l-ewwel midalja tad-deheb għall-Kenja fil-maratona fl-Olimpjadi), li ġiet segwita minn spettaklu b'direzzjoni tar-reġista Ċiniż <ref target="https://mt.wikipedia.org/wiki/Zhang_Yimou">Zhang Yimou</ref>. Kien hemm imbagħad il-passaġġ simboliku tal-<ref target="https://mt.wikipedia.org/wiki/Simboli_Olimpiċi#Bandiera">bandiera Olimpika</ref> bejn Bejġing u Londra, li se tkun l-organizzatriċi tal-edizzjoni li jmiss tal-Olimpjadi tas-sajf; dan il-passaġġ seħħ bejn is-sindku ta' Bejġing, <ref target="https://mt.wikipedia.org/wiki/Guo_Jinlong">Guo Jinlong</ref> u dak ta' Londra, <ref target="https://mt.wikipedia.org/wiki/Boris_Johnson">Boris Johnson</ref>. Wara kien hemm esebizzjoni spettakulari esegwita mill-Kumitat Organizzattiv ta' Londra għal-Logħob Olimpiku (LOCOG), bil-parteċipazzjoni tal-futboler ta' <ref target="https://mt.wikipedia.org/wiki/Los_Angeles_Galaxy">Los Angeles Galaxy</ref> <ref target="https://mt.wikipedia.org/wiki/David_Beckham">David Beckham</ref> u tad-dwett mużikali bejn <ref target="https://mt.wikipedia.org/wiki/Leona_Lewis">Leona Lewis</ref> u mill-kitarrist tal-<ref target="https://mt.wikipedia.org/wiki/Led_Zeppelin">Led Zeppelin</ref>, <ref target="https://mt.wikipedia.org/wiki/Jimmy_page">Jimmy page</ref>, fejn kantaw il-kanzunetta <hi rend="italic">Whole Lotta Of Love</hi>. Suċċessivament ġiet mitfija l-<ref target="https://mt.wikipedia.org/wiki/Fjamma_Olimpika">Fjamma Olimpika</ref> li mhux se tinxtegħel qabel il-Logħob Olimpiku ta' Londra fl-2012.</p>
Pajjiżi parteċipanti
<figure><caption>Pajjiżi parteċipanti</caption></figure>
<p>Il-205 <ref target="https://mt.wikipedia.org/wiki/Kumitat_Olimpiku_Nazzjonali">Kumitat Olimpiku Nazzjonali</ref> kollha, barra l-<ref target="https://mt.wikipedia.org/wiki/Brunej">Brunej</ref>, ipparteċipaw f'din l-edizzjoni. Iċ-Ċina u l-Istati Uniti kellhom l-ikbar timijiet, b'639 u 596 kompetitur rispettivament.<ref target="https://mt.wikipedia.org/wiki/Il-Paġna_prinċipali#cite_note-USOC_Delegation-14">[14]</ref> Diversi pajjiżi ġew rappreżentati minn atleta wieħed.</p>
<p>Kien hemm tliet pajjiżi debuttanti, li kienu l-<ref target="https://mt.wikipedia.org/wiki/Gżejjer_Marshall">Gżejjer Marshall</ref>, il-<ref target="https://mt.wikipedia.org/wiki/Montenegro">Montenegro</ref> u t-<ref target="https://mt.wikipedia.org/wiki/Tuvalu">Tuvalu</ref>.</p>
<p>L-għawwiema mill-<ref target="https://mt.wikipedia.org/wiki/Afrika_t'Isfel">Afrika t'Isfel</ref>, <ref target="https://mt.wikipedia.org/wiki/Natalie_du_Toit">Natalie du Toit</ref>, li rebħet ħames midalji tad-deheb fil-<ref target="https://mt.wikipedia.org/wiki/Logħob_Paralimpiku_tas-sajf_2004">Logħob Paralimpiku tas-sajf 2004</ref>, ikkwalifikat għal-logħob ta' Bejġing, biex saret l-ewwel atleta fl-istorja, b'saqjaha maqtugħa mill-irkoppa, li kkwalifikat għal-Logħob Olimpiku wara <ref target="https://mt.wikipedia.org/wiki/Olivér_Halassy">Olivér Halassy</ref> fl-1936.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> <ref target="https://mt.wikipedia.org/wiki/Natalia_Partyka">Natalia Partyka</ref>, li twieldet mingħajr il-parti t'isfel tal-id leminija (mill-minkeb sal-polz tal-id) ikkompetiet għall-<ref target="https://mt.wikipedia.org/wiki/Polonja">Polonja</ref> fit-tennis tal-mejda.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<figure><caption>TPE</caption></figure>
<p>Bħal-logħob preċedenti mill-1984, atleti mir-<ref target="https://mt.wikipedia.org/wiki/Repubblika_taċ-Ċina">Repubblika taċ-Ċina</ref> (Tajwan) ħadu sehem fl-Olimpjadi bħala t-Tajpej Ċiniżi (TPE) taħt il-bandiera Olimpika tat-Tajpej Ċiniżi. Il-parteċipazzjoni tat-Tajwan kienet f'dubju minħabba li ma kienx hemm qbil fuq l-isem tat-tim fil-lingwa Ċiniża, u rigward jekk it-Tajwan kellux jimxi qrib ir-Reġjun Amministrattiv Speċjali Ċiniż ta' Ħong Kong fiċ-ċerimonja tal-ftuħ.</p>
Sport
<p>Id-dixxiplini ta' Bejġing 2008 kienu kważi l-istess bħal dawk ta' <ref target="https://mt.wikipedia.org/wiki/Logħob_Olimpiku_tas-sajf_2004">Ateni 2004</ref>. L-Olimpjadi tal-2008 ra r-ritorn ta' 28 sport (xi ftit minn dawn, bħall-atletika, l-isport akwatiċi, il-ġinnastika u ċ-ċikliżmu, kienu maqsumin f'iktar dixxiplini) li saru fi 302 avvenimenti (165 avvenimenti tal-irġiel, 127 tan-nisa, u 10 mħalltin), avveniment aktar minn dawk ta' Ateni.</p>
<p>B'kollox, kien hemm 9 avvenimenti ġodda, li kienu jinkludu 2 mid-dixxiplina ċiklistika l-ġdida tal-<ref target="https://mt.wikipedia.org/wiki/BMX">BMX</ref>. In-nisa kkompetew fil-<ref target="https://mt.wikipedia.org/wiki/Ġirja_tal-ostakli">ġirja tal-ostakli</ref> fuq distanza ta' 3000 metru. Barra minn hekk, l-avvenimenti tal-maratona ta' għawm għall-irġiel u n-nisa, b'distanza ta' 10 kilometri, ġew miżjuda mad-dixxiplina tal-għawm. Sentejn u ġurnata qabel il-bidu tal-Logħob Olimpiku, il-Kumitat Olimpiku ta' Bejġing ħareġ il-pittogrammi ta' 35 dixxiplina (kemm għad-dixxiplini tal-atletika u anki għal dawk taċ-ċiikliżmu kellhom pittogramma unika) b'mod li kull nazzjon ikun jista' jagħrafhom.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>

Kalendarju
<p>Fil-kalendarju segwenti tal-Olimpjadi 2008, kull kaxxa bluna tirrapreżenta avveniment ta' dixxiplina, bħal rawnd ta' kwalifikazzjoni, f'dik il-ġurnata. Il-kaxxa s-safra tirrapreżenta ġranet fejn saru l-finali għall-midalji. In-numri fil-kaxxa jfissru n-numru ta' finali li ġew kontestati f'dik il-ġurnata.<ref target="https://mt.wikipedia.org/wiki/Il-Paġna_prinċipali#cite_note-Kalendarju-18">[18]</ref></p>


Midalji
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Tabella_tal-midalji_tal-Logħob_Olimpiku_tas-sajf_2008">Tabella tal-midalji tal-Logħob Olimpiku tas-sajf 2008</ref></hi>.
<p>Dawn huma l-ewwel għaxar pożizzjonijiet tal-midalji mid-29 edizzjoni tal-Olimpjadi. Iċ-<ref target="https://mt.wikipedia.org/wiki/Ċina">Ċina</ref> spiċċat l-ewwel bl-akbar numru ta' midalji tad-deheb, 51. L-<ref target="https://mt.wikipedia.org/wiki/Stati_Uniti">Istati Uniti</ref>, min-naħa l-oħra, kisbu t-tieni post bl-akbar numru ta' midalji, kemm bħala total u anki tal-fidda u tal-bronż.</p>

Kontroversji u polemika
<figure><caption>Persuni jipprotestaw fejn tispikka f'din l-istampa l-frażi: "L-Abbuż tad-Drittjiet Umani Ma Jistgħux Jeżistu Flimkien mal-Olimpjadi ta' Bejġing"</caption></figure>
<p>Diversi entitajiet esprimew il-preokkupazzjoni tagħhom fuq il-Logħob, jew l-ospitazzjoni taċ-Ċina ta' dawn il-Logħob; dawn jinkludu allegazzjonijiet li ċ-Ċina vvjolat il-wegħda li kienet għamlet li tħalli l-aċċess lill-istampa, allegat vjolazzjoni tad-<ref target="https://mt.wikipedia.org/wiki/Drittijiet_umani">drittijiet umani</ref>, <ref target="https://mt.wikipedia.org/wiki/Tniġġis_tal-arja">tniġġis tal-arja</ref> kemm fil-belt ta' Bejġing u anki fil-madwar, <ref target="https://mt.wikipedia.org/wiki/Bojkot">bojkots</ref> proposti, twissija tal-possibilità li l-Olimpjadi ta' Bejġing ikunu fil-mira ta' <ref target="https://mt.wikipedia.org/wiki/Grupp_terroristiku">gruppi terroristiċi</ref>, disturb vjolenti ta' protestanti favur it-Tibet, persekuzzjonijiet reliġjużi, il-projbizzjoni ta' Tibetani etniċi mill-jaħdmu f'Bejġing matul il-Logħob, kritika fuq politiki li jordnaw is-sorveljanza elettronika tal-lukandi li huma pposeduti internazzjonalment, l-ispostament tar-residenti, diffikulta fil-biljetti, trattament ħażin ma' ġurnalisti barranin, żoni ta' protesti dubbjużi, kif ukoll kien allegat molestja, arresti fid-djar, għebien infurzat, priġunerija, u torturi ta' dissidenti u protestanti.</p>
<p>Fit-<ref target="https://mt.wikipedia.org/wiki/13_ta'_Frar">13 ta' Frar</ref> <ref target="https://mt.wikipedia.org/wiki/2008">2008</ref>, ir-reġista <ref target="https://mt.wikipedia.org/wiki/Stati_Uniti">Amerikan</ref> <ref target="https://mt.wikipedia.org/wiki/Steven_Spielberg">Steven Spielberg</ref> abbanduna l-inkarigu ta' konsulent artistiku għall-ftuħ u l-għeluq tal-Logħob Olimpiku. Ir-raġuni wara din l-għażla kienet minħabba l-irwol li ċ-Ċina kienet qed iżżomm fil-Gwerra ta' Dargur u r-rapport li ċ-Ċina kellha mal-gvern ta' Khartum. Bejġing hi l-akbar investitriċi fis-<ref target="https://mt.wikipedia.org/wiki/Sudan">Sudan</ref> fl-industrija taż-żejt u tiġi akkużata li tivvjola d-drittjiet umani billi tbigħ armi lill-kontinent <ref target="https://mt.wikipedia.org/wiki/Afrika">Afrikan</ref>, u b'hekk qed tkun responsabbli għal aktar tixrid ta' demm.</p>
<p>Il-problema kbira tal-ammont kbir ta' tniġġis tal-arja, wassal biex ċerti kompetizzjoni fuq distani kbar, bħall-maratoni, it-triathlon u ċ-ċikliżmu, saru x'imkien ieħor. <ref target="https://mt.wikipedia.org/wiki/Haile_Gebrselassie">Haile Gebrselassie</ref>, il-primastija dinji tal-maratona, irrifjuta li jipparteċipa f'din il-kompetizzjoni għall-biża tat-tniġġis.</p>
<p>Lejn <ref target="https://mt.wikipedia.org/wiki/Ġunju">Ġunju</ref> u <ref target="https://mt.wikipedia.org/wiki/Lulju">Lulju</ref> tal-<ref target="https://mt.wikipedia.org/wiki/2008">2008</ref>, il-klima partikularment sħuna li laqtet lil Bejġing u lir-reġjun ta' madwar ħolqot aktar preokkupazzjoni fuq l-iżvoliġment ta' xi kompetizzjonijiet. Partikularment kien hemm il-biża' tal-possibilità tal-formazzjoni ta' tempesti tar-ramel li jaslu biex jolqtu l-kapitali u għall-invażjoni ta' ġurati li f'<ref target="https://mt.wikipedia.org/wiki/Lulju">Lulju</ref> <ref target="https://mt.wikipedia.org/wiki/2008">2008</ref> laqtet il-kampanja, 300 km fil-Majjistral ta' Bejġing. Infestazzjoni ta' alga laqtet f'Lulju il-baċini li kienu mistennija għall-kompetizzjonijiet tal-kannottaġġ, u b'hekk il-ħaddiema kellhom bżonn inaddfu qabel il-bidu tal-kompetizzjonijiet.</p>


Ħoloq esterni

<list type="unordered"><item><ref target="http://www.beijing-2008.org/">Sit uffiċjali</ref></item>
<item><ref target="http://www.olympic.org/">Sit uffiċjali tal-Kumitat Olimpiku Internazzjonali</ref></item></list>
</text></body></html>