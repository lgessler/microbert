<html><body><text id="wikipedia_mt_wikipedia_org__26824.html" ns="0" revid="267510" sourceurl="https://mt.wikipedia.org/wiki/Kirurgu" title="Kirurgu" type="wikipedia">Kirurgu<figure><caption>Kirurgi waqt operazzjoni</caption></figure>
<p>Fil-<ref target="https://mt.wikipedia.org/wiki/Mediċina">mediċina</ref> moderna, <hi rend="bold">kirurgu</hi> huwa <ref target="https://mt.wikipedia.org/wiki/Tabib">tabib</ref> li jwettaq l-operazzjonijiet kirurġiċi. Hemm ukoll kirurgi fil-podjatrija, fid-dentistrija, fl-ortodontika u fil-mediċina veterinarja.</p>
Storja
<p>L-ewwel persuna li ddokumentat operazzjoni kien it-tabib-kirurgu Indjan tas-seklu 6 Q.K., <ref target="https://mt.wikipedia.org/wiki/Sushruta">Sushruta</ref> jew Suśruta. Huwa speċjalizza fil-kirurġija plastika kożmetika u saħansitra ddokumenta operazzjoni rinoplastika miftuħa.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-<hi rend="italic">magnum opus</hi> tiegħu <hi rend="italic">Suśruta-saṃhitā</hi> huwa wieħed mill-iktar dokumenti antiki dwar il-mediċina li waslu sa żminijietna u huwa meqjus bħala test fundamentali tal-Ayurveda u l-kirurġija. Id-dokument jindirizza l-aspetti kollha tal-mediċina ġenerali, iżda t-<ref target="https://mt.wikipedia.org/wiki/Traduttur">traduttur</ref> <ref target="https://mt.wikipedia.org/wiki/G._D._Singhal">G. D. Singhal</ref> irrefera għal Sushruta bħala “l-missier tal-interventi kirurġiċi” abbażi tar-rakkonti dettaljati u tassew preċiżi tal-kirurġija.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Il-<ref target="https://mt.wikipedia.org/wiki/Pittura">pittura</ref> <hi rend="italic">The Gross Clinic,</hi> 1875</caption></figure>
<p>Wara d-deklin eventwali tal-Iskola tal-Mediċina ta’ Sushruta fl-<ref target="https://mt.wikipedia.org/wiki/Indja">Indja</ref>, il-kirurġija ġiet injorata sal-era tad-deheb <ref target="https://mt.wikipedia.org/wiki/Iżlam">Iżlamika</ref> meta l-kirurgu <ref target="https://mt.wikipedia.org/wiki/Al-Zahrawi">Al-Zahrawi</ref> (936-1013) stabbilixxa mill-ġdid il-kirurġija bħala prattika medika effettiva. Huwa meqjus bħala l-ikbar kirurgu <ref target="https://mt.wikipedia.org/wiki/Medjuevu">Medjevali</ref> li qatt tfaċċa mid-dinja Iżlamika, u ġie deskritt ukoll bħala l-missier tal-kirurġija.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-ikbar kontribut tiegħu għall-mediċina huwa l-<hi rend="italic">Kitab al-Tasrif</hi>, <ref target="https://mt.wikipedia.org/wiki/Enċiklopedija">enċiklopedija</ref> ta’ wieħed u tletin volum ta’ prattiki mediċi.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Huwa kien l-ewwel tabib li ddeskriva t-tqala ektopika, u l-ewwel tabib li identifika n-natura ereditarja tal-emofilija.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>Al-Zahrawi, meqjus bħala wieħed mill-missirijiet tal-kirurġija moderna</caption></figure>
<p>Il-kontributi pijuniera tiegħu fil-qasam tal-operazzjonijiet u l-istrumenti kirurġiċi kellhom impatt enormi fuq il-kirurġija iżda ma kienx qabel is-seklu 18 li l-kirurġija feġġet bħala dixxiplina medika distinta fl-<ref target="https://mt.wikipedia.org/wiki/Renju_Unit">Ingilterra</ref>.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Fl-<ref target="https://mt.wikipedia.org/wiki/Ewropa">Ewropa</ref>, il-kirurġija kienet assoċjata l-iktar mal-<ref target="https://mt.wikipedia.org/wiki/Barbier">barbiera</ref>-kirurgi li kienu jużaw ukoll l-għodod tagħhom tal-qtugħ tax-xagħar għall-operazzjonijiet kirurġiċi, spiss fiż-żoni fejn kienu jseħħu l-battalji kif ukoll għal min kien iħaddimhom.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Bl-avvanzi fil-mediċina u fil-fiżjoloġija, il-<ref target="https://mt.wikipedia.org/wiki/Professjoni">professjonijiet</ref> tal-barbiera u tal-kirurgi saru distinti; sas-seklu 19 il-barbiera-kirurgi kienu għebu prattikament għalkollox, u l-kirurgi kienu kważi kollha tobba kkwalifikati li kienu speċjalizzaw fil-kirurġija. It-titlu ta’ Kirurgu, madankollu, baqa’ jintuża bħala t-titlu għall-uffiċjali mediċi militari sal-aħħar tas-seklu 19, u t-titlu ta’ Kirurgu Ġeneral għadu jeżisti kemm għall-uffiċjali mediċi militari għoljin kif ukoll għall-uffiċjali għoljin tas-saħħa pubblika tal-gvern.</p>
Titli fil-Commonwealth
<figure><caption>Sala operatorja moderna</caption></figure>
<p>Fl-1950, il-Kulleġġ Irjali tal-Kirurgi fl-Ingilterra (bl-<ref target="https://mt.wikipedia.org/wiki/Lingwa_Ingliża">Ingliż</ref>: Royal College of Surgeons of England (RCS)) f’<ref target="https://mt.wikipedia.org/wiki/Londra">Londra</ref> beda joffri lill-kirurgi status formali permezz ta’ sħubija fl-RCS. It-titlu ta’ <hi rend="italic">Mister</hi> (Sur/Sinjur) sar titlu tal-unur, u llum, f’bosta pajjiżi tal-<ref target="https://mt.wikipedia.org/wiki/Commonwealth_tan-Nazzjonijiet">Commonwealth</ref>, tabib ikkwalifikat li wara mill-inqas erba’ snin ta’ taħriġ jikseb kwalifika kirurġika (fl-imgħoddi Sieħeb tal-Kulleġġ Irjali tal-Kirurgi, iżda issa anke Membru tal-Kulleġġ Irjali tal-Kirurgi jew għadd ta’ diplomi oħra), jingħata l-unur li jitħalla jissejjaħ bit-titlu Sur/Sinjur, Sinjorina jew Sinjura tul il-prattika professjonali tiegħu/tagħha, iżda b’tifsira differenti minn kif nafuha llum. Xi kultant jingħad li l-bidla fit-titlu timplika status ta’ konsulent (u wħud bi żball jaħsbu li l-konsulenti mhux kirurġiċi jissejħu bit-titlu Sur/Sinjur ukoll), iżda t-tul tat-taħriġ medika postgradwatorju ’l barra mil<ref target="https://mt.wikipedia.org/wiki/L-Amerika_ta'_Fuq">l-Amerka ta’ Fuq</ref> jaf jimplika li kirurgu kkwalifikat ikun fadallu s-snin biex jilħaq dik il-kariga: ħafna tobba qabel kienu jiksbu dawn il-kwalifiki u kienu jibqgħu f’dak il-livell sa ma jibdew it-taħriġ ta’ qabel l-ispeċjalizzazzjoni. It-titli msemmija hawn fuq jintużaw ukoll għall-kirurgi fir-<ref target="https://mt.wikipedia.org/wiki/Repubblika_tal-Irlanda">Repubblika tal-Irlanda</ref>, f’xi stati tal-<ref target="https://mt.wikipedia.org/wiki/Awstralja">Awstralja</ref>, fil-<ref target="https://mt.wikipedia.org/wiki/Barbados">Barbados</ref>, f’<ref target="https://mt.wikipedia.org/wiki/New_Zealand">New Zealand</ref>, fl-<ref target="https://mt.wikipedia.org/wiki/Afrika_t'Isfel">Afrika t’Isfel</ref>, fiż-<ref target="https://mt.wikipedia.org/wiki/Żimbabwe">Żimbabwe</ref>, u f’xi pajjiżi oħra tal-Commonwealth.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Titli militari
<p>F’bosta pajjiżi fejn jiġi mitkellem l-Ingliż, it-titlu militari ta’ kirurgu jintuża għal kull prattikant mediku, minħabba l-<ref target="https://mt.wikipedia.org/wiki/Evoluzzjoni">evoluzzjoni</ref> storika tat-terminu. Il-Korp Mediku tal-Armata tal-<ref target="https://mt.wikipedia.org/wiki/Stati_Uniti">Istati Uniti</ref> għandu diversi kodiċijiet okkupazzjonali militari għall-kirurgi fost l-uffiċjali jew il-persunal militari eżistenti li jwettaq operazzjonijiet kirurġiċi fuq is-suldati midruba.</p>
<figure><caption>Nikolay Pirogov</caption></figure>
Speċjalizzazzjonijiet
<list type="unordered"><item>Kirurġija <ref target="https://mt.wikipedia.org/wiki/Qalb">kardijaka</ref> (fl-Istati Uniti titqies bħala parti mill-kirurġija kardjotoraċika)</item>
<item>Kirurġija tal-musrana l-ħoxra u tar-rektum</item>
<item>Kirurġija kranjofaċċali</item>
<item>Kirurġija dentali</item>
<item>Kirurġija endokrinali</item>
<item>Kirurġija ġenerali</item>
<item>Kirurġija newroloġika</item>
<item>Ostetrija u ġinekoloġija</item>
<item>Oftalmoloġija</item>
<item>Kirurġija orali u maksillofaċċali</item>
<item>Kirurġija ortopedika</item>
<item>Otorinolaringoloġija</item>
<item>Kirurġija pedjatrika</item>
<item>Kirurġija plastika</item>
<item>Kirurġija podjatrika</item>
<item>Kirurġija onkoloġika</item>
<item>Kirurġija toraċika (fl-Istati Uniti titqies bħala parti mill-kirurġija kardjotoraċika)</item>
<item>Kirurġija tat-trapjanti</item>
<item>Kirurġija tat-trawmi</item>
<item>Kirurġija gastrointestinali superjuri</item>
<item>Uroloġija</item>
<item>Kirurġija vaskolari</item></list>
<p>Xi tobba li huma prattikanti ġenerali jew speċjalisti fil-mediċina tal-familja jew fil-mediċina ta’ emerġenza jistgħu jagħmlu firxa limitata ta’ operazzjonijiet kirurġiċi minuri, komuni jew ta’ emerġenza. Il-loppju sikwit jakkumpanja l-kirurġija, u l-anestetisti u l-infermiera anestetisti jaf jieħdu ħsieb dan l-aspett tal-kirurġija. L-assistenti kirurgi, l-infermiera kirurgi u t-teknologi kirurġiċi huma professjonisti mħarrġa li jappoġġaw lill-kirurgi.</p>
<p>Fl-Istati Uniti, id-Dipartiment tax-Xogħol jiddeskrivi lill-kirurgu bħala “tabib li jittratta l-mard, il-feriti, u l-malformazzjonijiet permezz ta’ metodi kirurġiċi invażivi, minimament invażivi, jew mhux invażivi, permezz tal-użu ta’ strumenti u apparati, jew bl-idejn”.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Kirurgi pijuniera
<figure><caption>Victor Horsley</caption></figure>
<list type="unordered"><item>Sushruta (l-ewwel kirurgu li ddokumenta operazzjoni rinoplastika miftuħa)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item>
<item>Al-Zahrawi, meqjus bħala wieħed mill-ikbar kirurgi Medjevali u wieħed mill-missirijiet tal-kirurġija<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></item>
<item><ref target="https://mt.wikipedia.org/wiki/B._K._Misra">B. K. Misra</ref> (l-ewwel newrokirurgu fid-dinja li wettaq operazzjoni kirurġika ggwidat mill-immaġnijiet għall-anewriżmi; l-ewwel fin-Nofsinhar tal-<ref target="https://mt.wikipedia.org/wiki/Asja">Asja</ref> li wettaq radjokirurġija sterjotattika; l-ewwel fl-Indja li wettaq kranjotomija u operazzjoni kirurġika laparoskopika fis-sinsla tad-dahar fuq pazjent imqajjem)<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></item>
<item><ref target="https://mt.wikipedia.org/wiki/Gavriil_Ilizarov">Gavriil Ilizarov</ref> (inventur tal-apparat ta’ Ilizarov biex jittawlu l-għadam tar-riġlejn u tal-metodu kirurġiku msemmi għalih, l-operazzjoni kirurġika ta’ Ilizarov)</item>
<item><ref target="https://mt.wikipedia.org/wiki/Charles_Kelman">Charles Kelman</ref> (ivvinta l-fakomulsifikazzjoni, it-teknika tal-operazzjoni moderna tal-katarretti)</item>
<item><ref target="https://mt.wikipedia.org/wiki/William_Stewart_Halsted">William Stewart Halsted</ref> (ta bidu għat-taħriġ kirurġiku fl-Istati Uniti; pijunier f’diversi oqsma)</item>
<item><ref target="https://mt.wikipedia.org/wiki/Alfred_Blalock">Alfred Blalock</ref> (first modern day successful open heart surgery in 1944)</item>
<item><ref target="https://mt.wikipedia.org/wiki/C._Walton_Lillehei">C. Walton Lillehei</ref> (magħruf bħala “l-missier tal-operazzjoni miftuħa moderna tal-qalb”)</item>
<item><ref target="https://mt.wikipedia.org/wiki/Christiaan_Barnard">Christiaan Barnard</ref> (kirurgu kardijaku li wettaq l-ewwel trapjant tal-qalb)</item>
<item><ref target="https://mt.wikipedia.org/wiki/Victor_Chang">Victor Chang</ref> (pijunier Awstraljan tat-trapjant tal-qalb)</item>
<item><ref target="https://mt.wikipedia.org/wiki/John_Hunter">John Hunter</ref> (Skoċċiż meqjus bħala l-missier tal-kirurġija moderna; wettaq mijiet ta’ dissezzjonijiet, u serva bħala mudell għal Dr. Jekyll)</item>
<item><ref target="https://mt.wikipedia.org/wiki/Sir_Victor_Horsley">Sir Victor Horsley</ref> (newrokirurgu)</item>
<item><ref target="https://mt.wikipedia.org/wiki/Dr._Theodor_Billroth">Dr. Theodor Billroth</ref> (fi <ref target="https://mt.wikipedia.org/wiki/Vjenna">Vjenna</ref> wettaq gastrektomiji parzjali, waħda mill-modifiki magħrufa ta’ <ref target="https://mt.wikipedia.org/wiki/Pólya">Pólya</ref></item>
<item><ref target="https://mt.wikipedia.org/wiki/Aladár_Petz">Aladár Petz</ref> (ivvinta l-ewwel strument kirurġiku li jħit il-ġilda)</item>
<item><ref target="https://mt.wikipedia.org/wiki/Lars_Leksell">Lars Leksell</ref> (newrokirurgu li vvinta r-radjokirurġija)</item>
<item><ref target="https://mt.wikipedia.org/wiki/Joseph_Lister">Joseph Lister</ref> (skopra s-sepsi kirurġika, il-Listerine huwa msemmi għalih)</item>
<item><ref target="https://mt.wikipedia.org/wiki/Harvey_Cushing">Harvey Cushing</ref> (pijunier li spiss jitqies bħala l-missier tan-newrokirurġija moderna)</item>
<item><ref target="https://mt.wikipedia.org/wiki/Paul_Tessier">Paul Tessier</ref> (kirurgu <ref target="https://mt.wikipedia.org/wiki/Franza">Franċiż</ref> u missier il-kirurġija kranjofaċċali)</item>
<item><ref target="https://mt.wikipedia.org/wiki/Gholam_A._Peyman">Gholam A. Peyman</ref> (inventur tal-LASIK<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>)</item>
<item><ref target="https://mt.wikipedia.org/wiki/Ioannis_Pallikaris">Ioannis Pallikaris</ref> (kirurgu <ref target="https://mt.wikipedia.org/wiki/Greċja">Grieg</ref> li wettaq l-ewwel operazzjoni tal-LASIK fuq għajn ta’ bniedem<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> u li żviluppa l-Epi-LASIK<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>)</item>
<item><ref target="https://mt.wikipedia.org/wiki/Nikolay_Pirogov">Nikolay Pirogov</ref> (il-fundatur tal-kirurġija fejn kienu jseħħu l-battalji)</item>
<item><ref target="https://mt.wikipedia.org/wiki/Valery_Shumakov">Valery Shumakov</ref> (pijunier tal-impjantazzjoni tal-organi artifiċjali)</item>
<item><ref target="https://mt.wikipedia.org/wiki/Svyatoslav_Fyodorov">Svyatoslav Fyodorov</ref> (kreatur tal-keratotomija radjali)</item>
<item><ref target="https://mt.wikipedia.org/wiki/Gazi_Yasargil">Gazi Yasargil</ref> (newrokirurgu <ref target="https://mt.wikipedia.org/wiki/Turkija">Tork</ref> u fundatur tal-mikronewrokirurġija)</item>
<item><ref target="https://mt.wikipedia.org/wiki/Rene_Favaloro">Rene Favaloro</ref> (l-ewwel kirurgu li wettaq operazzjoni tal-bypass)</item>
<item><ref target="https://mt.wikipedia.org/wiki/Michael_R._Harrison">Michael R. Harrison</ref> (pijunier tal-kirurġija fuq il-feti)</item>
<item><ref target="https://mt.wikipedia.org/wiki/Michael_DeBakey">Michael DeBakey</ref> (edukatur u innovatur fil-qasam tal-kirurġija kardijaka)</item>
<item><ref target="https://mt.wikipedia.org/wiki/Fidel_Pagés">Fidel Pagés</ref> (pijunier tal-loppju epidurali)</item>
<item><ref target="https://mt.wikipedia.org/wiki/Wilder_Penfield">Wilder Penfield</ref> (newrokirurġija)</item>
<item><ref target="https://mt.wikipedia.org/wiki/Harold_Gillies">Harold Gillies</ref> (pijunier tal-kirurġija plastika)</item>
<item><ref target="https://mt.wikipedia.org/wiki/Maria_Siemionow">Maria Siemionow</ref> (pijunier tal-operazzjoni tat-trapjant faċċali kważi totali)</item>
<item><ref target="https://mt.wikipedia.org/wiki/Mary_Edwards_Walker">Mary Edwards Walker</ref> (l-ewwel kirurga fl-Istati Uniti)</item>
<item><ref target="https://mt.wikipedia.org/wiki/Jennie_Simile_Robertson">Jennie Simile Robertson</ref> (l-ewwel kirurga fil-<ref target="https://mt.wikipedia.org/wiki/Kanada">Kanada</ref>)</item>
<item><ref target="https://mt.wikipedia.org/wiki/Jesse_Gray">Jesse Gray</ref> (l-ewwel kap kirurga fl-Isptar ta’ Hopkinz)</item>
<item><ref target="https://mt.wikipedia.org/wiki/Marian_Frauenthal_Sloane">Marian Frauenthal Sloane</ref> (l-ewwel kirurgu ortopediku <ref target="https://mt.wikipedia.org/wiki/Ġudaiżmu">Lhudi</ref> li ppubblika l-ġurnal ortopediku revedut mill-pari)</item>
<item><ref target="https://mt.wikipedia.org/wiki/Eleanor_Davies-Colley">Eleanor Davies-Colley</ref> (kirurga u fundatur tas-South London Hospital għan-nisa u t-tfal)</item>
<item><ref target="https://mt.wikipedia.org/wiki/Dorothy-Laviania_Brown">Dorothy-Laviania Brown</ref> (l-ewwel kirurga Afrikana-Amerikana)</item>
<item><ref target="https://mt.wikipedia.org/wiki/Sakineh_Pari">Sakineh Pari</ref> (l-ewwel kirurga fl-<ref target="https://mt.wikipedia.org/wiki/Iran">Iran</ref>)</item>
<item><ref target="https://mt.wikipedia.org/wiki/Nina_Starr_Braunwald">Nina Starr Braunwald</ref> (l-ewwel kirurga kardijaka)</item></list>
Organizzzazzjonijiet u sħubijiet
<list type="unordered"><item>ACFAS</item>
<item>FACS</item>
<item>FRACDS</item>
<item>FRACS</item>
<item>FRCS</item>
<item>FRCS (il-<ref target="https://mt.wikipedia.org/wiki/Kanada">Kanada</ref>)</item>
<item>FRCS (<ref target="https://mt.wikipedia.org/wiki/Edinburgu">Edinburgu</ref>, l-<ref target="https://mt.wikipedia.org/wiki/Skozja">Iskozja</ref>)</item>
<item>FRCSI (l-<ref target="https://mt.wikipedia.org/wiki/Repubblika_tal-Irlanda">Irlanda</ref>)</item>
<item>MRCS</item></list>
</text></body></html>