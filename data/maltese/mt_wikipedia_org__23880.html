<html><body><text id="wikipedia_mt_wikipedia_org__23880.html" ns="0" revid="271528" sourceurl="https://mt.wikipedia.org/wiki/Anton_Agius_Muscat" title="Anton Agius Muscat" type="wikipedia">Anton Agius Muscat


<p><hi rend="bold">Anton Agius Muscat</hi> (Ħamrun, 19 ta’ April 1931 - 2 ta' Frar 2018) kien għalliem u awtur Malti.</p>
Studji
<p>Studja l-Liċeo, is-St Michael’s Training College u f’St Mary University College ta’ Twickenhan, l-Ingilterra.</p>
Għalliem
<p>Fl-1950 beda jgħallem mad-Dipartiment tal-Edukazzjoni, fl-1960 laħaq assistent kap u fl-1970 inħatar Kap ta’ skola. Huwa rtira mis-servizz fl-1992.</p>
Ħidma Favur il-Malti
<p>Agius Muscat hu magħruf aktar għall-ħidma tiegħu fil-Moviment tal-Malti u l-Għaqda Letterarja Maltija fejn ħa ħsieb jippreżenta diversi programmi letterarji fiż-żewġ għaqdiet.</p>
<p>Fl-1960 kien milqugħ bħala membru tal-<ref target="https://mt.wikipedia.org/wiki/Għaqda_tal-Kittieba_tal-Malti">Għaqda tal-Kittieba tal-Malti</ref>, magħrufa llum bħala l-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>, u għal snin twal ħadem fil-kunsill kemm bħala Segretarju Relazzjonijiet Pubbliċi kif ukoll bħala Teżorier u Viċi President.</p>
<p>F’isem L-Akkademja tal-Malti organizza u mexxa erbatax-il programm televiżiv fl-1980/81 bl-isem Ħarsa mill-Qrib, li fihom it-telespettatur iltaqa’ ma’ kittieba anzjani.</p>
<p>Fl-1982, <ref target="https://mt.wikipedia.org/wiki/Karmenu_Vassallo">Karmenu Vassallo</ref> ddeskrivieh bħala “kontributur ħawtiel u lieżem fil-qasam ġurnalistiku Malti, b’ħemel ta’ kitba bl-Ingliż u bil-Malti ta’ qatgħa u xejra kulturali/edukattiva/soċjali."</p>
</text></body></html>