<html><body><text id="wikipedia_mt_wikipedia_org__23842.html" ns="0" revid="250044" sourceurl="https://mt.wikipedia.org/wiki/Tazza_tad-Dinja_tal-Futbol_1934" title="Tazza tad-Dinja tal-Futbol 1934" type="wikipedia">Tazza tad-Dinja tal-Futbol 1934
<p>It-<hi rend="bold">Tazza tad-Dinja tal-Futbol 1934</hi> kienet it-tieni edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, il-kampjonat internazzjonali organizzat mill-<ref target="https://mt.wikipedia.org/wiki/FIFA">FIFA</ref>. Din saret fl-<ref target="https://mt.wikipedia.org/wiki/Italja">Italja</ref> bejn is-27 ta' Mejju u l-10 ta' Ġunju 1934.</p>
<p>Din l-edizzjoni kienet l-ewwel darba fejn it-timijiet kellhom jikkwalifikaw biex jieħdu sehem. 31 pajjiż daħlu għal din il-kompetizzjoni, u wara l-kwalifikazzjoni, 16-il tim ipparteċipa fil-fażi finali. Iċ-ċampjins renjanti, l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>, irrifjutaw li jieħdu sehem minħabba l-fatt li erba' timijiet Ewropej biss kienu aċċettaw li jipparteċipaw fil-<ref target="https://mt.wikipedia.org/wiki/Tazza_tad-Dinja_tal-Futbol_1930">kampjonat tal-1930</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> saret it-tieni ċampjin tat-Tazza tad-Dinja u l-ewwel Ewropew li rebaħha, wara li għelbet liċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref> 2–1 fil-finali.</p>
L-għażla tal-pajjiż ospitanti
<p>Wara proċess twil ta' teħid ta' deċiżjoni fejn il-kumitat eżekuttiv tal-FIFA iltaqa' tmien darbiet,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> l-<ref target="https://mt.wikipedia.org/wiki/Italja">Italja</ref> ġiet magħżula bħala l-pajjiż ospitanti f'laqgħa fi <ref target="https://mt.wikipedia.org/wiki/Stokkolma">Stokkolma</ref> fid-9 ta' Ottubru 1932.<ref target="https://mt.wikipedia.org/wiki/Il-Paġna_prinċipali#cite_note-h23-3">[3]</ref> Id-deċiżjoni ttieħdet mill-kumitat eżekuttiv mingħajr votazzjoni.<ref target="https://mt.wikipedia.org/wiki/Il-Paġna_prinċipali#cite_note-h23-3">[3]</ref> Il-kandidatura Taljana ġiet magħżula fuq dik <ref target="https://mt.wikipedia.org/wiki/Żvezja">Żvediża</ref>,<ref target="https://mt.wikipedia.org/wiki/Il-Paġna_prinċipali#cite_note-FIFAhistory-4">[4]</ref> bil-gvern Taljan jalloka baġit ta' 3.5 miljun <ref target="https://mt.wikipedia.org/wiki/Lira_Taljana">Lira</ref> għall-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Kwalifikazzjoni u parteċipanti
<p>36 pajjiż applikaw sabiex jieħdu sehem fil-kompetizzjoni, u b'hekk kienu neċessarji logħbiet ta' kwalifikazzjoni sabiex inaqqsu dan in-numru għal 16. Fost dawn kien hemm nieqsa l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>, li rrifjutaw li jieħdu sehem bi protesta għall-fatt li diversi pajjiżi Ewropej naqsu li jmorru l-Amerika t'Isfel għall-<ref target="https://mt.wikipedia.org/wiki/Tazza_tad-Dinja_tal-Futbol_1930">edizzjoni preċedenti</ref> tat-Tazza tad-Dinja li l-Urugwaj ospitat fl-1930.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Għalhekk, it-Tazza tad-Dinja tal-1934 hi l-unika waħda fl-istorja fejn iċ-ċampjin renjanti ma ħax sehem. Il-<hi rend="italic">Home Nations</hi> Brittaniċi wkoll irrifjutaw li jipparteċipaw, fi żmien ta' eżilju impost minnhom infushom fuq il-FIFA.</p>
<p>Minkejja r-rowl tagħhom bħala l-pajjiż ospitanti, l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> kellha xorta waħda tidħol fil-fażi ta' kwalifika, b'din id-darba tkun l-ewwel u l-unika darba li l-ospitu tal-kompetizzjoni ma ngħatax kwalifikazzjoni awtomatika.<ref target="https://mt.wikipedia.org/wiki/Il-Paġna_prinċipali#cite_note-h23-3">[3]</ref> Il-logħbiet ta' kwalifikazzjoni ġiew maqsuma skont fatturi ġeografiċi. L-irtirar kmieni taċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref> fisser li l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> ikkwalifikaw mingħajr ma lagħbu logħba waħda.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Tnax mis-sittax-il post ġew allokati lill-Ewropa, tlieta lill-kontinent Amerikan, u wieħed lill-Afrika u l-Asja. Kienu biss għaxra mit-32 pajjiż, u erbgħa mis-sittax-il tim kwalifikat kienu barra mill-Ewropa. L-<ref target="https://mt.wikipedia.org/wiki/Tim_nazzjonali_tal-futbol_tal-Eġittu">Eġittu</ref> sar l-ewwel tim Afrikan li kkwalifika għall-fażi finali tat-Tazza tad-Dinja. L-aħħar logħba ta' kwalifikazzjoni kienet bejn l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref> u din saret tliet ijiem biss 'il bogħod mill-bidu tal-kampjonat f'logħba milgħuba fil-kapitali <ref target="https://mt.wikipedia.org/wiki/Ruma">Ruma</ref>, li l-Istati Uniti rebħu.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Is-sittax-il tim li kkwalifikaw għall-fażi finali kienu:</p>

Il-kompetizzjoni
<figure><caption>Il-gowl tar-rebħa fil-finali ta' <ref target="https://mt.wikipedia.org/wiki/Angelo_Schiavio">Angelo Schiavio</ref> li għeleb lill-gowler <ref target="https://mt.wikipedia.org/wiki/František_Plánička">František Plánička</ref> fil-ħin barrani</caption></figure>
<figure><caption>L-Italja tiċċelebra l-ewwel titlu tat-Tazza tad-Dinja</caption></figure>
<p>Il-fażi tal-gruppi li ġiet użata fl-ewwel edizzjoni ġiet imwarrba u minflok intlagħab kampjonat b'eliminazzjoni diretta. Jekk logħba baqgħet indaqs wara disgħin minuta, tletin minuta ta' ħin barrani kien jintlagħab. Jekk ir-riżultat kien jispiċċa fi dro, il-partita terġa' tintlagħab fil-ġurnata ta' wara.</p>
<p>L-ewwel tmien logħbiet tal-ewwel rawnd intlagħabu fl-istess ħin.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, li kienet magħmula fil-maġġoranza mill-plejers ta' <ref target="https://mt.wikipedia.org/wiki/Juventus_FC">Juventus</ref>,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> bdiet b'rebħa konviċenti ta' 7–1 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>. Diżgwit intern fost l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">iskwadra Arġentina</ref> fisser li għal dan il-kampjonat ma kien hemm l-ebda membru li wasal sal-finali tal-1930. Kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>, l-Arġentina marru fil-vantaġġ darbtejn, però żewġ gowls ta' <ref target="https://mt.wikipedia.org/wiki/Sven_Jonasson">Sven Jonasson</ref> u gowl ta' <ref target="https://mt.wikipedia.org/wiki/Knut_Kroon">Knut Kroon</ref> taw l-Iżvezja rebħa ta' 3–2. Il-ġirien Sud-Amerikani tal-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> ukoll sofra minn eliminazzjoni bikrija hekk kif Spanja rebħitilhom bi skor konvinċenti ta' 3–1.</p>
<p>Għall-unika darba fl-istorja tat-Tazza tad-Dinja, l-aħħar tmien timijiet kienu kollha Ewropej. Fil-kwarti tal-finali, wara li l-ewwel konfront bejn l-Italja u Spanja spiċċa fi dro ta' 1–1, il-logħba kellha terġa' tintlagħab fil-ġurnata ta' wara b'diversi plejers mibdula miż-żewġ timijiet kawża ta' għeja u problemi fiżiċi. <ref target="https://mt.wikipedia.org/wiki/Ricardo_Zamora">Ricardo Zamora</ref> għal Spanja kellu jaqbeż it-tieni logħba wara li weġġa' fl-ewwel waħda, u fuq in-naħa l-oħra, <ref target="https://mt.wikipedia.org/wiki/Mario_Pizziolo">Mario Pizziolo</ref> lagħab l-aħħar logħba tiegħu mat-tim nazzjonali wara li f'intervent kiser saqajh.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-logħba, deskritta mill-kronaka ta' dak iż-żmien bħala waħda diffiċli u vjolenti, ra lill-Italja toħroġ rebbieħa 1–0, fost il-protesti tal-Ispanjoli għal gowl imħassar.</p>
<p>Fis-semifinali l-Italja ltaqgħet mal-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>, li kienet għadha kemm ġejja minn konfront kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> li l-kowċ Awstrijakk <ref target="https://mt.wikipedia.org/wiki/Hugo_Meisl">Hugo Meisl</ref> iddeskriva bħala "ġlieda, mhux logħba futbol". L-Italja rebħet għal darb'oħra bi skor ta' 1–0, b'gowl kontroversjali ta' <ref target="https://mt.wikipedia.org/wiki/Enrique_Guaita">Enrique Guaita</ref>. Fis-semifinali l-oħra ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref> assigurat postha fil-finali b'rebħa ta' 3–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>. Fil-finali bejn l-Italja u ċ-Ċekoslovakkja, li ntlagħbet fi <ref target="https://mt.wikipedia.org/wiki/Stadio_Nazionale_del_PNF">Stadio del Partito Nazionale Fascista</ref>, it-Taljani ħarġu rebbieħa b'riżultat ta' 2–1 wara l-<ref target="https://mt.wikipedia.org/wiki/Ħin_barrani">ħin barrani</ref>. Iċ-Ċekoslovakki marru fil-vantaġġ b'gowl ta' <ref target="https://mt.wikipedia.org/wiki/Antonín_Puč">Antonín Puč</ref> b'għoxrin minuta 'l bogħod mit-tisfira finali. Madanakollu, l-Italja sabu x-xibka fit-80 minuta b'gowl ta' <ref target="https://mt.wikipedia.org/wiki/Raimundo_Orsi">Raimundo Orsi</ref>. Il-logħba marret għall-ħin supplementari u t-Taljani sabu l-gowl tar-rebħa minn <ref target="https://mt.wikipedia.org/wiki/Angelo_Schiavio">Angelo Schiavio</ref>, sabiex ġew inkurunati ċampjins tad-dinja.</p>
Riżultati

















Kwarti tal-finali







Ripetizzjoni









L-aqwa skorers
5 gowls
<list type="unordered"><item> <ref target="https://mt.wikipedia.org/wiki/Oldřich_Nejedlý">Oldřich Nejedlý</ref></item></list>
4 gowls
<list type="unordered"><item> <ref target="https://mt.wikipedia.org/wiki/Edmund_Conen">Edmund Conen</ref></item>
<item> <ref target="https://mt.wikipedia.org/wiki/Angelo_Schiavio">Angelo Schiavio</ref></item></list>
3 gowls
<list type="unordered"><item> <ref target="https://mt.wikipedia.org/wiki/Raimundo_Orsi">Raimundo Orsi</ref></item>
<item> <ref target="https://mt.wikipedia.org/wiki/Leopold_Kielholz">Leopold Kielholz</ref></item></list>
2 gowls

gowl

Biblijografija
<list type="unordered"><item>Chris Hunt (2006).  Interact (ed.). <hi rend="italic">World Cup Stories: The history of the FIFA World Cup</hi> (bl-Ingliż). <ref target="https://mt.wikipedia.org/wiki/Speċjali:SorsiKotba/978-0-9549819-2-1">ISBN978-0-9549819-2-1</ref>.Parametru mhux magħruf |belt= injorat (<ref target="https://mt.wikipedia.org/wiki/Għajnuna:Żbalji_CS1#parameter_ignored">għajnuna</ref>)</item>
<item>Cris Freddi (2006).  HarperCollins (ed.). <hi rend="italic">Complete Book of the World Cup 2006</hi> (bl-Ingliż). <ref target="https://mt.wikipedia.org/wiki/Speċjali:SorsiKotba/0-00-722916-X">ISBN0-00-722916-X</ref>.Parametru mhux magħruf |belt= injorat (<ref target="https://mt.wikipedia.org/wiki/Għajnuna:Żbalji_CS1#parameter_ignored">għajnuna</ref>)</item>
<item>Terry Crouch (2002).  Aurum (ed.). <hi rend="italic">The World Cup: The Complete History</hi> (bl-Ingliż). <ref target="https://mt.wikipedia.org/wiki/Speċjali:SorsiKotba/978-1-85410-843-2">ISBN978-1-85410-843-2</ref>.Parametru mhux magħruf |belt= injorat (<ref target="https://mt.wikipedia.org/wiki/Għajnuna:Żbalji_CS1#parameter_ignored">għajnuna</ref>)</item></list>


Ħoloq esterni
<list type="unordered"><item><ref target="http://www.fifa.com/worldcup/archive/italy1934/index.html">Italja 1934</ref> fuq FIFA.com</item></list>
</text></body></html>