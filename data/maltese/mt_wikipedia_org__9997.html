<html><body><text id="wikipedia_mt_wikipedia_org__9997.html" ns="0" revid="247962" sourceurl="https://mt.wikipedia.org/wiki/Nannakola_tas-seba%27_tikek" title="Nannakola tas-seba' tikek" type="wikipedia">Nannakola tas-seba' tikek
<p>In-<hi rend="bold">nannakola tas-seba tikek</hi> hija bijoloġikament magħrufa bl-isem <hi rend="italic">Coccinella septempunctata</hi>. L-isem <hi rend="italic"><ref target="https://mt.wikipedia.org/wiki/Coccinella">Coccinella</ref></hi> ġej mill-kelma latina <hi rend="italic">Coccineus</hi> li tfisser lewn <ref target="https://mt.wikipedia.org/wiki/Aħmar">aħmar</ref> filwaqt li l-isem <hi rend="italic">septempunctata</hi> jirreferi għas-seba' tikek illi jisabu fuq id-dahar tal-<ref target="https://mt.wikipedia.org/wiki/Insett">insett</ref> <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Dan l-insett hu kklasifikat taħt il-familja <ref target="https://mt.wikipedia.org/wiki/Coccinellidae">Coccinellidae</ref>. Din hija familja diversa li tinkludi il-fuq minn 5,000 speċi differenti ta' <ref target="https://mt.wikipedia.org/wiki/Nannakoli">nannakoli</ref>. In-nannakola tas-seba' tikek hija komuni fil-Kampanja Maltija speċjalment fl-Istaġun tar-Rebbiegha li huwa l-istaġun ta' kopulazzjoni tan-nannakoli.</p>
Dehra esterna
<p>In-nannakola tas-seba' tikek hi kemmxejn żgħira u għandha daqs medju ta 6-8mm minn ponta sa ponta. Il-ġisem tal-insett jinqasam fi tlitt partijiet speċjaliżżati; dawn huma - ir-<ref target="https://mt.wikipedia.org/wiki/Ras">ras</ref>, is-sider u l-qadd. Ir-ras għandha żewġ <ref target="https://mt.wikipedia.org/wiki/Antenni">antenni</ref> flessibli li jintużaw biex l-insett iħoss l-ambjent ta' madwaru. Għandha ukoll par <ref target="https://mt.wikipedia.org/wiki/Għajnejn">għajnejn</ref> kumplessi li jgħinu fil-vista kif ukoll partijiet tal-ħalq li huma speċjaliżżati biex jieklu il-mell (dan huwa insett żgħir illi jagħmel ħsara lil pjanti bl'Ingliż jissejjaħ <hi rend="italic">aphid</hi>) u insetti oħra <ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Il-kulur tar-ras huwa differenti minn dak tal-kumplament tal-ġisem. Fil-fatt ir-ras hija ta' lewn <ref target="https://mt.wikipedia.org/wiki/Iswed">iswed</ref> bit-tikek bojod fuqha. Il-protezzjoni tar-ras hija essenzjali għas-sopravivenza. Din tiġi mwettqa minn <ref target="https://mt.wikipedia.org/wiki/Esoskeletru">esoskeletru</ref> iebes magħmul minn <ref target="https://mt.wikipedia.org/wiki/Proteini">proteini</ref>. Iżda dan mhux kollox! Ir-ras tan-nannakola hija wkoll parzjalment moħbija taħt struttura li tissejjaħ <hi rend="italic">pronotum</hi>.
It-<ref target="https://mt.wikipedia.org/wiki/Toraċi">toraċi</ref> magħmul minn partijiet ta' esoskeletru li huma flessibbli. Dawn huma mqabbdin mas-saqajn tan-nannakola u jgħinu ukoll fil-movimenti tal-insett.
L-<ref target="https://mt.wikipedia.org/wiki/Addomi">addomi</ref> mbagħad huwa maqsum f'ħames segmenti. F'kl waħda minnhom insibu l-aperturi tal-arja (stigmi) mentri fuq l-aħħar segment hemm ukoll l-anus u l-organi ġenitali tal-insett. 
It-toraċi, l-addomi u l-par ġwienaħ ta' wara huma protetti wholl minn struttura ta' lewn aħmar vivaċi. Din l-istruttura għandha forma ovali u tissejjaħ <hi rend="italic">elittra</hi>. L-elittra hija maqsuma f'żewg partijiet u tifetaħ eżatt qabel ma ttir in-nannakola. Fil-fatt, l-elittra hija l-ġwienaħ ta' quddiem li ġew modifikati biex iservu ta' protezzjoni. Fuqhom hemm is-seba' tikek suwed li jagħtu l-isem lil din l-ispeċi u jiddistingwuha minn nannakoli oħra.</p>
Fiżjoloġija u strutturi interni
<p>Il-fiżjoloġija tan-nannakola tixbaħ ħafna lil dik ta' insetti oħra.</p>
<p><hi rend="italic">Is-<ref target="https://mt.wikipedia.org/wiki/Sistema_nervuża">sistema nervuża</ref></hi> tan-nannakola hija ferm żviluppata. Fil-fatt fir-ras hemm numru kbir ta' <ref target="https://mt.wikipedia.org/wiki/Nervituri">nervituri</ref> illi huma miġbura flimkien biex jiffurmaw strutturi kumplessi. Ġabra ta' nervituri tissejjaħ <hi rend="italic">ganliju</hi>. Din hija struttura avvanzata li minnha joħorgu nervituri oħra li jinfirxu mal-ġisem kollu. Il-<hi rend="italic">ganliju</hi> jikkontrolla l-impulsi għaċ-ċaqliq tal-<ref target="https://mt.wikipedia.org/wiki/Muskoli">muskoli</ref>, kif ukoll jintuża biex jirċievi messaġġi minn strutturi li għandhom x'jaqsmu mas-sensi tal-insett (eż. l-antenni).</p>
<p><hi rend="italic">Is-<ref target="https://mt.wikipedia.org/wiki/Sistema_ta'_ċirkolazzjoni">sistema ta' ċirkolazzjoni</ref></hi> tan-nannakola hija ferm differenti minn dik li nafu aħna. Sistema bħal din tissejjaħ <hi rend="italic">Sistema ta' ċirkolazzjoni miftuħa</hi>. Id-<ref target="https://mt.wikipedia.org/wiki/Demm">demm</ref> tan-nannakola jiġi ippumpjat fil-ġisem minn <ref target="https://mt.wikipedia.org/wiki/Qalb">qalb</ref> tawwalija. Iżda id-demm tan-nannakola ma jgħaddix minn <ref target="https://mt.wikipedia.org/wiki/Vini">vini</ref> u <ref target="https://mt.wikipedia.org/wiki/Arterji">arterji</ref> kif nafu aħna. Id-demm jgħaddi b'mod ħieles bejn iċ-<ref target="https://mt.wikipedia.org/wiki/Ċelloli">ċelloli</ref> tal-ġisem u jwassal is-sustanzi neċessarji b'mod ferm tajjeb. Din is-sistema però hija effiċjenti biss fi ħlejjaq żgħar.</p>
<p><hi rend="italic">Il-ġwienah tan-nannakola</hi> huma ferm partikolari. Dan għaliex huma konessi ma' muskoli speċjaliżżati. Dawn il-muskoli huma kapaċi jaħdmu għal ħinijiet twal mingħajr għajja u b'hekk jgħamluha possibli biex in-nannakola tas-seba' tikek ittir għal-ħinijiet kemmxejn twal. Dawn it-tip ta' muskoli jissejjħu muskoli mijoġeniċi.</p>
<p><hi rend="italic">Is-<ref target="https://mt.wikipedia.org/wiki/Sistema_respiratorja">sistema respiratorja</ref></hi> hija magħmula minn ħafna kanali. Din is-sistema hija speċjaliżżata għax tħalli l-<ref target="https://mt.wikipedia.org/wiki/Ossiġenu">ossiġnu</ref> jinfirex direttament fil-muskoli mingħajr ma jgħaddi fid-demm. B'hekk in-nannakola tkun tista' tilħaq rata ta' <ref target="https://mt.wikipedia.org/wiki/Metaboliżmu">metaboliżmu</ref> għolja, li hija idejali.</p>
Iċ-ċiklu tal-ħajja
<figure><caption>Kopulazzjoni</caption></figure><p>Iċ-ċiklu tan-nannakola tas-seba' tikek jieħu bejn 3 - 5 ġimgħat iżda dan jista' jvarja skond l-ambjent tal-madwar. In-nuqqas ta' riżorsi, l-<ref target="https://mt.wikipedia.org/wiki/Umdita'">umdita'</ref> u it-<ref target="https://mt.wikipedia.org/wiki/Temperatura">temperatura</ref> kollha jistgħu jaffetwaw dan iċ-ċiklu. Fir-<ref target="https://mt.wikipedia.org/wiki/Rebbiegħa">rebbiegħa</ref> in-nannakoli adulti (li jkun irnexxilhom jirreżistu ix-xitwa) jiġbru l-ikel u jbidu minn 50 sa 200 <ref target="https://mt.wikipedia.org/wiki/Bajda">bajda</ref> ġo kolonji tal-<ref target="https://mt.wikipedia.org/wiki/Mell">mell</ref> (<hi rend="italic">aphids</hi>). Il-bajd ikun żgħir, kemmxejn <ref target="https://mt.wikipedia.org/wiki/Isfar">isfar</ref> u jiġi ddepożitat fi gruppi. Wara erbat ijiem, il-bajd ifaqqas f'<ref target="https://mt.wikipedia.org/wiki/Xagħat">xagħat</ref> żgħir li għandu sitt saqajn <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Dan ix xagħat ikun iswed bit-tikek <ref target="https://mt.wikipedia.org/wiki/Oranġjo">oranġjo</ref> fuqu u jiekol il-mell kif ukoll insetti żgħar oħra. Wara perjodu ta' tlitt ġimgħat, ix xagħat ikun għadda minn erba' fażijiet ta' żvilupp. Dawn il-fazijiet jinvolvu it-telf tal-eksoskeletru u l-iżvilupp ta' ieħor akbar. X'ħin ix- xagħat jikber biżżejjed, ikun lest għall-aħħar fażi ta' żvilupp. Din hija il-<ref target="https://mt.wikipedia.org/wiki/Metamorfosi">metamorfosi</ref>. Il-metamorfosi tikkonsisti fil-bini ta' <ref target="https://mt.wikipedia.org/wiki/Fosdqa">fosdqa</ref> madwar ix- xagħat. Ix- xagħat stess jibni din il-fosdqa madwaru bi proteini speċjali. Din il- fosdqa imbaghad tiġi mwaħħla man-naħa ta' isfel tal-<ref target="https://mt.wikipedia.org/wiki/Werqa">werqa</ref> u fiha jsir żvilupp kbir. Il-forma tal-ġisem tax- xagħat tinbidel kompletament u ssir tixbaħ lil dik ta' nannakola adulta. Wara għaxart ijiem, l-iżvilupp ikun komplut. Il-fosdqa tiftaħ u in-nannakola adulta toħroġ minnha. Fir-rebbiegħa li jmiss, l-adulti jergħu jitgħammru u ċ-ċiklu jerġa' jibda.</p>
Imġiba naturali
<p>Matul l-istaġuni kesħin (Il-<ref target="https://mt.wikipedia.org/wiki/Ħarifa">Ħarifa</ref> u <ref target="https://mt.wikipedia.org/wiki/Ix-Xitwa">ix-Xitwa</ref>), ħafna nannakoli jinġabru flimkien u jfittxu kenn taħt qxur tas-<ref target="https://mt.wikipedia.org/wiki/Siġar">siġar</ref> kif ukoll fi xquq żgħar fil-ġebel. Huwa maħsub illi in-nannakoli stess jitilqu <ref target="https://mt.wikipedia.org/wiki/Feromoni">feromoni</ref> apposta illi jħeġġu iktar nannakoli biex jiġu għal-kenn fl-istess post. Il-vantaġġ ta' din l-imġiba hu illi inqas sħana tiġi mitlufa mill-insett u b'hekk iċ-ċans ta' sopravivenza tul ix-xitwa jiżdied.</p>
Mekkaniżmi ta' difiża
<figure><caption>Il-larva jiekol il-mell</caption></figure><p><hi rend="italic">Coccinella septempuntata</hi> għandha bosta mekkaniżmi ta' difiża illi jgerrxu il-predaturi u b'hekk jgħinnu fis-soppravivenza tal-ispeċi.</p>
<p>F'wieħed minn dawn il-mekkaniżmi in-Nannakola tas-seba' tikek <hi rend="italic">tilgħabha ta' mejta</hi> <ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Fil-fatt, meta xi <ref target="https://mt.wikipedia.org/wiki/Għasfur">għasfur</ref> jew <ref target="https://mt.wikipedia.org/wiki/Predatur">predatur</ref> ieħor jersaq lejha, in-nannakola tibqa' wieqfa u ma tiċċaqlaqx. Il-predaturi normalment jħobbu jaqbdu organiżmi ħajjin u friski u malli jaħsbu illi <ref target="https://mt.wikipedia.org/wiki/Organiżmu">organiżmu</ref> huwa mejjet, malajr jaqtgħu qalbhom u jfittxu ikel ieħor.</p>
<p>Mekkaniżmu ieħor huwa dak ta' <hi rend="italic">l-uzu tal-kulur aħmar</hi>. Dan il-kulur huwa riżultat ta' sustanzi bl'isem ta' <ref target="https://mt.wikipedia.org/wiki/Karotenojdi">karotenojdi</ref> li jiġu prodotti fl-elitra (il-ġwienaħ protettivi) tan-nannakola. Bijoloġikament, il-kulur aħmar huwa assocjat ma' affarijiet tossiċi, velenużi jew perikolużi. B'hekk il-kulur aħmar iservi bħala twissija lill- predaturi li n-nannakola hija ħażina għall-ikel u m' hijiex ta' min imissha. Dan il-kulur iħajjar lill- predaturi jduru fuq ikel ieħor u mhux fuq in-nannakola. </p>
<p>It-tielet mekkaniżmu effiċċjenti ta' difiza jintuża f'każijiet fejn il-predatur iwebbes rasu u jibqa' jipprova jattakka lin-nannakola. F'dan il-każ, in-nannakola <hi rend="italic">terħi d-demm mill-ġogi.</hi> Dan jista' jidher bħala mekkaniżmu stramb, iżda huwa mod mill-aktar effettiv biex ibiegħed lill-predaturi. Dan għaliex id-demm jkun fih sustanzi ta' lewn isfar li jissejjħu <ref target="https://mt.wikipedia.org/wiki/Alkalojdi">alkalojdi</ref>. Dawn għandhom riħa tinten kif ukoll togħoma ħazina. Malli l-predaturi jtiegħmu jew ixommu r-riħa ta' dawn is-<ref target="https://mt.wikipedia.org/wiki/Sustanzi">sustanzi</ref>, huma jitbiegħdu minnufih. Il-predaturi imbagħad jibqgħu jiftakru u jassoċjaw it-togħma ħazina man- nannakola u b'hekk dan il-mekkaniżmu jiżgura ukoll illi fil-futur, il-predaturi ma jerġgħux jersqu biex jattakkaw lin-nannakola. Ix-xagħat tan-nannakoli ukoll jista' jerħi dawn is-sustanzi, pero' dan ikollu <ref target="https://mt.wikipedia.org/wiki/Glandola">glandola</ref> apposta li tagħmel dan.</p>
Użu ekonomiku tan-nannakola
<p><hi rend="italic">Coccinella septempunctata</hi> hija <ref target="https://mt.wikipedia.org/wiki/Insettivora">insettivora</ref> u d-dieta tagħha tikkonsisti l-iktar f'insetti żgħar. Fil-fatt, in-nannakola u x- xagħat tagħha għandhom bżonn jieklu ħafna insetti kuljum biex jibqgħu f'saħħithom. Il-maġġoranza tal-insetti li tiekol in-nannakola huma parassiti tal-<ref target="https://mt.wikipedia.org/wiki/Pjanti">pjanti</ref> u jagħmlu ħsara lill- prodotti tal-<ref target="https://mt.wikipedia.org/wiki/Agrikoltura">agrikoltura</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Għalhekk, il-bdiewa jużaw dan il-fatt għall-vantaġġ tagħhom u jużaw lin-nannakola bħala <ref target="https://mt.wikipedia.org/wiki/Kontroll_bijoloġiku">kontroll bijoloġiku</ref> ta' dawn l-insetti. Ħafna rziezet organiċi jitilqu lin-nannakoli fl-għelieqi tagħhom biex b'hekk inaqqsu l-popolazzjoni tal-insetti <ref target="https://mt.wikipedia.org/wiki/Parassiti">parassiti</ref>. Dan huwa mhux biss mod faċli biex jitnaqqas l-użu tal-<ref target="https://mt.wikipedia.org/wiki/Pestiċidi">pestiċidi</ref>, iżda huwa wkoll mod li jiswa inqas flus u għalhekk huwa preferut minn ċerti bdiewa.</p>


Ħoloq esterni

<list type="unordered"><item><ref target="http://www.connectexpress.com/~ips/lady/links.html">Ladybug Links</ref></item>
<item><ref target="http://www.maltawildplants.com/!gfx/Nature/maltawildlife.php?species=Cocinella%20septempunctata&amp;ext=&amp;type="><hi rend="italic">Coccinella septempunctata</hi> fuq is-sit <hi rend="italic">Maltawildplants.com</hi></ref></item>
<item><ref target="http://www.ladybird-survey.pwp.blueyonder.co.uk/londonla.htm#7sp">The London Essex Ladybird Survey</ref></item></list>
</text></body></html>