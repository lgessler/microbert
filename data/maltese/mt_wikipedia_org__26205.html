<html><body><text id="wikipedia_mt_wikipedia_org__26205.html" ns="0" revid="263928" sourceurl="https://mt.wikipedia.org/wiki/Giulio_Natta" title="Giulio Natta" type="wikipedia">Giulio Natta
<p><hi rend="bold">Giulio Natta</hi> (twieled fis-26 ta’ Frar 1903 – miet fit-2 ta’ Mejju 1979) kien kimiku <ref target="https://mt.wikipedia.org/wiki/Taljan">Taljan</ref> u rebbieħ tal-Premju Nobel. Huwa rebaħ il-Premju Nobel tal-Kimika fl-1963 flimkien ma’ <ref target="https://mt.wikipedia.org/wiki/Karl_Ziegler">Karl Ziegler</ref> għall-ħidma fuq il-polimeri għoljin. Huwa rċieva wkoll Medalja tad-Deheb ta’ Lomonosov fl-1969.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Bijografija
Ħajja bikrija
<p>Giulio Natta twieled f’<ref target="https://mt.wikipedia.org/wiki/Imperia">Imperia</ref>, l-<ref target="https://mt.wikipedia.org/wiki/Italja">Italja</ref>. Huwa kiseb il-lawrja tiegħu fl-inġinerija kimika mill-università tal-<hi rend="italic">Politecnico di Milano</hi> f’<ref target="https://mt.wikipedia.org/wiki/Milan">Milan</ref> fl-1924. Fl-1927 għadda mill-eżamijiet biex isir professur fl-istess università. Fl-1933 huwa sar professur full-time u direttur tal-Istitut tal-Kimika Ġenerali tal-Università ta’ <ref target="https://mt.wikipedia.org/wiki/Pavia">Pavia</ref>, fejn ħadem sal-1935. Dik is-sena ġie maħtur bħala professur full-time fil-kimika fiżika fl-Università ta’ <ref target="https://mt.wikipedia.org/wiki/Ruma">Ruma</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Karriera
<p>Mill-1936 sal-1938 beda jaħdem bħala professur full-time u direttur tal-Istitut tal-Kimika Industrijali fl-Istitut Politekniku ta’ <ref target="https://mt.wikipedia.org/wiki/Torino">Torino</ref>. Fl-1938 sar kap tad-dipartiment tal-inġinerija kimika fl-università tal-Politecnico di Milano, b’mod kemxejn kontroversjali, meta l-predeċessur tiegħu <ref target="https://mt.wikipedia.org/wiki/Mario_Giacomo_Levi">Mario Giacomo Levi</ref> ġie mġiegħel jirreżenja minħabba liġijiet razzjali kontra l-Lhud li kienu ġew introdotti fl-Italja Faxxista.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Ix-xogħol ta’ Natta fil-Politecnico di Milano wassal għat-titjib tax-xogħol preċedenti ta’ Karl Ziegler u għall-iżvilupp tal-katalizzatur Ziegler-Natta. Huwa ngħata l-Premju Nobel tal-Kimika fl-1963 flimkien ma’ Karl Ziegler għar-riċerka tagħhom fil-polimeri għoljin.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ħajja privata
<p>Fl-1935 Giulio Natta żżewweġ lil <ref target="https://mt.wikipedia.org/wiki/Rosita_Beati">Rosita Beati</ref>; li kienet iggradwata fil-letteratura, u ħolqot in-neoloġiżmi “isotattiku”, “atattiku” u “sindjotattiku” għall-polimeri li skopra r-raġel tagħha.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Kellhom żewġt itfal, Giuseppe u Franca. Rosita mietet fl-1968.</p>
<p>Giulio Natta ġie dijanjostikat bil-marda ta’ Parkinson fl-1956. Fl-1963, il-kundizzjoni tiegħu pprogrediet sal-punt li kellu bżonn l-assistenza ta’ ibnu u ta’ erba’ kollegi biex jagħmel id-diskors tiegħu fiċ-ċerimonji tal-Premju Nobel fi <ref target="https://mt.wikipedia.org/wiki/Stokkolma">Stokkolma</ref>, l-<ref target="https://mt.wikipedia.org/wiki/Żvezja">Iżvezja</ref>. Natta miet f’<ref target="https://mt.wikipedia.org/wiki/Bergamo">Bergamo</ref>, l-Italja, meta kellu 76 sena.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Iktar Qari
<list type="unordered"><item>C.E.H. Bawn (1979). "Giulio Natta, 1903—1979". <hi rend="italic">Nature</hi>. <hi rend="bold">280</hi> (5724): 707.</item></list>
</text></body></html>