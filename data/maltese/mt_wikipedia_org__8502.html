<html><body><text id="wikipedia_mt_wikipedia_org__8502.html" ns="0" revid="273208" sourceurl="https://mt.wikipedia.org/wiki/%C4%A0ebla_tal-%C4%A1ir" title="Ġebla tal-ġir" type="wikipedia">Ġebla tal-ġir<figure><caption>Il-biċċa l-kbira tat-<ref target="https://mt.wikipedia.org/wiki/Tempji_Megalitiċi_ta’_Malta_u_Għawdex">Tempji Megalitiċi ta' Malta u Għawdex</ref>, fosthom dak ta' Ħaġar Qim, huma magħmula b'ħaġriet tal-ġebla tal-ġir </caption></figure>
<p>Il-<hi rend="bold">ġebla tal-ġir</hi>, magħrufa wkoll bħala <hi rend="bold">ħaġra,</hi> hija <ref target="https://mt.wikipedia.org/wiki/Blat">blat</ref> imsawwar minn depożitu sedimentari u kompost kimikament fil-parti kbira mill-<ref target="https://mt.wikipedia.org/wiki/Karbonat_tal-kalċju">karbonat tal-kalċju</ref> (CaCO3) fil-forma ta' kalċit u aragonit.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Is-<ref target="https://mt.wikipedia.org/wiki/Saffi_tal-gżejjer_Maltin">saffi tal-gżejjer Maltin</ref> jikkonsistu fil-parti kbira mill-ġebla tal-ġir. </p>
Isem
<p>Il-kelma <hi rend="italic">ġebla tal-ġir</hi> mhix xjentifikament korretta u tista' tqarraq għaliex l-ġir mhux <ref target="https://mt.wikipedia.org/wiki/Karbonat_tal-kalċju">karbonat tal-kalċju</ref> iżda <ref target="https://mt.wikipedia.org/wiki/Ossidu_tal-kalċju">ossidu tal-kalċju</ref> (CaO; ħaġra maħruqa).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ta' min jinnota wkoll li ħafna drabi l-kelma <ref target="https://mt.wikipedia.org/wiki/Ġebla_tal-franka">ġebla tal-franka</ref> tiġi użata biex tfisser ġebla tal-ġir minkejja li l-ġebla tal-franka hija biss tip wieħed tal-ġebla tal-ġir.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Deskrizzjoni
<p>Il-ġebla tal-ġir sikwit tikkonsisti minn ammonti differenti ta' <ref target="https://mt.wikipedia.org/wiki/Siliċi">siliċi</ref> (diossidu tas-<ref target="https://mt.wikipedia.org/wiki/Siliċju">siliċju</ref>) fil-forma ta' <ref target="https://mt.wikipedia.org/wiki/Selċi">selċi</ref> (chert) jew <ref target="https://mt.wikipedia.org/wiki/Żnid">żnied</ref>, kif ukoll ammonti differenti ta' <ref target="https://mt.wikipedia.org/wiki/Tafal">tafal</ref>, frak tal-ġebel u <ref target="https://mt.wikipedia.org/wiki/Ramel">ramel</ref> li jinsabu bħala firxa, f'forma ta' għoqod, jew bħala <ref target="https://mt.wikipedia.org/wiki/Saffi">saffi</ref> bejn il-blat. Il-kalċit fil-ġebla tal-ġir jiġi primarjament mill-<ref target="https://mt.wikipedia.org/wiki/Organiżmi_tal-baħar">organiżmi tal-baħar</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Dawn l-organiżmi jiffurmaw qxur ta' kalċit rqiq li jinġema' f'qiegħ il-baħar jew fuq xi sikka fejn biż-żmien tifforma sikka tal-qroll. Mod ieħor kif tiġi ffurmata l-ġebla tal-ġir huwa b'imluħa tal-kalċju maħlulin fl-ilma tax-xita. Pereżempju s-stalagmiti u s-stalagtiti jiffurmaw fl-għerien minn imluħa tal-kalċju maħlulin fl-ilma tax-xita.</p>
</text></body></html>