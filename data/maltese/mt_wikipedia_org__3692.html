<html><body><text id="wikipedia_mt_wikipedia_org__3692.html" ns="0" revid="244375" sourceurl="https://mt.wikipedia.org/wiki/Kompjuter" title="Kompjuter" type="wikipedia">Kompjuter
<figure><caption><ref target="https://mt.wikipedia.org/wiki/Kompjuter_Personali">Kompjuter Personali</ref> tal-lum.</caption></figure>
<p><hi rend="bold">Kompjuter</hi> hu magna li jimplimenta l-operazzjoni u l-funzjonijiet ta' <ref target="https://mt.wikipedia.org/wiki/Magna_ta'_Turing">magna ta' Turing</ref>.  Fi kliem iktar sempliċi, kompjuter hu <ref target="https://mt.wikipedia.org/wiki/Magna">magna</ref> <ref target="https://mt.wikipedia.org/wiki/Elettronika">elettronika</ref> <ref target="https://mt.wikipedia.org/wiki/Diġitali">diġitali</ref> li, taħt il-kontroll ta' <ref target="https://mt.wikipedia.org/wiki/Programm">programmi</ref> u <ref target="https://mt.wikipedia.org/wiki/Struzzjonijiet">struzzjonijiet</ref>, jipproċessa <ref target="https://mt.wikipedia.org/wiki/Informazzjoni">informazzjoni</ref> maħżuna biex jipproduċi informazzjoni oħra. Jeżistu diversi tipi ta' komputers, għal xogħlijiet speċifiċi u ta' daqsijiet varji.  Minn daqsijiet ta' sala li kapaċi jagħmlu diversi tipi ta' operazzjonijiet għal dawk żgħar ħafna bħal <ref target="https://mt.wikipedia.org/wiki/Ċirkwit_integrat">ċirkwit integrat</ref> kbar ftit millimetri li joqgħodu ġewwa <ref target="https://mt.wikipedia.org/wiki/Arloġġ">arloġġ</ref> jew xi ġugarell.  Biss kollha kemm huma jobdu ċertu regoli: kollha għandhom <ref target="https://mt.wikipedia.org/wiki/Memorja_ta'_kompjuter">memorja</ref> u proċessur ċentrali (<ref target="https://mt.wikipedia.org/wiki/CPU">CPU</ref>).</p>
<p>Kull kompjuter għandu jobdi <ref target="https://mt.wikipedia.org/wiki/Programm">programm</ref>: għaldaqstant, kompjuter mingħajr programm hu magna inutili u bla skop. L-iktar programm bżonjuż għal kull kompjuter hi s-<ref target="https://mt.wikipedia.org/wiki/Sistema_operattiva">sistema operattiva</ref> li tieħu ħsieb li tikkontrolla il-magna, ir-riżorsi tagħha u l-programmi l-oħra li jkunu qegħdin joperaw.  Il-programm imsejjaħ sistema operattiva jipprovdi wkoll mezz biex dak li jkun juża' u jekk hemm bżonn jinteragixxi mal-kompjuter.  Il-programmi l-oħra huma ħafna drabi msejħa <ref target="https://mt.wikipedia.org/wiki/Applikazzjonijiet">applikazzjonijiet</ref> jew <hi rend="italic">softwer</hi>.  Il-parti fiżika, il-magna, hi msejħa <hi rend="italic">hardwer</hi>.</p>
Storja tal-kompjuters
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Storja_tal-Kompjuters">Storja tal-Kompjuters</ref></hi>.
<figure><caption>Abacus Ruman</caption></figure>
<p>Oriġinalment il-kelma "kompjuter" kienet tirreferi għal persuna li kienet tagħmel kalkulazzjonijiet matematiċi, ħafna drabi bis-saħħa ta' apparat mekkaniku jew analogu.  Eżempji ta' dan l-apparat, meqjusin bħala l-antenati tal-kompjuters, huma l-<ref target="https://mt.wikipedia.org/wiki/Abacus">abacus</ref> u l-<ref target="https://mt.wikipedia.org/wiki/Mekkaniżmu_Antikythera">mekkaniżmu Antikythera</ref>, apparat antik grieg li kien jintuża fis-sena 87 QK biex jiġi kalkulat l-movimenti tal-pjaneti.<ref target="https://mt.wikipedia.org/wiki/Il-Paġna_prinċipali#cite_note-antikythera-1">[1]</ref> Lejn l-aħħar tas-<ref target="https://mt.wikipedia.org/wiki/Snin_Medjevali">Snin Medjevali</ref> matematiċi u inġinira Ewropej kienu fuq il-quċċata ta' riċerka u żvilupp f'dan il-qasam u fl-<ref target="https://mt.wikipedia.org/wiki/1623">1623</ref> <ref target="https://mt.wikipedia.org/wiki/Wilhelm_Schickard">Wilhelm Schickard</ref> żviluppa l-ewwel kalkulatur mekkaniku minn ħafna li ġew warajh.<ref target="https://mt.wikipedia.org/wiki/Il-Paġna_prinċipali#cite_note-Schickard-2">[2]</ref></p>
<p>Fl-<ref target="https://mt.wikipedia.org/wiki/1801">1801</ref>, <ref target="https://mt.wikipedia.org/wiki/Joseph_Marie_Jacquard">Joseph Marie Jacquard</ref> għamel innovazjoni meta ħoloq magna tal-ħjata li kienet tuża karti b'toqob biex tħejt disinju komplessi.  Għalkemm din il-magna msemmijha għalih, Il-<ref target="https://mt.wikipedia.org/wiki/Magna_Jacquard">Magna Jacquard</ref> mhiex kunsidrata bħala kompjuter kienet pass fid-direzzjoni t-tajba għal kompjuters tal-llum.</p>
<p><ref target="https://mt.wikipedia.org/wiki/Charles_Babbage">Charles Babbage</ref> kien l-ewwel li ddisinja l-ewwel kompjuter programmabli fis-sena <ref target="https://mt.wikipedia.org/wiki/1820">1820</ref>, iżda minħabba l-limiti tat-teknoloġija ta' dak iż-żmien u nuqqas ta' fondi, l-apparat qatt ma ġie mibni f'ħajtu.  Sa l-aħħar tas-seklu dsatax kienu krejati numru ta' teknoloġiji li l-quddiem kienu ser ikunu mportanti fil-bini tal-kompjuters.  Fl-<ref target="https://mt.wikipedia.org/wiki/1843">1843</ref>, <ref target="https://mt.wikipedia.org/wiki/Ada_Lovelace">Ada Lovelace</ref>, bint <ref target="https://mt.wikipedia.org/wiki/Lord_Byron">Lord Byron</ref>, żviluppat dak li hu meqjus bħala l-ewwel programm tal-kompjuters: programm li bis-saħħa tal-magna ta' Babbage (li kieku kient mibnija) kien jikkalkula l-problema tan-<ref target="https://mt.wikipedia.org/wiki/Numru_ta'_Bernoulli">numri ta' Bernoulli</ref>.</p>
<p>Fl-ewwel nofs tas-seklu għoxrin, ħafna kalkulazzjonijiet xjentifiċi kienu solvuti permezz ta' <ref target="https://mt.wikipedia.org/wiki/Kompjuters_analogi">kompjuters analogi</ref>, magni speċifiċi biex isolvu problema speċifika, li kienu juża mudell mekkaniku jew elettriku.  Dan saru rari wara l-iżvilupp tal-kompjuter diġitali programmabbli.</p>
<p>Fis-snin <ref target="https://mt.wikipedia.org/wiki/1930">1930</ref> u <ref target="https://mt.wikipedia.org/wiki/1940">1940</ref> inbnew kompjuters iktar bsaħħithom u flessibli, li mil-mod introduċew funzjonijiet ġodda li nsibuhom f'kompjuters moderni bħala l-użu tat-teknoloġija diġitali eletronika (prinċipalment ivvintata minn <ref target="https://mt.wikipedia.org/wiki/Claude_Shannon">Claude Shannon</ref> fis-sena 1937)<ref target="https://mt.wikipedia.org/wiki/Il-Paġna_prinċipali#cite_note-shannon-3">[3]</ref> u programmabilita iktar flessibli.</p>
<figure><caption>ENIAC</caption></figure>
<p>Hu diffiċli li ngħidu liema kien l-ewwel kompjuter diġitali.  Fit-<ref target="https://mt.wikipedia.org/wiki/12_ta'_Mejju">12 ta' Mejju</ref>, <ref target="https://mt.wikipedia.org/wiki/1941">1941</ref> <ref target="https://mt.wikipedia.org/wiki/Konrad_Zuse">Konrad Zuse</ref> żviluppa l-ewwel kompjuter eletromekkaniku diġitali (iz-<ref target="https://mt.wikipedia.org/wiki/Z3">Z3</ref>).  Dan kien l-ewwel kompjuter li uża l-aritmetika <ref target="https://mt.wikipedia.org/wiki/Binarja">binarja</ref>.  Oħrajn importanti ġew dak iż-żmien bħal kompjuter <ref target="https://mt.wikipedia.org/wiki/Atanasoff-Berry">Atanasoff-Berry</ref>, il-kompjuter  <ref target="https://mt.wikipedia.org/wiki/Harvard_Mark_I">Harvard Mark I</ref> (fis-sena <ref target="https://mt.wikipedia.org/wiki/1944">1944</ref>), il-kompjuter Amerikan <ref target="https://mt.wikipedia.org/wiki/ENIAC">ENIAC</ref> (<ref target="https://mt.wikipedia.org/wiki/1946">1946</ref> u bbażat fuq is-sistema <ref target="https://mt.wikipedia.org/wiki/Deċimali">deċimali</ref>) li kien l-ewwel kompjuter eletroniku għal użu ġenerali (għalkemm mhux oriġinalment hekk).</p>
<p>It-tim li żviluppa l-<ref target="https://mt.wikipedia.org/wiki/ENIAC">ENIAC</ref>, tgħallem mid-difetti li kellu dan il-kompjuter u żviluppa disinn iktar eleganti magħruf illum bħala l-<ref target="https://mt.wikipedia.org/wiki/Arkitettura_ta'_Von_Neumann">arkitettura ta' Von Neumann</ref>.  Din l-arkitettura saret il-bażi ta' kull kompjuter tal-lum.  Żviluppi oħra fuq dan il-mudell saru l-Ingilterra lejn l-aħħar tas-snin <ref target="https://mt.wikipedia.org/wiki/1940">erbgħin</ref> fosthom insibu lil <ref target="https://mt.wikipedia.org/wiki/EDSAC">EDSAC</ref>. </p>
<p>Fis-snin <ref target="https://mt.wikipedia.org/wiki/1950">ħamsin</ref> valvoli (tubi) kienu wżati; eventwalment imbiddla għal <ref target="https://mt.wikipedia.org/wiki/Transistor">transistors</ref> fis-snin <ref target="https://mt.wikipedia.org/wiki/1960">sittin</ref>; u fis-snin <ref target="https://mt.wikipedia.org/wiki/1970">sebgħin</ref>, l-introduzzjoni tat-teknoloġija taċ-<ref target="https://mt.wikipedia.org/wiki/Ċirkwit_integrat">ċirkwit integrat</ref> wassal biex il-kompjuters setgħu ikunu irħas biżżejjed biex individwi setgħu ikollhom wieħed.</p>
<p>Forsi hemm min jgħid li qisa t-tekonloġija waqfet għax sal-lum għadna nużaw dawn it-tip ta' kompjuters.  Mhux hekk!  Żviluppi oħra hemm iżda it-teknoloġija taċ-ċirkwit integrat kompliet tiżviluppa u infatti l-iżviluppaturi baqgħu minn dak iż-żmien l-hawn jobdu <ref target="https://mt.wikipedia.org/wiki/Il-liġi_ta'_Moore">il-liġi ta' Moore</ref><ref target="https://mt.wikipedia.org/wiki/Il-Paġna_prinċipali#cite_note-IntelInterview-4">[4]</ref> (miktuba minn <ref target="https://mt.wikipedia.org/wiki/Gordon_E._Moore">Gordon E. Moore</ref> fundatur ta' <ref target="https://mt.wikipedia.org/wiki/Intel">Intel</ref>) li tgħid li kull sentejn ser jirdipjaw it-transistors ġewwa iċ-ċirkwit integrat u l-prezz jorħos proporjonalment.  Bħala eżempju, li kieku ġara l-istess fl-industija ta' l-avjazzjoni, vjaġġ minn <ref target="https://mt.wikipedia.org/wiki/New_York">New York</ref> sa <ref target="https://mt.wikipedia.org/wiki/Pariġi">Pariġi</ref> li fl-<ref target="https://mt.wikipedia.org/wiki/1978">1978</ref> kien jiswa $900 u kien jieħu sebgħa siegħat, ikun illum jiswa $0.01 u jieħu inqas minn sekonda!</p>
Ġenerazzjonijiet tal-kompjuters
L-ewwel ġenerazzjoni (1940-1956): Tubi tal-vacuum
<figure><caption>Triodu doppju ta' RCA 12AX7, żviluppat fl-1947</caption></figure>
<p>L-ewwel kompjuters kienu jużaw tubi tal-vacuum għaċ-ċirkwijt tagħhom u bombli magnetiċi (bl-Ingliż <hi rend="italic">magnetic drums</hi>) għall-memorja tagħhom.  Huma kienu għaljin ħafna fil-prezz u barra li kienu jużaw ħafna enerġija elettrika kienu jiġġeneraw sħana kbira li ħafna drabi kienet tkun il-kawża prinċipali tal-malfunzjonament tagħhom.</p>
<p>L-ewwel ġenerazzjoni tal-kompjuters kienu jibbażaw fuq lingwi makkinarji biex jaħdmu u jipproċessaw l-istruzzjonijiet tagħhom.  Huma kienu kapaċi jsolvu problema waħda biss f'ħin wieħed.  Informazzjoni f'dawn il-kompjuters kienet tidħol permezz ta' <hi rend="italic">punch cards</hi> jew tejp tal-karti u l-informazzjoni kont tista' taraha wara li tiġi stampata fuq karta.</p>
<p>Il-kompjuters UNIVAC u ENIAC huma eżempju ta' kompjuters ta' l-ewwel ġenerazzjoni. UNIVAC kien l-ewwel kompjuter kummerċjali li fl-1951 kien magħmul għal klijent, l-Uffiċju taċ-Ċensiment Amerikan.</p>
It-tieni ġenerazzjoni (1956-1963): Transistors
<figure><caption>Transistors differenti</caption></figure>
<p><hi rend="italic">Transistors</hi> ħadu post it-tubi tal-vacuum fil-kompjuters tat-tieni ġenerazzjoni.  It-transistor kienu vvintati fl-1947 iżda l-użu tagħhom ftit li kien użat sa qabel l-aħħar tas-snin ħamsin.  It-transistor kien superjuri għat-tubu tal-vacuum u bis-saħħa tagħhom il-kompjuters setgħu jiċkienu, iżidu fil-veloċità ta' proċessar, jorħsu fil-prezz, jaħlu inqas enerġija u jkunu iktar affidabli mill-kompjuters ta' l-ewwel ġenerazzjoni.</p>
<p>Għalkemm it-transistor xorta kien jiġġenera ħafna sħana li kien iwassal għal ħsara fil-kompjuter, dan kien żvilup sostanzjali mit-tubu tal-vacuum.  Dawn il-kompjuters xorta kienu jużaw il-<hi rend="italic">punch card</hi> għad-dħul ta' informazzjoni u stampar għar-riżultat.</p>
<p>Il-kompjuters tat-tieni ġenerazzjoni bdew jużaw lingwa simbolika magħrufa bħala <hi rend="italic"><ref target="https://mt.wikipedia.org/wiki/Assembly">assembly</ref></hi>, lingwa li kienet tħalli l-<ref target="https://mt.wikipedia.org/wiki/Programmatur">programmatur</ref> jispeċifika struzzjonijiet fi kliem sempliċi u mhux numri u <ref target="https://mt.wikipedia.org/wiki/Kodiċi_tal-magna">kodiċi tal-magna</ref>.  Dan iż-żmien bdew jiġu żviluppati wkoll <ref target="https://mt.wikipedia.org/wiki/Lingwi_ta'_Livell_Għola_(Kompjuters)">lingwi ta' livell għola</ref> biex wieħed jipprogrammhom, fosthom, l-ewwel verżjonijiet tal-<ref target="https://mt.wikipedia.org/wiki/COBOL">COBOL</ref> u <ref target="https://mt.wikipedia.org/wiki/FORTRAN">FORTRAN</ref>.  Dawn kienu wkoll l-ewwel kompjuters li kienu jaħżnu struzzjonijiet fil-memorja.  Il-memorja issa kienet b'teknoloġija ġdida li kienet tuża kalamiti biex taħżen <ref target="https://mt.wikipedia.org/wiki/Bit">bits</ref> ta' <ref target="https://mt.wikipedia.org/wiki/Informazzjoni">informazzjoni</ref>.</p>
<p>L-ewwel kompjuters ta' din il-ġenerazzjoni kienu żviluppati għall-industrija ta' l-enerġija atomika.</p>
It-tielet ġenerazzjoni (1964-1971): Ċirkwiti Integrati
<figure><caption><ref target="https://mt.wikipedia.org/wiki/Ċirkwit_Integrat">Ċirkwit Integrat</ref></caption></figure>
<p>L-iżvilupp taċ-ċirkwit integrat kien dak li tefa' 'l quddiem il-kompjuters tat-tielet ġenerazzjoni.  It-transistors kienu mċekkna u mpoġġija fuq ċipep tas-<hi rend="italic">silicon</hi>, imsejħa <ref target="https://mt.wikipedia.org/wiki/Semikondutturi">semikondutturi</ref>, li biddlu drastikalment l-veloċità ta' proċessar u effiċjenza tal-kompjuters.</p>
<p>Minflok il-<hi rend="italic">punch cards</hi> u stampar, l-<ref target="https://mt.wikipedia.org/wiki/Utent">utent</ref> setgħa jinteraġixxi mal-kompjuter permezz ta' <ref target="https://mt.wikipedia.org/wiki/Kijbord">kijbord</ref> u <ref target="https://mt.wikipedia.org/wiki/Moniter">moniter</ref> biex jikkomunika ma' <ref target="https://mt.wikipedia.org/wiki/Sistema_operattiva">sistema operattiva</ref> li kienet tħalli l-apparat iħaddem applikazjonijiet diversi f'ħin wieħed bi <ref target="https://mt.wikipedia.org/wiki/Proċessur_Ċentrali_(Kompjuters)">proċessur ċentrali</ref> li kien jieħu jsieb il-memorja.  Għall-ewwel darba il-kompjuter setgħu jużawh ħafna iktar nies għax il-kompjuters tat-tielet ġenerazzjoni kienu iżgħar u orħos mill-kompjuters tal-ġenerazzjonijiet ta' qabilhom.</p>
Ir-raba' ġenerazzjoni (1971-llum): Mikroproċessur

<p>Il-mikroproċessur kien dak li ġab il-kompjuters tar-raba' ġenerazzjoni hekk kif eluf ta' ċirkwiti integrati kienu jiġu mpoġġija fuq <ref target="https://mt.wikipedia.org/wiki/Ċippa">ċippa</ref> waħda tas-<ref target="https://mt.wikipedia.org/wiki/Silikon">silikon</ref>.  Dak li fl-ewwel ġenerazzjoni kien jimla kamra waħda setgħa issa joqgħod fuq l-idejn.  L-<ref target="https://mt.wikipedia.org/wiki/Intel">Intel</ref> 4004, żviluppata fl-1971, kienet ċippa waħda li fuqha kellha proċcessur ċentrali (CPU) u memorja.</p>
<p>Fl-1981 l-<ref target="https://mt.wikipedia.org/wiki/IBM">IBM</ref> introduċiet l-ewwel kompjuters għall-utent fid-dar, u fl-1984 <ref target="https://mt.wikipedia.org/wiki/Apple_Computer">Apple</ref> introduċiet il-<ref target="https://mt.wikipedia.org/wiki/Macintosh">Macintosh</ref>.  Il-mikroproċessuri bdew ukoll jintużaw f'apparat ieħor li jintuża' fil-ħajja ta' kuljum.  Hekk kif dawn il-kompjuters daqstant żgħar bdew isiru iktar b'saħħithom setgħu jiġu maqgħuda f'<ref target="https://mt.wikipedia.org/wiki/Network">networks</ref> li eventwalment wasslu għall-<ref target="https://mt.wikipedia.org/wiki/Internet">Internet</ref>.  </p>
<p>Mal-kompjuters tar-raba' ġenerazzjoni kienu żviluppati interfaċċi grafiċi (GIU), il-maws, u apparat ta' l-idejn.</p>
Il-ħames ġenerazzjoni (1982-?): Intelliġenza Artifiċjali
<p>Il-kompjuter tal-ħames ġenerazzjoni hu proġett li beda fl-<ref target="https://mt.wikipedia.org/wiki/1982">1982</ref> mill-<ref target="https://mt.wikipedia.org/wiki/Ġappun">Ġappun</ref>.  L-idea tagħhom kienet li jibnu kompjuter mhux iktar billi jiffokaw fuq ħafna elementi f'ċippa waħda iżda billi jintużaw ħafna ċipep f'kompjuter wieħed u b'hekk ikun hemm proċessuri paralleli.  L-Intelliġenza artifiċjali kella tkun waħda mill-bżonnijiet għal dawn il-kompjuters bħal <ref target="https://mt.wikipedia.org/wiki/Rikonoxximent_tas-smigħ">rikonoxximent tas-smigħ</ref>.</p>
<p>Dawn il-kompjuters għadhom fi stadju ta' riċerka u sa issa għad m'hemm l-ebda kompjuter kummerċjali li juża din it-teknoloġija.  Biex jiddaħlu eluf ta' ċipep f'kompjuter wieħed l-ixjenzati qegħdin ifitxu metodi alternattivi, eżempju kompjuter bioloġiku fejn iċ-ċippa tkun molekula bioloġika<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.  Metodi oħra huma <ref target="https://mt.wikipedia.org/wiki/Kompjuter_kwantistiku">kompjuters kwantistiċi</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> fejn pereżempju f'Awwisu tas-sena 2000, riċerkaturi ġewwa ċentru ta' riċerka IBM-Almaden żviluppaw kompjuter li kien juża in-nukleju ta' atomi tal-fluworin<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>.</p>
<p>L-iskop aħħari hu li jiġi żviluppat kompjuter li kapaċi jifhem u jinteraġixxi mal-bniedem b'mod naturali u f'xi każi billi jaqra anke l-moħħ!<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>  Il-proġett oriġinali tal-Ġappun kien magħluq fl-<ref target="https://mt.wikipedia.org/wiki/1993">1993</ref> u ħafna jiddikjarawh fallut anke minħabba l-fatt li ħafna applikazzjonijiet li kellhom ikunu żviluppati għal din il-ġenerazzjoni ta' kompjuters ġew magħmula bi programmi tal-kompjuters tar-raba' ġenerazzjoni.</p>
Komponenti ta' kompjuter


Memorja
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Memorja_(Kompjuters)">Memorja (Kompjuters)</ref></hi>.
<figure><caption>Ċippa ta' 1GB memorja SDRAM</caption></figure>
<p>Meta ngħidu <hi rend="bold">memorja</hi> ta' kompjuter ħafna drabi nkunu qegħdin nirreferu għal dik il-parti fil-kompjuter (f'kompjuter moderni hi ċippa) li żżomm informazzjoni.  Hi tinqasam fi tnejn:</p>
<list type="unordered"><item><ref target="https://mt.wikipedia.org/wiki/ROM">ROM</ref> (Memorja Mejta jew bl-Ingliż <hi rend="italic">Read Only Memory</hi>) jew</item>
<item><ref target="https://mt.wikipedia.org/wiki/RAM">RAM</ref> (Memorja ħajja jew bl-Ingliż <hi rend="italic">Random Access Memory</hi>).</item></list>
<p>Mhux faċli li tinkiteb informazzjoni fir-ROM u għaldaqshekk ħafna drabi l-iskop prinċipali ta' ROM hi li żżomm il-<ref target="https://mt.wikipedia.org/wiki/Firmwer">firmwer</ref>, informazzjoni jew <ref target="https://mt.wikipedia.org/wiki/Softwer">softwer</ref> speċjali għal kompjuter relatata mal-<ref target="https://mt.wikipedia.org/wiki/Hardwer">hardwer</ref>.</p>
<p>Il-memorja RAM hi speċjali għax il-kompjuter jista' jaċċessa informazzjoni fi kwalunkwe post fiha mingħajr ma jrid jibda mill-ewwel parti (jiġifieri mhux sekwenzjali).  Ħafna drabi f'din it-tip ta' memorja tista' wkoll tikteb faċilment u allura hi dik il-memorja li tintuża waqt li kompjuter qiegħed jaħdem biex iżomm l-informazzjoni li l-programmi jkollhom bżonn dak il-mument.</p>
Periferali
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Apparat_Periferali">Apparat Periferali</ref></hi>.
<figure><caption>Skener</caption></figure>
<p><hi rend="bold">Periferali</hi> hu <ref target="https://mt.wikipedia.org/wiki/Hardwer">hardwer</ref> li jiżdied ma' kompjuter biex jiżdiedulu l-abbiltajiet tiegħu.  Iktar minn hekk periferali huma apparati li huma opzjonali u mhux bżonjużi biex kompjuter bażiku jaħdem.  It-terminu periferali hu iktar użat għal apparati li jiżdiedu mal-kompjuter fuq barra bis-saħħa ta' konnesjonijiet bħal USB jew COM.  Eżempji tipiċi huma <ref target="https://mt.wikipedia.org/wiki/Joystiks">joystiks</ref>, <ref target="https://mt.wikipedia.org/wiki/Printers">printers</ref>, u <ref target="https://mt.wikipedia.org/wiki/Skeners">skeners</ref>.  Apparat bħal <ref target="https://mt.wikipedia.org/wiki/Moniter">moniter</ref> jew <ref target="https://mt.wikipedia.org/wiki/Disk_drajvs">disk drajvs</ref> mhux konsiderati periferali meta mhux opzjonali.  Kards bħal <ref target="https://mt.wikipedia.org/wiki/Vijdjo_kards">vijdjo kards</ref> ukoll mhux konsiderati periferali għax huma apparati interni.</p>
Programmi/Softwer
<hi rend="italic">Biex tapprofondixxi, ara l-artikli: <ref target="https://mt.wikipedia.org/wiki/Softwer">Softwer</ref>u <ref target="https://mt.wikipedia.org/wiki/Programm_(Kompjuter)">Programm (Kompjuter)</ref></hi>.
<p><hi rend="bold">Softwer tal-Kompjuter</hi> (<hi rend="bold">softwer</hi>) hu <ref target="https://mt.wikipedia.org/wiki/Programm_(Kompjuter)">programm</ref> li jgħin kompjuter jagħmel xogħol speċifiku.  Dan jinkludi applikazzjonijiet, bħal <hi rend="italic">Word Processor</hi>, li jagħti faċilità lil min jużahom biex jagħmel xogħol speċifiku, jew <ref target="https://mt.wikipedia.org/wiki/Sistema_Operattiva">Sistemi Operattivi</ref> li hu programm li jikkontrolla r-riżorisi tal-kompjuter.</p>
<p>Il-kelma <hi rend="bold">softwer</hi> ġiet użata f'dan is-sens għall-ewwel darba minn <ref target="https://mt.wikipedia.org/wiki/John_W._Tukey">John W. Tukey</ref> fl-<ref target="https://mt.wikipedia.org/wiki/1957">1957</ref>.  Fix-<ref target="https://mt.wikipedia.org/wiki/Xjenza_tal-kompjuter">xjenza tal-kompjuter</ref> u <ref target="https://mt.wikipedia.org/wiki/Inġinerija_tas-softwer">inġinerija tas-softwer</ref>, il-kelma <hi rend="bold">softwer</hi> tirreferi għal kull tip ta' programm tal-kompjuter.  Il-kunċett li jinqraw diversi linji ta' struzzjonijiet għal ġewwa l-memorja tal-kompjuter kienet ivvintata minn <ref target="https://mt.wikipedia.org/wiki/Charles_Babbage">Charles Babbage</ref> bħala parti mill-<ref target="https://mt.wikipedia.org/wiki/Magna_tad-differenza">magna tad-differenza</ref> tiegħu.  Din it-teorija hi l-bażi tal-softwer kollu propost l-ewwel darba minn <ref target="https://mt.wikipedia.org/wiki/Alan_Turing">Alan Turing</ref> fl-essej tiegħu tal-<ref target="https://mt.wikipedia.org/wiki/1935">1935</ref> <hi rend="italic">Computable numbers with an application to the Entscheidungsproblem</hi>. <ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Sistema Operattiva
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Sistema_Operattiva">Sistema Operattiva</ref></hi>.
<p>Sistema Operattiva (bl-Ingliż <hi rend="italic">Operating System</hi>) hu <ref target="https://mt.wikipedia.org/wiki/Programm_(Kompjuter)">programm</ref> li jikkontrolla r-riżorsi tal-<ref target="https://mt.wikipedia.org/wiki/Hardwer">hardwer</ref> (il-magna fiżika) u tas-<ref target="https://mt.wikipedia.org/wiki/Softwer">softwer</ref>.  Is-sistema operattiva hi ċ-ċentru tas-sistema tal-kompjuter għax tagħmel diversi xogħlijiet bażiċi bħal tikkontrolla u talloka memorja, tagħti prijorità lil struzzjonijiet li jingħataw, tikkontrolla l-periferali ta' <ref target="https://mt.wikipedia.org/wiki/Input">input</ref> (dħul ta' informazzjoni) jew <ref target="https://mt.wikipedia.org/wiki/Output">output</ref> (ħruġ ta' informazzjoni), tiffaċilita <ref target="https://mt.wikipedia.org/wiki/Networks">networks</ref> u l-immaniġjar tal-fajls.</p>
Applikazzjonijiet
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Applikazzjonijiet_(Kompjuter)">Applikazzjonijiet (Kompjuter)</ref></hi>.

Tipi differenti ta' kompjuters
Superkompjuter
<p>Superkompjuter hu kompjuter b'hardwer b'sahhtu hafna u generalment jintuzaw ghal skopijiet xjentifici. Ezempji ta' dawn it-tip ta' Kompjuters huma l-Cray computers u l-IBM Roadrunner</p>








Nies Importanti fid-Dinja tal-Kompjuters
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Nies_Importanti_fid-Dinja_tal-Kompjuters">Nies Importanti fid-Dinja tal-Kompjuters</ref></hi>.
<figure><caption><ref target="https://mt.wikipedia.org/wiki/Ada_Lovelace">Ada Lovelace</ref>, l-ewwel programmatriċi</caption></figure>
<list type="unordered"><item><ref target="https://mt.wikipedia.org/wiki/Alan_Turing">Alan Turing</ref>, Matematiku Ingliż u <ref target="https://mt.wikipedia.org/wiki/Kriptografiaj">kriptografu</ref></item>
<item><ref target="https://mt.wikipedia.org/wiki/Charles_Babbage">Charles Babbage</ref>, inventur tal-kompjuter li jista' jiġi pprogrammat</item>
<item><ref target="https://mt.wikipedia.org/wiki/Ada_Lovelace">Ada Lovelace</ref>, l-ewwel persuna li żviluppat programm tal-kompjuters</item>
<item><ref target="https://mt.wikipedia.org/wiki/Tim_Berners-Lee">Tim Berners-Lee</ref>, inventur tal-<ref target="https://mt.wikipedia.org/wiki/World_Wide_Web">World Wide Web</ref></item>
<item><ref target="https://mt.wikipedia.org/wiki/Larry_Ellison">Larry Ellison</ref>, <ref target="https://mt.wikipedia.org/wiki/Gordon_E._Moore">Gordon E. Moore</ref> u <ref target="https://mt.wikipedia.org/wiki/Bob_Miner">Bob Miner</ref>, , fundaturi tal l-<ref target="https://mt.wikipedia.org/wiki/Oracle_Corporation">Oracle Corporation</ref></item>
<item><ref target="https://mt.wikipedia.org/wiki/Marc_Ewing">Marc Ewing</ref>, żviluppatur ta' <ref target="https://mt.wikipedia.org/wiki/Red_Hat_Linux">Red Hat Linux</ref></item>
<item><ref target="https://mt.wikipedia.org/wiki/Bill_Gates">Bill Gates</ref> u <ref target="https://mt.wikipedia.org/wiki/Paul_Allen">Paul Allen</ref>, fundaturi tal-<ref target="https://mt.wikipedia.org/wiki/Microsoft">Microsoft</ref></item>
<item><ref target="https://mt.wikipedia.org/wiki/James_Gosling">James Gosling</ref>, "missier" il-<ref target="https://mt.wikipedia.org/wiki/Lingwa_Java_(Kompjuters)">Lingwa Java</ref></item>
<item><ref target="https://mt.wikipedia.org/wiki/Steve_Jobs">Steve Jobs</ref>, fundatur ta' l-<ref target="https://mt.wikipedia.org/wiki/Apple_Computer">Apple</ref></item>
<item><ref target="https://mt.wikipedia.org/wiki/Bill_Joy">Bill Joy</ref>, fundatur ta' <ref target="https://mt.wikipedia.org/wiki/Sun_Microsystems">Sun Microsystems</ref> u <ref target="https://mt.wikipedia.org/wiki/Berkeley_Software_Distribution">BSD</ref></item>
<item><ref target="https://mt.wikipedia.org/wiki/Brian_W._Kernighan">Brian W. Kernighan</ref>, <ref target="https://mt.wikipedia.org/wiki/Dennis_M._Ritchie">Dennis M. Ritchie</ref>, żviluppaturi tal-<ref target="https://mt.wikipedia.org/wiki/Lingwa_C_(Kompjuters)">Lingwa C</ref></item>
<item><ref target="https://mt.wikipedia.org/wiki/Gordon_E._Moore">Gordon E. Moore</ref>, fundatur ta' l-<ref target="https://mt.wikipedia.org/wiki/Intel">Intel</ref> u l-persuna li ħoloq <ref target="https://mt.wikipedia.org/wiki/Ir-Regola_ta'_Moore">Ir-Regola ta' Moore</ref></item>
<item><ref target="https://mt.wikipedia.org/wiki/Niklaus_Wirth">Niklaus Wirth</ref>, żviluppatur tal-<ref target="https://mt.wikipedia.org/wiki/Lingwa_Pascal_(Kompjuters)">Lingwa Pascal</ref></item></list>
Kumpaniji tal-Kompjuters
Internazzjonali
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kumpaniji_tal-Kompjuters_(Internazzjonali)">Kumpaniji tal-Kompjuters (Internazzjonali)</ref></hi>.
<p>Dawn huma uħud mill-ikbar kumpaniji tal-kompjuters fid-diinja.  Ara <ref target="https://mt.wikipedia.org/wiki/Kumpaniji_tal-Kompjuters_(Internazzjonali)">l-artiklu prinċipali</ref> għal iktar.</p>
<list type="unordered"><item><ref target="https://mt.wikipedia.org/wiki/Apple">Apple</ref></item>
<item><ref target="https://mt.wikipedia.org/wiki/IBM">IBM</ref></item>
<item><ref target="https://mt.wikipedia.org/wiki/Microsoft">Microsoft</ref></item>
<item><ref target="https://mt.wikipedia.org/wiki/Oracle">Oracle</ref></item></list>
Maltin
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kumpaniji_tal-Kompjuters_(Malta)">Kumpaniji tal-Kompjuters (Malta)</ref></hi>.
Definizjonijiet
<list type="unordered"><item><ref target="https://mt.wikipedia.org/wiki/Diġitali">Diġitali</ref> – jaħdem billi juża <ref target="https://mt.wikipedia.org/wiki/Bit">bits</ref> (0 u 1)</item>
<item><ref target="https://mt.wikipedia.org/wiki/Elettroniku">Elettroniku</ref> – jikkonsisti f'komponenti msejħa <ref target="https://mt.wikipedia.org/wiki/Ċirkwit_Integrat">Ċirkwit Integrat</ref> (ICs), bla ebda parti li tiċċaqlaq</item>
<item><ref target="https://mt.wikipedia.org/wiki/Programm">Programm</ref> ta' Struzzjonijiet – sekwenza ta' struzzjonijiet li meta jinħadmu isolvu problema jew jagħmlu xi biċċa xogħol</item>
<item><ref target="https://mt.wikipedia.org/wiki/Proċess">Proċess</ref> – l-operazzjoni fuq l-informazzjoni biex tiproduċi riżultat.</item></list>
</text></body></html>