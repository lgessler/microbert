<html><body><text id="wikipedia_mt_wikipedia_org__25902.html" ns="0" revid="266406" sourceurl="https://mt.wikipedia.org/wiki/Villa_Tugendhat" title="Villa Tugendhat" type="wikipedia">Villa Tugendhat<figure><caption>Veduta tal-villa mill-ġnien</caption></figure>
<p>Il-<hi rend="bold">Villa Tugendhat</hi> hija binja arkitettonika sinifikanti f’<ref target="https://mt.wikipedia.org/wiki/Brno">Brno</ref>, iċ-<ref target="https://mt.wikipedia.org/wiki/Ċekja">Ċekja</ref>. Hija waħda mill-prototipi pijunieri tal-arkitettura moderna fl-<ref target="https://mt.wikipedia.org/wiki/Ewropa">Ewropa</ref>, u ġiet iddisinjata mill-arkitetti <ref target="https://mt.wikipedia.org/wiki/Ġermanja">Ġermaniżi</ref> <ref target="https://mt.wikipedia.org/wiki/Ludwig_Mies_van_der_Rohe">Ludwig Mies van der Rohe</ref> u <ref target="https://mt.wikipedia.org/wiki/Lilly_Reich">Lilly Reich</ref>. Il-villa nbniet bil-konkos rinfurzat bejn l-1928 u l-1930<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> għal <ref target="https://mt.wikipedia.org/wiki/Fritz_Tugendhat">Fritz Tugendhat</ref> u martu Greta Tugendhat, u f’qasir żmien saret ikona tal-<ref target="https://mt.wikipedia.org/wiki/Moderniżmu">Moderniżmu</ref>. Fl-2001, il-Villa Tugendhat saret <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Disinn
<figure><caption>Il-villa minn ġewwa</caption></figure>
<p>Il-villa fiha tliet sulari u ma tmiss ma ebda binja oħra. Hija mibnija fuq art għan-niżla u tħares lejn il-Lbiċ. It-tieni sular (il-pjan terren) jikkonsisti mis-salott prinċipali u mill-kmamar soċjali b’konservatorju, it-terrazza, il-kċina, u l-kmamar tas-sefturi. It-tielet sular (l-ewwel sular) għandu d-daħla ewlenija mit-triq b’passaġġ li jagħti għat-terrazza, is-sala kif tidħol, u l-kmamar għall-ġenituri, għat-tfal u għal impjegata li tieħu ħsieb it-tfal, bil-faċilitajiet xierqa. L-appartament tax-xufier bil-garaxxijiet u t-terrazza għandhom aċċess separat.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-prinċipju tad-disinn ta’ Mies ta’ “inqas huwa iktar” u l-enfasi fuq il-faċilitajiet funzjonali ħolqu eżempju raffinat ta’ arkitettura bikrija tal-funzjonaliżmu, li kienet viżjoni ġdida ta’ żvolta fid-disinn tal-binjiet ta’ dak iż-żmien. Mies uża qafas tal-<ref target="https://mt.wikipedia.org/wiki/Ħadid">ħadid</ref> rivoluzzjonarju, li ppermettielu jeħles mill-ħitan ta’ sostenn, u b’hekk seta’ jirranġa l-ispazji fuq ġewwa b’tali mod li jikseb sensazzjoni ta’ spazju u dawl. Ħajt minnhom huwa folja tiżżerżaq tal-<ref target="https://mt.wikipedia.org/wiki/Ħġieġ">ħġieġ</ref> li tinżel sas-sular t’isfel bl-istess mod kif tinżel ħġieġa tat-tieqa ta’ vettura. Mies speċifika l-għamara fissa u mobbli tal-binja, b’kollaborazzjoni mad-disinjatur tal-ispazji ta’ ġewwa Lilly Reich (żewġ siġġijiet li kienu ġew iddisinjati għall-binja, is-siġġu ta’ Tugendhat u s-siġġu ta’ Brno, għadhom jiġu prodotti sa llum).<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> Fil-villa ma kienx hemm pitturi jew oġġetti dekorattivi, iżda l-ispazji fuq ġewwa xejn ma kienu awsteri minħabba l-użu ta’ materjali b’mudell naturali, bħall-ħajt tal-<ref target="https://mt.wikipedia.org/wiki/Oniċi">oniċi</ref> (ħaġra prezzjuża li tixbaħ l-irħam b’saffi ta’ diversi kuluri) u t-tipi ta’ <ref target="https://mt.wikipedia.org/wiki/Injam">injam</ref> tropikali rari. Il-ħajt tal-oniċi huwa parzjalment trasluċidu u jqisu jkanġi u jibdel id-dehra tiegħu meta x-xemx ta’ waranofsinhar tinżel. L-arkitett irnexxielu jagħmel il-veduta mill-isbaħ mill-villa parti integrali tal-ispazju fuq ġewwa.</p>
<figure><caption>Veduta tal-villa mit-triq</caption></figure>
<p>Il-kostruzzjoni tal-villa ġiet tiswa ħafna flus minħabba l-metodu ta’ kostruzzjoni mhux tas-soltu, il-materjali lussużi, u l-użu ta’ teknoloġija moderna għat-tisħin u għall-ventilazzjoni. Is-sular t’isfel nett kien jintuża bħala post fejn jinħażnu l-affarijiet tat-tindif. Kien hemm sistema tal-arja kkondizzjonata moderna ħafna għal dak iż-żmien u faċċata tal-ħġieġ li tinfetaħ għalkollox permezz ta’ mekkaniżmu mibni fil-ħajt stess. L-erja tal-art kienet kbira ferm u miftuħa meta mqabbel mal-medja tal-binjiet residenzjali ta’ dak iż-żmien, li apparti d-diversi kmamar fejn setgħu jinħażnu l-affarijiet, għamlet l-istruttura tassew unika jekk mhux saħansitra tikkonfondi lill-viżitaturi li ma kinux imdorrijin b’daqstant minimaliżmu.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Karatteristiċi
<p>L-ispazju tas-salott prinċipali fih ħajt diviżorju magħmul mill-oniċi kannella-dehbi, li Mies ġab mill-<ref target="https://mt.wikipedia.org/wiki/Muntanji_Atlas">Muntanji Atlas</ref> fil-<ref target="https://mt.wikipedia.org/wiki/Marokk">Marokk</ref> u ssorvelja l-qtugħ u x-xogħol tat-tlestija finali hu stess fil-post.</p>
<p>Xi ħaġa mhux tas-soltu għal dak iż-żmien kienet l-arja kkondizzjonata.</p>
<p>Fis-sular t’isfel nett hemm serje ta’ kmamar tal-ħżin tal-affarijiet, inkluż mekkaniżmu apposta biex it-twieqi jinżlu, kif ukoll il-<hi rend="italic">Mottenkammer</hi>, kamra apposta reżistenti għall-<ref target="https://mt.wikipedia.org/wiki/Kamla">kamla</ref> biex jinħażnu l-kowtijiet tal-fer.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Storja
<p>Il-villa ġiet ikkummissjonata mill-koppja Ġermaniża Lhudija Fritz u Greta Tugendhat. Il-kumpanija tal-kostruzzjoni ta’ <ref target="https://mt.wikipedia.org/wiki/Artur_u_Mořic_Eisler">Artur u Mořic Eisler</ref> bdew jibnu l-villa fis-sajf tal-1929 u lestewha f’14-il xahar.</p>
<p>Fritz u Greta Tugendhat għexu fil-villa għal tmien snin biss qabel ma ħarbu lejn iċ-<ref target="https://mt.wikipedia.org/wiki/Ċekoslovakkja">Ċekoslovakkja</ref> flimkien ma’ uliedhom fl-1938 (inkluż il-filosofu <ref target="https://mt.wikipedia.org/wiki/Ernst_Tugendhat">Ernst Tugendhat</ref>), ftit qabel ma l-pajjiż sfaxxa wara l-<ref target="https://mt.wikipedia.org/wiki/Ftehim_ta’_Munich">Ftehim ta’ Munich</ref>.</p>
<p>Il-familja marret tgħix l-<ref target="https://mt.wikipedia.org/wiki/Żvizzera">Iżvizzera</ref> u mbagħad fil-<ref target="https://mt.wikipedia.org/wiki/Veneżwela">Venezwela</ref>. Wara l-gwerra reġgħu lura l-Iżvizzera, iżda qatt ma reġgħu għexu fil-Villa Tugendhat (illum fiċ-Ċekja).<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref></p>
Tieni Gwerra Dinjija
<p>Il-villa ġiet ikkonfiskata mill-<ref target="https://mt.wikipedia.org/wiki/Gestapo">Gestapo</ref> fl-1939 u ntużat bħala appartament u uffiċċju; l-ispazji fuq ġewwa tagħha ġew immodifikati u ħafna biċċiet ta’ għamara għebu.</p>
<p>Fl-1942, il-villa nkriet bħala uffiċini tad-disinn u tal-manifattura tal-ajruplani ta’ Messerschmitt. <ref target="https://mt.wikipedia.org/wiki/Willy_Messerschmitt">Willy Messerschmitt</ref> kellu l-appartament tiegħu stess fil-villa.</p>
<p>F’April 1945, Brno ġiet illiberata mill-Armata Ħamra. Unità tal-kavallerija Russa użat il-villa bħala stalla għaż-<ref target="https://mt.wikipedia.org/wiki/Żiemel">żwiemel</ref>, u kkawżat ħsara konsiderevoli, l-iktar lill-art tal-binja magħmula mil-linoleum abjad. Il-ftit li kien fadal mill-għamara tal-villa ntuża bħala ħatab għat-tisħin.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref></p>
Restawr wara l-gwerra u ftuħ għall-pubbliku
<figure><caption>Il-villa minn ġewwa minn angolu ieħor</caption></figure>
<p>Fis-snin ta’ wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, il-binja ġiet parzjalment irrestawrata u ntużat għal diversi skopijiet (pereżempju bħala ċentru tal-fiżjoterapija tat-tfal) għal bosta deċennji wara l-gwerra.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref></p>
<p>Greta Tugendhat reġgħet lura fil-villa fl-1967 ma’ <ref target="https://mt.wikipedia.org/wiki/Dirk_Lohan">Dirk Lohan</ref>, arkitett espert mill-istudjo ta’ <ref target="https://mt.wikipedia.org/wiki/Chicago">Chicago</ref> ta’ Mies (u tan-neputi tiegħu), u spjegatlu d-disinn oriġinali kif kien, u flimkien ma’ grupp ta’ arkitetti Ċeki ħadu ħsieb ix-xogħlijiet ta’ restawr.<ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref> Il-villa tniżżlet fil-Lista Nazzjonali tal-Wirt Kulturali fl-1969 u ġiet irrestawrata wara l-1980. Fis-26 ta’ Awwissu 1992, <ref target="https://mt.wikipedia.org/wiki/Václav_Klaus">Václav Klaus</ref> u <ref target="https://mt.wikipedia.org/wiki/Vladimír_Mečiar">Vladimír Mečiar</ref>, il-mexxejja politiċi taċ-Ċekoslovakkja, iltaqgħu fil-villa biex jiffirmaw id-dokument li qasam il-pajjiż fir-Repubblika Ċeka u fir-<ref target="https://mt.wikipedia.org/wiki/Slovakkja">Repubblika Slovakka</ref>. Fl-1994, il-villa ilha miftuħa għall-pubbliku bħala mużew amministrat mill-belt ta’ Brno.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref></p>
<p>Fl-1993, il-Fond tal-Villa Tugendhat u l-Ħbieb ta’ Tugendhat ġew stabbiliti biex jippreservaw il-villa. Fl-1995, Brno rċeviet għotja ta’ $15,000 biex issir riċerka preliminari mill-Programm Ewropew ta’ Preservazzjoni ta’ Samuel H. Kress, li huwa parti mill-Fondi Dinji għall-Monumenti. Il-Fondazzjoni Internazzjonali tal-<ref target="https://mt.wikipedia.org/wiki/Mużika">Mużika</ref> u ta<ref target="https://mt.wikipedia.org/wiki/L-Arti">l-Arti</ref>, ibbażata f’<ref target="https://mt.wikipedia.org/wiki/Liechtenstein">Liechtenstein</ref>, tat $100,000 u saret kontributur fiduċjarju. <ref target="https://mt.wikipedia.org/wiki/Nicholas_Thaw">Nicholas Thaw</ref> kien ukoll kontributur fiduċjarju tal-Fond Dinji għall-Monumenti. Il-Fondazzjoni ta’ <ref target="https://mt.wikipedia.org/wiki/Robert_Wilson">Robert Wilson</ref> ikkontribwiet $100,000 oħra. Il-villa ġiet iddeżinjata bħala Sit ta’ Wirt Dinji tal-UNESCO fl-2001.<ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Fl-2007, il-werrieta Tugendhat applikaw ir-restituzzjoni tal-villa, u ċċitaw liġi li tkopri l-opri tal-arti kkonfiskati matul l-<ref target="https://mt.wikipedia.org/wiki/Olokawst">Olokawst</ref>. Ir-raġuni għal din l-applikazzjoni jidher li kienet il-frustrazzjoni tagħhom peress li l-muniċipalità ta’ Brno ma kinitx qed twettaq ir-restawr vitali meħtieġ minħabba d-deterjorament tal-konkos li ntuża fil-kostruzzjoni tal-villa. Sezzjonijiet sħaħ tal-ispazju fuq ġewwa kienu neqsin. Iktar ’il quddiem, partijiet mill-panewijiet oriġinali tal-injam instabu fl-Università ta’ Masaryk, binja li kienet intużat mill-Gestapo bħala l-kwartieri ġenerali tagħhom f’Brno.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Ir-rikostruzzjoni u r-restawr bdew fi Frar 2010 bi spejjeż li kienu stmati li ammontaw għal 150 miljun CZK (kważi EUR 5,769,000; US$7,895,000). Din ir-rikostruzzjoni ntemmet fi Frar 2012 u l-villa reġgħet infetħet għall-pubbliku f’Marzu. Sabiex jiġi ċċelebrat ir-restawr tal-villa, l-Istitut Irjali tal-Arkitetti Brittaniċi nedew “il-Villa Tugendhat fil-Kuntest”, wirja f’<ref target="https://mt.wikipedia.org/wiki/Londra">Londra</ref> tal-istorja viżiva u l-kronoloġija tar-rinnovazzjoni reċenti permezz tax-xhieda ta’ tliet ġenerazzjonijiet ta’ fotografi.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Ħdejn il-Villa Tugendhat hemm id-dar tal-familja ta’ Greta, il-Villa Löw-Beer tal-<hi rend="italic"><ref target="https://mt.wikipedia.org/wiki/Art_Nouveau">Art Nouveau</ref></hi> (issa fergħa tal-Mużew tar-Reġjun ta’ Brno), li tospita l-wirja msejħa <hi rend="italic">The World of the Brno Bourgeoisie around the Löw-Beers and Tugendhat</hi>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Sit ta’ Wirt Dinji
<p>Il-Villa Tugendhat ta’ Brno ġiet iddeżinjata bħala Sit ta’ Wirt Dinji tal-UNESCO fl-2001. Il-valur universali straordinarju tagħha ġie rrikonoxxut abbażi tal-kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Kultura popolari
<p>Il-villa kienet post prinċipali fil-film tal-2007 <hi rend="italic">Hannibal Rising</hi>, li ntużat bħala l-villa tal-protagonista <ref target="https://mt.wikipedia.org/wiki/Vladis_Gutas">Vladis Gutas</ref>. Ir-rumanz ta’ <ref target="https://mt.wikipedia.org/wiki/Simon_Mawer">Simon Mawer</ref> li ġie nnominat għall-Premju Booker tal-2009, <hi rend="italic">The Glass Room</hi>, huwa rakkont ta’ fizzjoni dwar dar ispirata mill-Villa Tugendhat.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
</text></body></html>