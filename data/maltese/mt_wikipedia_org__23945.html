<html><body><text id="wikipedia_mt_wikipedia_org__23945.html" ns="0" revid="267893" sourceurl="https://mt.wikipedia.org/wiki/Mons._Charles_Vella" title="Mons. Charles Vella" type="wikipedia">Mons. Charles Vella
<p>Il-Monsinjur <hi rend="bold">Charles Vella</hi> (<ref target="https://mt.wikipedia.org/wiki/Gżira_(lokalità)">Il-Gżira</ref>, 27 ta' Ġunju 1928 - <ref target="https://mt.wikipedia.org/wiki/L-Imsida">L-Imsida</ref>, 17 ta' Marzu 2018) kien il-fundatur tal-Moviment ta’ Kana, li beda fl-1954, fl-istess sena meta kien ordnat qassis f’<ref target="https://mt.wikipedia.org/wiki/Ruma">Ruma</ref>.</p>
Edukazzjoni
<p>Ħa l-edukazzjoni tiegħu fil-Kulleġġ San Alwiġi, is-Seminarju, Venerable Bede English College u l-Università Pontifiċja Gregorjana ta' Ruma. Iktar tard studja l-Istudji Soċjali fil-Loyola University, Chicago u tħarreġ bħala counsellor u psikoterapista fil-Family Institute ta' Chicago.</p>
Il-Moviment ta' Kana
<p>Vella kien beda jagħti l-ewwel korsijiet fl-1952. Fl-1956, il-Moviment ta’ Kana ingħata l-approvazzjoni uffiċjali mill-Arċisqof ta’ Malta, Monsinjur <ref target="https://mt.wikipedia.org/wiki/Mikiel_Gonzi">Mikiel Gonz</ref>i.</p>
<p>Minn dakinhar, eluf ta’ koppji Maltin ingħataw il-formazzjoni u taħriġ kemm spiritwali kif ukoll prattiku għall-ħajja miżżewġa. Il-Moviment ta’ Kana joffri wkoll servizz ta’ appoġġ u counselling lil koppji li jkunu għaddejjin minn żmien diffiċli.</p>
Ħidma Internazzjonali għall-Familja
<p>Mons. Vella għamel ħajtu jissielet sabiex isib metodi ta’ kif jissaħħu l-familji u għal tul ta’ żmien kien involut fix-xena internazzjonali fil-ħidma soċjali mal-familji, speċjalment f’pajjiżi sottożviluppati bħall-<ref target="https://mt.wikipedia.org/wiki/Kenja">Kenja</ref>, il-<ref target="https://mt.wikipedia.org/wiki/Filippini">Filippini</ref> u l-<ref target="https://mt.wikipedia.org/wiki/Indja">Indja</ref>.</p>
<p>Mons. Vella kien għamel xi żmien ukoll iservi bħala d-Direttur taċ-Ċentru Internazzjonali għall-Istudji tal-Familja f’Milan.</p>
<p>Għal xi snin serva wkoll lokalment bħala konsulent għall-Ministeru għall-Familja.</p>
<p>Hu kien meqjus bħala awtorita’ internazzjonali fil-qasam tal-counselling u taħriġ bi preparazzjoni għaż-żwieġ. Kien konsulent għan-Nazzjonijiet Magħquda fuq l-anzjanità u l-familja.</p>
Kurja u Xandir Reliġjuż
<p>Huwa kien uffiċjal tal-istampa tal-Kurja ta' Malta bejn l-1956 u l-1962, fi żmien il-Kwistjoni Politiko-Reliġjuża, assistent Segretarju Ġenerali taċ-ċelebrazzjonijiet ċentinarji Pawlini (1958-1960), membru tal-Awtorità tax-Xandir (1961-1962) u organizzatur tax-xandir reliġjuż (1963-1974).</p>
San Raffaele
<p>Fl-1986 Vella ngħaqad mal-Istituto Scientifico San Raffaele ta' Milan bħala assistent tal-president għar-relazzjonijiet soċjali. Kien lettur fil-bijoetika u membri ta' diversi kumitati tal-bijoetika. </p>
Awtur
<p>Fr Charles Vella kien ukoll awtur ta’ diversi kotba  fosthom ” Il Consultorio e il Consulente Familiare” li kien stampat għall-ewwel darba fl-1973 u aġġornat diversi drabi.</p>
</text></body></html>