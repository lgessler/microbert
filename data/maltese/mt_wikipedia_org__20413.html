<html><body><text id="wikipedia_mt_wikipedia_org__20413.html" ns="0" revid="246695" sourceurl="https://mt.wikipedia.org/wiki/Santa_Lu%C4%8Bija_(qaddisa)" title="Santa Luċija (qaddisa)" type="wikipedia">Santa Luċija (qaddisa)
<p>Santa Luċija (<ref target="https://mt.wikipedia.org/wiki/Sirakuża">Sirakuża</ref>, 283 – Sirakuża, 13 ta' Diċembru 304) hija qaddisa martri, meqjuma mill-<ref target="https://mt.wikipedia.org/wiki/Knisja_Kattolika">Knisja Kattolika</ref>, mill-<ref target="https://mt.wikipedia.org/wiki/Knisja_Ortodossa">Knisja Ortodossa</ref> u mil-<ref target="https://mt.wikipedia.org/wiki/Luterani">Luterani</ref> Skandinavi. It-tifkira tagħha ssir fit-13 ta' Diċembru. Hija waħda mis-seba' qaddisin nisa li jissemmew b’isimhom fil-<ref target="https://mt.wikipedia.org/wiki/Kanoni_Ruman">Kanoni Ruman</ref> tal-quddiesa Kattolika fir-<ref target="https://mt.wikipedia.org/wiki/Rit_Latin">Rit Latin</ref>. </p>
<p>Isimha ġej mill-kelma Latina ‘lux’, li tfisser dawl. Il-festa tagħha hija ċelebrata viċin l-iqsar ġurnata tas-sena, meta d-dawl tax-xemx jerġa’ jibda jitqawwa. Fil-<ref target="https://mt.wikipedia.org/wiki/Kalendarju_Ġuljan">Kalendarju Ġuljan</ref> din kienet l-iqsar ġurnata tas-sena. Għalhekk il-festa tagħha ssir f’din il-ġurnata, għax titqies bħala l-qaddisa li ddawwal it-triq tal-Insara.</p>
<p>Luċija kienet tgħix f’Sirakuża, Sqallija matul is-seklu ħamsa fejn il-persekuzzjoni tal-Insara kienu komuni. Sfortunatament, ħafna mill-istorja dwarha ntilfet matul is-snin. Skond leġġenda komuni, Luċija tilfet id-dawl t’għajnejha fi żmien il-persekuzzjoni ta' <ref target="https://mt.wikipedia.org/wiki/Dijoklezjanu">Dijoklezjanu</ref> minħabba t-twemmin Nisrani taghha. Oħrajn jgħidu li jista’ jkun li hi qalgħet għajnejha biex tipprotesta kontra l-persekuzzjoni fuq l-Insara. Luċija infatti hija l-qaddisa patruna tal-għomja.</p>
Ikonografija
<p>Fl-ikonografija Santa Luċija tiġi rraffigurata iżżomm platt f’idejha b’par għajnejn ġo fih. L-għajnejn fil-platt jindikaw li l-qaddisa raffigurata hi Santa Luċija u mhux Santa Odilja li normalment tintwera ġġorr għajnejha fuq <ref target="https://mt.wikipedia.org/wiki/Bibbja">Bibbja</ref>. </p>
Qaddisa Patruna
<p>Santa Luċija hija l-patruna tal-għomja, ta’ dawk morda b’għajnejhom kif ukoll tal-oftamologi. Hija wkoll il-qaddisa patruna ta’ Sirakuża.</p>
Il-Kult tagħha f'Malta
<p>F’Malta hawn sitt kappelli jew knejjes iddedikati lil Santa Luċija: f'<ref target="https://mt.wikipedia.org/wiki/Ħal_Għaxaq">Ħal Għaxaq</ref>, fin-<ref target="https://mt.wikipedia.org/wiki/Naxxar">Naxxar</ref>, fil-Belt <ref target="https://mt.wikipedia.org/wiki/Valletta">Valletta</ref>, fl-<ref target="https://mt.wikipedia.org/wiki/Imtarfa">Imtarfa</ref> kif ukoll fis-subborg ta’ <ref target="https://mt.wikipedia.org/wiki/Kerċem">Kerċem</ref> li jġib l-isem ta’ Santa Luċija u f'Santa Luċija. Din il-lokalità ta’ Santa Luċija f’Malta nħolqot b’Avviż Legali f’Lulju tal-1961 u isimha ingħata proprju għall-kappella ddedikata lill-qaddisa li kien hemm fl-inħawi. Hemm ukoll kappella ddedikata lil Santa Luċija u San Nikola fil-Buskett. Insibu żewġ niċeċ iddedikati lil Santa Luċija, fil-Belt u f'Kerċem.</p>
Qwiel Maltin fuq Santa Luċija
<list type="unordered"><item>Nhar Santa Luċija, il-jum jitwal b'pass ta' tarbija</item>
<item>Santa Luċija tagħtina d-dawl u d-dija</item>
<item>F'Santa Luċija jibdew l-<ref target="https://mt.wikipedia.org/wiki/Irwiegel">irwiegel</ref></item>
<item>Nhar Santa Luċija ż-żara' jikber sieq ta' tarbija</item></list>
Il-Kult tagħha fil-pajjiżi Skandinavi
<p>Ħafna nies fil-pajjiżi Skandinavi jiffesteġġjaw il-festa ta’ Santa Luċija ta’ kull sena fit-13 ta’ Diċembru. Din iċ-ċelebrazzjoni bdiet fl-<ref target="https://mt.wikipedia.org/wiki/Isvezja">Isvezja</ref>, iżda sa nofs is-seklu 20 nfirxet lejn id-<ref target="https://mt.wikipedia.org/wiki/Danimarka">Danimarka</ref> u l-<ref target="https://mt.wikipedia.org/wiki/Finlandja">Finlandja</ref>. F’dawn il-pajjiżi, din il-vaganza hija kkunsidrata l-bidu tal-istaġun tal-<ref target="https://mt.wikipedia.org/wiki/Milied">Milied</ref> u, għalhekk, ħafna drabi nirreferu għaliha bħala ‘little Yule’. Tradizzjonalment, it-tifla l-kbira ta’ kull familja tqum kmieni filgħodu u tqajjem lill-membri kollha tal-familja, fejn tkun liebsa libsa twila bajda b’terħa ħamra, u kuruna magħmula biz-zkuk irqaq b’disa’ xemgħat mixgħula. Matul din il-ġurnata hija tissejjaħ ‘Lussi’ jew ‘Lussibruden (għarusa Lucy)’. Imbagħad il-familja tingħaqad għall-ikel f’kamra mixgħula biss bix-xemgħat. Anke jekk imorru jikkaċċjaw l-għasafar jew jistadu kienu juzaw fjamma biss f'dan il-jum, u n-nies kienu jilluminaw id-djar tagħhom. Bil-lejl, l-irġiel, in-nisa, u t-tfal kienu joħorgu bil-fjammi f’purċissjoni. Il-lejla tispiċċa meta kulħadd jitfa’ l-fjamma fuq balla silla, u joħolqu ħuġġiega kbira. Illum il-ġurnata fil-Finlandja, tintagħżel tifla waħda biex isservi bħala ‘Luċija nazzjonali’ u tiġi onorata waqt purċissjoni fejn tiġi mdawra b’diversi nies bil-fjammi f’idejhom. Id-dawl huwa t-tema principali f’Jum Santa Luċija, bħal isimha.</p>
</text></body></html>