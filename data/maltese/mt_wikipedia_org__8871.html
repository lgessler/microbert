<html><body><text id="wikipedia_mt_wikipedia_org__8871.html" ns="0" revid="215364" sourceurl="https://mt.wikipedia.org/wiki/Grupp_A_tal-Kampjonati_Ewropej_tal-Futbol_2008" title="Grupp A tal-Kampjonati Ewropej tal-Futbol 2008" type="wikipedia">Grupp A tal-Kampjonati Ewropej tal-Futbol 2008
<p><hi rend="bold">Grupp A tal-Kampjonati Ewropej tal-Futbol 2008</hi> hu wieħed mill-erba' gruppi tal-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. L-ewwel partiti tal-grupp intlagħbu fis-7 ta' Ġunju 2008, u tkomplew sal-15 ta' Ġunju 2008. Is-sitt partiti ntlagħbu fl-<ref target="https://mt.wikipedia.org/wiki/Żvizzera">Iżvizzera</ref>, fil-bliet ta' <ref target="https://mt.wikipedia.org/wiki/Bażel">Bażel</ref> u <ref target="https://mt.wikipedia.org/wiki/Ġinevra">Ġinevra</ref>. Il-grupp kien jikkonsisti mill-ospitu tal-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref> u l-ospiti tal-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref> il-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>, kif ukoll ir-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref> u t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>.</p>
<p>Il-Portugall rebħu l-ewwel żewġ partiti kontra t-Turkija u r-Repubblika Ċeka, fejn skurjaw ħames gowls, biex ikkwalifikaw għall-<ref target="https://mt.wikipedia.org/wiki/Fażi_eliminatorja_tal-Kampjonati_Ewropej_tal-Futbol_2008#Kwarti_tal-finali">kwarti tal-finali</ref> bħala rebbieħa tal-grupp. It-tieni post għall-kwarti tal-finali ġiet deċiża bir-rebbieħ tal-partita bejn it-Turkija u r-Repubblika Ċeka. Minħabba li t-tnejn li huma kellhom l-istess rekord, jekk il-logħba kienet tispiċċa pari, il-post fil-kwarti tal-finali kien jiġi determinat permezz tal-<ref target="https://mt.wikipedia.org/wiki/Għoti_tal-penalties">għoti tal-penalties</ref> — l-ewwel darba li tintuża l-lotterija ta' penalties fil-fażi tal-gruppi. Min-naħa l-oħra, l-Iżvizzera spiċċaw l-ewwel tim eliminat minn dan il-kampjonat wara li tilfu kontra t-Turkija 2–1 fit-tieni parta, b'<ref target="https://mt.wikipedia.org/wiki/Arda_Turan">Arda Turan</ref> jiskorja l-gowl tar-rebħa fl-aħħar minuta.</p>
<p>L-aħħar rawnd ta' logħob ra lit-tim Portugiż iserraħ parti kbira mill-plejers hekk kif il-kwalifikazzjoni kienet diġà assigurata. Kontra l-Iżvizzera ma kinitx faċli hekk kif tal-lokal ħarġu b'tim qawwi u rnexxielhom jirbħu l-partita 2–0, fejn din kienet l-ewwel rebħa Żvizzera fl-istorja tagħhom fil-Kampjonati Ewropej. Dak il-ħin kien hemm partita aktar importanti hekk kif din kienet se tiddeċiedi liema tim se jkompli fil-kompetizzjoni. Iċ-Ċeki daħlu jistrieħu wara l-ewwel taqsima b'vantaġġ ta' gowl, u dan ir-riżultat irduppjawh ftit wara l-bidu tat-tieni taqsima. Arda Turan daħħal lit-Torok lura fil-partita fil-75 minuta, qabel ma' <ref target="https://mt.wikipedia.org/wiki/Petr_Čech">Petr Čech</ref> wettaq żball li ħa vantaġġ minnu <ref target="https://mt.wikipedia.org/wiki/Nihat_Kahveci">Nihat Kahveci</ref> biex kiseb il-pari. Wara l-pari, it-Torok dehru aktar ottimisti u rnexxielhom jirbħu grazzi għat-tieni gowl fil-partita ta' Nihat li skorja minn madwar 20 metru bogħod. Hekk kif kien għad baqa' ftit minuti x'jintlagħbu, ir-Repubblika Ċeka tefgħet kollox fuq l-attakk u dawn tefgħu ballun fil-kaxxa imma li ma rriżulta f'xejn. Però, il-gowlkiper tat-Turkija <ref target="https://mt.wikipedia.org/wiki/Volkan_Demirel">Volkan Demirel</ref> imbotta lil <ref target="https://mt.wikipedia.org/wiki/Jan_Koller">Jan Koller</ref> minħabba li ħaseb li kien hu li kien imblukkah, u dan ġie muri l-karta l-ħamra. It-Turkija rnexxielhom iżommu, minkejja li <ref target="https://mt.wikipedia.org/wiki/Tuncay_Şanlı">Tuncay Şanlı</ref> kellu jidħol bħal gowlkiper għall-aħħar sekondi. Fost il-plejers Ċeki ma kienx hemm serenità u dan deher b'żewġ ammonizzjonijiet lil <ref target="https://mt.wikipedia.org/wiki/Tomáš_Ujfaluši">Tomáš Ujfaluši</ref> u <ref target="https://mt.wikipedia.org/wiki/Milan_Baroš">Milan Baroš</ref> f'dawn l-aħħar żewġ minuti tal-partita, minkejja l-fatt li Baroš kien fil-bank tas-sostituti waqt il-logħba kollha.</p>
</text></body></html>