<html><body><text id="wikipedia_mt_wikipedia_org__15197.html" ns="0" revid="271092" sourceurl="https://mt.wikipedia.org/wiki/Mark_Montebello" title="Mark Montebello" type="wikipedia">Mark Montebello


<p><hi rend="bold">Mark Montebello</hi> (<ref target="https://mt.wikipedia.org/wiki/Sliema">Sliema</ref>, 7 ta' Frar 1964) huwa patri Dumnikan, filosfu u awtur. </p>
Ħajja privata
<p>Montebello hu t-tielet wild fost erbgħa ta’ Joseph Montebello u Grace xebba Sultana, it-tnejn minn Tas-<ref target="https://mt.wikipedia.org/wiki/Sliema">Sliema</ref>. Missieru kien Kapural mar-<hi rend="italic">Royal Air Force</hi>, u ommu għalliema ta’ klassijiet primarji.</p>
<p>L-ewwel studji tiegħu Montebello għamilhom fl-iskola primarja ta’ San Franġisk, l-Imsida, sakemm, fl-1975, beda l-istudji sekondarji tiegħu fil-Kulleġġ San Albert il-Kbir, il-belt <ref target="https://mt.wikipedia.org/wiki/Valletta">Valletta</ref>. Fl-1980 huwa beda jagħmel is-sitt klassi fil-Kulleġġ San Alwiġi, Birkirkara. </p>
<p>Huwa issieħeb mal-Ordni Dumnikan fil-25 ta’ Ottubru tal-1980. Wara sena novizzjat f’Malta, huwa għamel il-professjoni reliġjuża fis-16 ta’ Ottubru tal-1983. Ġie ordnat saċerdot mill-Arċisqof Ġużeppi Mercieca fl-14 ta’ Lulju tal-1989.</p>
<p>Wara l-istudju dottorali tiegħu f’<ref target="https://mt.wikipedia.org/wiki/Ruma">Ruma</ref>, fl-1992 Montebello beda jgħix fil-kunvent tad-Dumnikani tal-<ref target="https://mt.wikipedia.org/wiki/Birgu">Birgu</ref>, fejn għamel erbatax-il sena. Wara ntbagħat jgħix fil-kunvent tal-Pietà.</p>
Studjuż
<p>Montebello studja l-filosofija u t-teoloġija fil-Kulleġġ ta' Tumas ta' Akwinu, ir-Rabat, kif ukoll il-filosofija f’Tal-Virtù mal-Prof. <ref target="https://mt.wikipedia.org/wiki/Peter_Serracino_Inglott">Peter Serracino Inglott</ref> u t-teoloġija fl-Università ta’ Malta. Minn dawn l-istituzzjonijiet kiseb, rispettivament, il-Lettorat fil-Filosofija u t-Teoloġija u l-Baċellerat fit-Teoloġija. Wara kiseb il-Liċenzjat u d-Dottorat tal-Filosofija mill-Università Angelicum ta' Ruma, fl-<ref target="https://mt.wikipedia.org/wiki/Italja">Italja</ref>, u beda Dottorat ieħor fil-Filosofija fl-Università Complutense ta’ Madrid, fi <ref target="https://mt.wikipedia.org/wiki/Spanja">Spanja</ref>. Huwa kiseb ukoll il-Maġisteru tax-xjenza fil-Ġustizzja Kriminali mill-Università ta' Leichester, l-<ref target="https://mt.wikipedia.org/wiki/Ingilterra">Ingilterra</ref>. </p>
<p>Il-karriera akkademika ta' Montebello bdiet fl-1991 meta sar lekċerer tal-Filosofija antika u medjevali fl-Istitut tal-Istudji Reliġjużi fl-Università ta' Malta. Fl-istess żmien kien ukoll għalliem fl-istudji Tomistiċi flimkien ma' <ref target="https://mt.wikipedia.org/wiki/Peter_Serracino_Inglott">Peter Serracino Inglott</ref> u John Haldane. Mill-1996 sar <hi rend="italic">visiting lecturer</hi> fil-filosofija Maltija.</p>
Daritama
<p>Flimkien ma’ oħrajn, fl-1995 Montebello waqqaf f’Bormla, il-Kottonera, l-organizzazzjoni mhux governattiva <hi rend="italic">Daritama</hi>. L-istituzzjoni kienet tinkludi skola komunitarja għat-tfal tal-Kottonera, radju komunitarju (<hi rend="italic">Radju Kottoner 98FM</hi>[]), ħidma mal-ħabsin u l-qraba tagħhom (<hi rend="italic">Mid-Dlam għad-Dawl</hi>[]), u ċentru ta' appoġġ għall-vittmi tal-kriminalità (<hi rend="italic">Victim Support Malta</hi>[]). Montebello huwa magħruf għax-xogħol umanitarju u filantropiku li għamel fil-Faċilità Korrettiva ta’ Kordin u fil-Kottonera.</p>
<p>L-organizzazzjoni ġiet mitmuma fl-2010 biex tagħti spazju għad-diversifikazzjoni tad-diversi oqsma tagħha.</p>
<p>Illum, <hi rend="italic">Radju Kottoner</hi>, <hi rend="italic">Mid-Dlam għad-Dawl</hi> u <hi rend="italic">Victim Support Malta</hi> huma entitajiet indipendenti li lkoll għadhom jaħdmu fil-qasam rispettiv tagħhom.</p>
Filosofija
<p>L-aktar ħidma twila u konsistenti ta’ Montebello hija fil-qasam tal-filosofija, li żviluppaha kemm għaliha weħidha u kemm f’relazzjoni mad-diversi ħidmiet li wettaq. Minbarra li, sa mill-1991 lil hawn, għalliha fl-Università ta’ Malta u f’bosta istituti oħra ta’ tagħlim avvanzat f’Malta u Għawdex, kiteb fuqha diversi kotba u artikli, kemm f’Malta kif ukoll barra.</p>
<p>L-interessi ewlenin ta’ Montebello fil-filosofija jinkludu l-analiżi xjentifika tal-istorja tat-tradizzjoni filosofika Maltija u s-sehem ta’ ħassieba Maltin għall-iżvilupp filosofiku, il-jeddijiet ċivili u politiċi, il-metafiżika u l-epistemoloġija.</p>
<p>Montebello stħarreġ wkoll fit-tul u fil-fond is-sehem filosofiku ta’ <ref target="https://mt.wikipedia.org/wiki/Manwel_Dimech">Manwel Dimech</ref>. Dwar dan, Montebello ppubblika diversi kotba u jagħti bosta lezzjonijiet u korsijiet.</p>
<p>Fl-2012, flimkien ma’ oħrajn huwa waqqaf il-fondazzjoni <hi rend="italic">Philosophy Sharing</hi> għad-diskussjoni pubblika filosofika u għall-istudju u t-tifrix tal-filosofija fil-gżejjer Maltin.</p>
<p>Bħala filosfu, Montebello mhuwiex ħassieb konvenzjonali. Fil-politika, huwa proponent tal-pożizzjoni anarkista.</p>
Kontroversji
<p>Sa mid-disgħinijiet ’l hawn Montebello sar personalità lokali tat-televixin u tar-radju. Fl-1992 huwa beda jitkellem fuq suġġetti kontroversjali fuq l-istazzjon tar-radju <hi rend="italic">Live FM</hi>, li minħabba fihom ġie mwaqqaf mill-awtoritajiet tal-Knisja milli jkompli jxandar għal xi żmien.</p>
<p>Waqfa simili oħra ġiet f’Mejju tal-2005, meta ġie ordnat ma jiktibx u ma jitkellimx għal xi żmien fil-mezzi tax-xandir dwar materji relatati mal-Knisja, mal-fidi, mal-morali u mal-etika. Dan wara l-artiklu tiegħu f’<hi rend="italic">Il-Ġens</hi>.</p>
<p>Waqfa oħra, f'Novembru tal-2009, saret minħabba artiklu fit-"Torċa" dwar id-<ref target="https://mt.wikipedia.org/wiki/Divorzju">divorzju</ref> <ref target="http://www.torca.com.mt/news.asp?newsitemid=8211">artiklu fil-ġurnal <hi rend="italic">It-TORĊA</hi></ref> u kummenti fuq <hi rend="italic">ONE TV</hi> , kif ukoll fuq <hi rend="italic">TVM</hi> u <hi rend="italic">NET TV</hi> . </p>
<p>F’Marzu 2010, Montebello issejjaħ <ref target="https://mt.wikipedia.org/wiki/Ruma">Ruma</ref> biex jiltaqa' mas-Superjur Ġenerali tal-Ordni Dumnikan. B'konsegwenza intbagħat tliet xhur il-<ref target="https://mt.wikipedia.org/wiki/Messiku">Messiku</ref>. Hemmhekk, Montebello ħadem mal-Arċisqof Dumnikan Mons. Raul Vera.</p>
Awtur
<p>Montebello huwa awtur ta’ diversi kotba ta' natura filosofika u kritika. Fost il-pubblikazzjonijiet tiegħu, hemm dawn li ġejjin:</p>
<list type="unordered"><item>1992, <hi rend="italic"><ref target="https://mt.wikipedia.org/wiki/Pietru_Caxaru">Pietru Kaxaru</ref> u l-Kantilena tieghu</hi> (Ministeru tal-Edukazzjoni, Malta); it-tieni edizzjoni fl-2015 (Faraxa, Malta)</item>
<item>1993, <hi rend="italic">Il-Verità Teħlisna</hi> (Grima Publications, Malta)</item>
<item>1994, <hi rend="italic">Daniel Callus: Historian &amp; Philosopher</hi> (Malta University Press, Malta)</item>
<item>1994, <hi rend="italic">De Missione Christianorum</hi> (Minerva Press, London/New York)</item>
<item>1994, <hi rend="italic">Il-Bejjiegħ ta’ l-Inċens u ċ-Ċnieser</hi> (PEG, Malta)</item>
<item>1995, <hi rend="italic">Stedina għall-Filosofija Maltija</hi> (PEG, Malta)</item>
<item>1995, <hi rend="italic">Taqtigħ f’Salib it-Toroq</hi> (PEG, Malta)</item>
<item>1998, <hi rend="italic">A Philosophy of Madness</hi> (Mireva Publications, Malta)</item>
<item>2000, <hi rend="italic">L-Iskutella ta’ l-Abbandunati</hi> (Daritama, Malta)</item>
<item>2001, <hi rend="italic">Il-Ktieb tal-Filosofija f’Malta</hi>, 2 volumi (PIN, Malta)</item>
<item>2003, <hi rend="italic">Daphne</hi> (Daritama, Malta)</item>
<item>2004, <hi rend="italic">Dimech</hi> (PEG, Malta); it-tieni edizzjoni, vol. 1, fl-2013 (Miller, Malta)</item>
<item>2006, <hi rend="italic">Angelo Pirotta: A Maltese philosopher of the first water</hi> (Provinċja Dumnikana, Malta)</item>
<item>2006, <hi rend="italic">Jean-Joseph Lataste: Apostle of Prisons</hi> (Provinċja Dumnikan, Malta)</item>
<item>2006, <hi rend="italic">Jien, Manwel Dimech</hi> (Daritama, Malta)</item>
<item>2006, <hi rend="italic">The Right to Information of Victims of Crime in Malta</hi> (Victim Support, Malta)</item>
<item>2007, <hi rend="italic">Making Malta Saver for International Visitors</hi> (Victim Support, Malta)</item>
<item>2008, <hi rend="italic">Pietà-Gwardamanga: Il-Bahar – Il-Hniena – Is-Sliem</hi> (Parroċċa ta’ Pietà, Malta)</item>
<item>2008, <hi rend="italic">The Resettlement of Maltese Prisoners: Their hopes &amp; dreads for the future – A scientific research (Mid-Dlam ghad-Dawl, Malta)</hi></item>
<item>2009, <hi rend="italic">20th Century Philosophy in Malta</hi> (Agius &amp; Agius, Malta)</item>
<item>2010, <hi rend="italic">Il-Fidwa tal-Anarkiżmu</hi> (Malta)</item>
<item>2010, <hi rend="italic">Manwel Dimech: Fi kliemi</hi> (Radju Kottoner, Malta)</item>
<item>2011, <hi rend="italic">Malta’s Philosophy &amp; Philosophers</hi> (PIN, Malta)</item>
<item>2011, <hi rend="italic">Manwel Dimech: Ivan u Praskovja u Kitbiet Oħra</hi> (SKS, Malta)</item>
<item>2012, <hi rend="italic">Aphorisms: Wisdom of a philosopher in exile</hi> (SKS, Malta; ma’ Frans Galea)</item>
<item>2012, <hi rend="italic">Four Havens of Intimacy</hi> (Payloadz, Internet)</item>
<item>2013, <hi rend="italic">Manwel Dimech: Ilbieraħ - illum - għada</hi> (SKS, Malta)</item>
<item>2014, <hi rend="italic">The Amazing Story of Manuel Dimech</hi> (Dom, Malta)</item>
<item>2016, <hi rend="italic">Bejn ix-Xieraq u l-Għelt: L-istruttura kjażtika tal-Kantilena</hi> (Malta)</item></list>
<p>Montebello jikteb artikli għal diversi ġurnali. Hu kontributur regolari f'<hi rend="italic">It-Torċa</hi> sa mill-1993.</p>
Ara wkoll
<list type="unordered"><item><ref target="https://mt.wikipedia.org/wiki/Filosofija_f'Malta">Filosofija f'Malta</ref></item></list>
Ħoloq esterni
<list type="unordered"><item><ref target="http://markmontebello.blogspot.com/">http://markmontebello.blogspot.com/</ref></item></list>
</text></body></html>