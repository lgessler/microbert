<html><body><text id="wikipedia_mt_wikipedia_org__3463.html" ns="0" revid="260143" sourceurl="https://mt.wikipedia.org/wiki/%C4%A6%C4%A1ie%C4%A1" title="Ħġieġ" type="wikipedia">Ħġieġ<figure><caption><ref target="https://mt.wikipedia.org/wiki/Moldavite">Moldavite</ref>, ħġieġa naturali formata minn impatt ta' <ref target="https://mt.wikipedia.org/wiki/Metjorita">metjorita</ref>, f'<ref target="https://mt.wikipedia.org/wiki/Distrett_Český_Krumlov">Besidniż</ref>, <ref target="https://mt.wikipedia.org/wiki/Bohimja">Bohimja</ref></caption></figure>
<figure><caption><ref target="https://mt.wikipedia.org/wiki/Serra">Serra</ref> moderna f'<ref target="https://mt.wikipedia.org/wiki/Wisley_Garden">Wisley Garden</ref>, <ref target="https://mt.wikipedia.org/wiki/Ingilterra">Ingilterra</ref>, magħmula minn <ref target="https://mt.wikipedia.org/wiki/Ħġieġ_tal-wiċċ">ħġieġ tal-wiċċ</ref></caption></figure>
<figure><caption>Ħġieġ Ċar <ref target="https://mt.wikipedia.org/wiki/Lampa_(komponiment_elettriku)">bozza tad-dawl</ref></caption></figure>
<p>Il-kelma <hi rend="bold">Ħġieġ</hi> fis-sens <hi rend="italic">komuni</hi> tirreferi għal <ref target="https://mt.wikipedia.org/wiki/Solidu">solidu</ref> <ref target="https://mt.wikipedia.org/wiki/Iebes">iebes</ref>, <ref target="https://mt.wikipedia.org/wiki/Mqarqaċ">mqarqaċ</ref> u <ref target="https://mt.wikipedia.org/wiki/Trasparenti_(ottika)">trasparenti</ref> , bħal dak użat għat-<ref target="https://mt.wikipedia.org/wiki/Twieqi">twieqi</ref>, bosta <ref target="https://mt.wikipedia.org/wiki/Fliexken_tal-Ħġieġ">fliexken</ref>, jew <ref target="https://mt.wikipedia.org/wiki/Xedd_l-għajnejn">xedd l-għajnejn</ref>, li jinkludu <ref target="https://mt.wikipedia.org/wiki/Ħġieġ_tas-soda-ġir">ħġieġ tas-soda-ġir</ref>, <ref target="https://mt.wikipedia.org/wiki/Ħġieġ_tal-borosiliċiku">ħġieġ tal-borosiliċiku</ref>, <ref target="https://mt.wikipedia.org/wiki/Ħġieġ_akriliku">ħġieġ akriliku</ref>, <ref target="https://mt.wikipedia.org/wiki/Ħġieġ_taz-zokkor">ħġieġ taz-zokkor</ref>, <ref target="https://mt.wikipedia.org/wiki/Ħġieġ_Muskovit">ħġieġ Muskovit</ref>, jew <ref target="https://mt.wikipedia.org/wiki/Ossinitridu_ta'_l-aluminju">ossinitridu ta' l-aluminju</ref>.</p>
<p>Fis-sens <hi rend="italic">tekniku</hi>, il-ħġieġ huwa prodott inorganiku ta' fużjoni li jibred u jsir riġidu mingħajr ma jsir kristall. Ħafna ħġieġ huma magħmul mis-<ref target="https://mt.wikipedia.org/wiki/Siliċi">siliċi</ref> (diossidu tas-siliċju) bħala l-kompożizzjoni prinċipali tiegħu u <hi rend="italic">glass former</hi>.</p>
<p>Fis-sens <hi rend="italic">xjentifiku</hi> t-terminu ħġieġ huwa ħafna drabi estiż għas-<ref target="https://mt.wikipedia.org/wiki/Solidi_amorfi">solidi amorfi</ref> kollha (u materjali mdewwbin li faċilment isiru solidi amorfi), li jinkludu l-<ref target="https://mt.wikipedia.org/wiki/Plastiċi">plastiċi</ref>, ir-<ref target="https://mt.wikipedia.org/wiki/Raża">rażeż</ref>, u solidi oħrajn amorfi bla siliċi. Ukoll, barra l-metodi tradizzjonali ta' <ref target="https://mt.wikipedia.org/wiki/Produzzjoni_tal-Ħġieġ#Truf_jaħarqu">tidwib</ref>, kull mezz ieħor għall-preparazzjoni huwa meqjus, bħall-<ref target="https://mt.wikipedia.org/wiki/Impjantazzjoni_ionika">impjantazzjoni ionika</ref>, u l-metodu <ref target="https://mt.wikipedia.org/wiki/Sol-gel">sol-gel</ref>. Però, ix-<hi rend="italic"><ref target="https://mt.wikipedia.org/wiki/Mudell:Xjenza_tal-Ħġieġ">xjenza tal-ħġieġ</ref></hi> is-soltu tinkludi biss solidi amorfi <ref target="https://mt.wikipedia.org/wiki/Inorganiċi">inorganiċi</ref>, filwaqt li l-plastiċi u materjali organiċi simili jaqgħu taħt ix-<ref target="https://mt.wikipedia.org/wiki/Xjenza_tal-polimeri">xjenza tal-polimeri</ref>, <ref target="https://mt.wikipedia.org/wiki/Bijoloġija">bijoloġija</ref> u oqsma xjentifiċi oħra.</p>
<p>Il-kompożizzjoni ottika u fiżika tal-ħġieġ tagħmlu tajjeb biex jintuża bħala <ref target="https://mt.wikipedia.org/wiki/Ħġieġ_ċatt">ħġieġ ċatt</ref>, għall-<ref target="https://mt.wikipedia.org/wiki/Kontenituri">kontenituri</ref>, fil-materjali <ref target="https://mt.wikipedia.org/wiki/Ottiċi">ottiċi</ref> u materjali <ref target="https://mt.wikipedia.org/wiki/Optoelettroniċi">optoelettroniċi</ref>, għall-<ref target="https://mt.wikipedia.org/wiki/Apparat_tal-laboratorju">apparat tal-laboratorju</ref>, insulazzjoni termali (<ref target="https://mt.wikipedia.org/wiki/Tajjar_tal-ħġieġ">tajjar tal-ħġieġ</ref>), bħala <ref target="https://mt.wikipedia.org/wiki/Fibri_ta'_rinforziment">fibri ta' rinforziment</ref> (plastiċi jew konkrit imsaħħin bil-fibri tal-ħġieġ), u fl-<ref target="https://mt.wikipedia.org/wiki/Arti_tal-Ħġieġ">arti</ref>.</p>
Kompożizzjoni Ġenerali, użi, fejn jinstab
<figure><caption><ref target="https://mt.wikipedia.org/wiki/Affarijiet_tal-Ħġieġ_tal-Laboratorju">Affarijiet tal-Ħġieġ tal-Laboratorju</ref> huma magħmula minn <ref target="https://mt.wikipedia.org/wiki/Ħġieġ_tal-borosilċiku">ħġieġ tal-borosilċiku</ref> (<ref target="https://mt.wikipedia.org/wiki/Buqar_Erlenmejer">Buqar Erlenmejer</ref>)</caption></figure>
<figure><caption><ref target="https://mt.wikipedia.org/wiki/TFT">TFTs</ref>, jużaw folji rqaq ta' ħġieġ speċjali bla <ref target="https://mt.wikipedia.org/wiki/Alkali">alkali</ref></caption></figure>
<p>Il-ħġieġ ordinarju nużawh kullimkien minħabba li huwa trasparenti għad-<ref target="https://mt.wikipedia.org/wiki/Dawl_viżibbli">dawl viżibbli</ref>.Din it-trasparenza ġejja min-nuqqas ta' <ref target="https://mt.wikipedia.org/wiki/Stati_ta'_tranżizzjoni">stati elettroniċi ta' tranżizzjoni</ref> fiż-żona tad-dawl viżibli. Il-ħġieġ hu omoġenju fuq skali ta' tul ferm akbar minn dik tat-<ref target="https://mt.wikipedia.org/wiki/Tul_tal-mewġa">tul tal-mewġa</ref> tad-dawl viżibli u għalhekk huwa trasparenti waqt li kieku kellu ħafna irregolità, d-dawl kien jixxered u b'hekk kull tip ta' trasmissjoni ta' immaġni koerenti kienet tiġi mkissra. Ħafna oġġetti tad-dar huma magħmula mill-ħġieġ. It-<ref target="https://mt.wikipedia.org/wiki/Tazzez_tax-Xorb">tazzez</ref>, <ref target="https://mt.wikipedia.org/wiki/Skutella_(borma)">skutelli</ref> u <ref target="https://mt.wikipedia.org/wiki/Flieken_tal-Ħġieġ">fliexken</ref> huma l-biċċa kbira tal-ħġieġ, kif ukoll il-<ref target="https://mt.wikipedia.org/wiki/Bozza_tad-Dawl">bozzoz tad-dawl</ref>, <ref target="https://mt.wikipedia.org/wiki/Mera">mirja</ref>, <ref target="https://mt.wikipedia.org/wiki/Akkwarju">akkwarji</ref>, <ref target="https://mt.wikipedia.org/wiki/Tubi_katodiċi">tubi katodiċi</ref>, <ref target="https://mt.wikipedia.org/wiki/TFT">TFT</ref> tal-kompjuters, u t-<ref target="https://mt.wikipedia.org/wiki/Twieqi">twieqi</ref>.</p>
<p>Fil-<ref target="https://mt.wikipedia.org/wiki/Laboratorju">laboratorji</ref> tar-riċerka, <ref target="https://mt.wikipedia.org/wiki/Buqar_tal-laboratorju">buqari</ref>, <ref target="https://mt.wikipedia.org/wiki/Tubi_tat-testjar">tubi tat-testjar</ref>, u <ref target="https://mt.wikipedia.org/wiki/Affarijiet_tal-Ħġieġ_tal-Laboratorju">apparat tal-laboratorju</ref> huma ta' spiss magħmula minn <ref target="https://mt.wikipedia.org/wiki/Ħġieġ_borosilikat">ħġieġ borosilikat</ref> billi għandu <ref target="https://mt.wikipedia.org/wiki/Koeffiċjent_ta'_espansazzjoni_termika">koeffiċjent ta' espansazzjoni termika</ref> baxxa, għalhekk għandu iżjed reżistenza għall-<ref target="https://mt.wikipedia.org/wiki/Fqugħ_bis-sħana">fqugħ bis-sħana</ref> u jgħamel possibbli kejl aktar preċiż. Għal applikazzjonijiet fejn tidħol temperatura għolja, jintuża l-<ref target="https://mt.wikipedia.org/wiki/Ħġieġ_tal-kwarz">ħġieġ tal-kwarz</ref>, għalkemm huwa ferm diffiċli li taħdmu. Ħafna mill-<ref target="https://mt.wikipedia.org/wiki/Affarijiet_tal-ħġieġ_tal-laboratorju">affarijiet tal-ħġieġ tal-laboratorju</ref> huma <ref target="https://mt.wikipedia.org/wiki/Produzzjoni_bil-massa">prodotti bil-massa</ref>, iżda xi laboratorji kbar iżżomu wkoll wieħed li jaf jonfoħ il-ħġieġ sabiex joħloq xi apparat speċjali tal-ħġieġ li jkun meħtieġ.</p>
<p>Xi kultant, il-ħġieġ huwa maħluq naturalment mill-<ref target="https://mt.wikipedia.org/wiki/Lava">lava</ref> volkanika, impatt ta' <ref target="https://mt.wikipedia.org/wiki/Beraq">beraq</ref> jew <ref target="https://mt.wikipedia.org/wiki/Metjoriti">metjoriti</ref> (p.eż., il-<ref target="https://mt.wikipedia.org/wiki/Lekateljerit">Lekateljerit</ref>, il-<ref target="https://mt.wikipedia.org/wiki/Fulgurit">Fulgurit</ref>, il-<ref target="https://mt.wikipedia.org/wiki/Ħġieġ_Darwin">Ħġieġ Darwin</ref>, il-<ref target="https://mt.wikipedia.org/wiki/Ħġieġ_Volkaniku">Ħġieġ Volkaniku</ref> u l-<ref target="https://mt.wikipedia.org/wiki/Impattit">Impattit</ref>). Jekk il-lava tkun <ref target="https://mt.wikipedia.org/wiki/Felsika">felsika</ref> dan il-ħġieġ ikun <ref target="https://mt.wikipedia.org/wiki/Ossidjana">ossidjana</ref> li ġeneralment huwa iswed bi ftit impuritajiet. L-ossidjana hija materjal naturali li ġie użat minn <ref target="https://mt.wikipedia.org/wiki/Żmien_il-Ħaġar">Żmien il-Ħaġar</ref> biex jintgħamlu <ref target="https://mt.wikipedia.org/wiki/Sikkina_tal-ħġieġ">skieken tal-ħġieġ</ref> li jaqtgħu ħafna.        </p>
<p>Il-ħġieġ jista' jsir ukoll minħabba l-attività tal-bniedem, pereżempju it-<ref target="https://mt.wikipedia.org/wiki/Trinitit">trinitit</ref> (mill-ittestjar nukleari) u <ref target="https://mt.wikipedia.org/wiki/Ħġieġ_tal-bajja">ħġieġ tal-bajja</ref>.</p>
Il-Ħġieġ fil-Bini
<hi rend="italic">Biex tapprofondixxi, ara l-artikli: <ref target="https://mt.wikipedia.org/wiki/Ħġieġ_fl-Arkitettura">Ħġieġ fl-Arkitettura</ref>, <ref target="https://mt.wikipedia.org/wiki/Vitrar_fl-Arkittetura">Vitrar fl-Arkittetura</ref>u <ref target="https://mt.wikipedia.org/wiki/Tieqa">Tieqa</ref></hi>.
<figure><caption>Użu estensiv ta' fili ta' <ref target="https://mt.wikipedia.org/wiki/Ħġieġ_tal-wiċċ">ħġieġ tal-wiċċ</ref> f'appartamenti fi <ref target="https://mt.wikipedia.org/wiki/Bristol">Bristol</ref>, <ref target="https://mt.wikipedia.org/wiki/Ingilterra">Ingilterra</ref>.</caption></figure>
<p>Il-ħġieġ ta' spiss jintuża fil-bini għat-twieqi trasparenti, diviżorji interni vitrati u bħala karatteristiċi arkitettoniċi. Huwa wkoll possibli li jintuża' bħala materjal strutturali, pereżempju, travi u kolonni, kif ukoll ġo forma ta' "ġwienaħ" għar-rinforzar kontra r-riħ. Dawn jidhru f'ħafna vetrini tal-ħġieġ bħat-twieqi ta' ħwienet kbar. Il-kapaċità tat-tagħbija sikura, hija limitata; għalkemm teoritikament il-ħġieġ jiflaħ tagħbija kbira, hemm ukoll probabbiltà kbira ta'  fqugħ f'daqqa, u għandu tendenza li jinqasam ma' l-impatt. Dan jillimita l-użu tal-ħġieġ għall-kolonni, minħabba r-riskju li xi ħaġa taħbat magħhom u taqsam l-element strutturali. Eżempju magħruf ta' struttura magħmula totalment mill-ħġieġ hija d-daħla tat-tramuntana fl-<ref target="https://mt.wikipedia.org/wiki/Istazzjon_fit-triq_Buchanan">istazzjon fit-triq Buchanan</ref> fi <ref target="https://mt.wikipedia.org/wiki/Glasgow">Glasgow</ref>.</p>
<p>Hemm ħġieġ ta' tip qawwi li jista' jintuża fil-bini, bħall-ħġieg imsaħaħ bil-wires, ħġieġ ittemprat bis-sħana u ħġieġ laminat. L-insulazzjoni bil-fibra tal-ħġieġ hija komuni fis-soqfa u fil-ħitan. Il-ħġieġ tal-foam, magħmul mill-ħġieġ ta' l-iskart, jista' jintuża bħala insulazzjoni ħafifa li żżom l-arja ġo fiha. Bħala insulazzjoni, il-ħġieġ (per eż. <ref target="https://mt.wikipedia.org/wiki/Fibra_tal-ħġieġ">fibra tal-ħġieġ</ref>) huwa użat ukoll fil-forma ta' strixxi sufin komuni ħafna fid-djar tal-pajjiżi kesħin. L-insulazzjoni tal-ħġieġ tal-fibra tintuża partikularment fis-soffitti, u tingħata rata R, skond l-abbiltà ta' insulazzjoni.</p>
Applikazzjonijiet Teknoloġiċi
<figure><caption>It-<ref target="https://mt.wikipedia.org/wiki/Teleskopju_ta'_l-ispazju_ta'_Hubble">Teleskopju ta' l-ispazju ta' Hubble</ref> jorbita madwar id-dinja, u għandu <ref target="https://mt.wikipedia.org/wiki/Strumenti_ottiċi">strumenti ottiċi</ref></caption></figure>
<p>Il-ħġieġ tad-diossidu tas-siliċju (SiO2) pur (l-istess kompost kimiku bħall-<ref target="https://mt.wikipedia.org/wiki/Kwarz">kwarz</ref>, jew, fil-forma tiegħu  <ref target="https://mt.wikipedia.org/wiki/Polikristallina">polikristallina</ref>, ir-<ref target="https://mt.wikipedia.org/wiki/Ramel">ramel</ref>) ma tantx jassorbi r-<ref target="https://mt.wikipedia.org/wiki/Raġġi">raġġi</ref> <ref target="https://mt.wikipedia.org/wiki/UV">UV</ref> u għalhekk jintuża għal applikazzjonijiet li għandhom bżonn trasparenza f'dan ir-reġjun. <hi rend="bold">Kristalli kbar naturali tal-kwarz f'waħdiet </hi> huma diossidu tas-siliċju pur u wara li jinqasmu jintużaw għal ħġieġ ta' kwalità għolja. Is-siliċi amorfa sintetika hija kważi forma kompletament pura ta' kwarz u hu l-materjal grezz għall-ħġieġ ta' speċjalità għolja, bħal dawk tal-qalba tal-<ref target="https://mt.wikipedia.org/wiki/Fibri_ottiċi">fibri ottiċi</ref>. Il-<ref target="https://mt.wikipedia.org/wiki/Kejbils_ta'_taħt_il-baħar">kejbils ta' taħt il-baħar</ref> għandhom sezzjonijiet imħallta bl-<ref target="https://mt.wikipedia.org/wiki/Erbju">erbju</ref>, li jintuża biex <ref target="https://mt.wikipedia.org/wiki/Amplifikatur_tal-Fibri">ikabbar</ref> is-sinjali ta' trasmissjoni ta' emissjonijiet tal-<ref target="https://mt.wikipedia.org/wiki/Laser">laser</ref> minn ġol-ħġieġ stess. Id-SiO2 amorfu jintuża ukoll bħalha materjal <ref target="https://mt.wikipedia.org/wiki/Dielettriku">dielettriku</ref> f'<ref target="https://mt.wikipedia.org/wiki/Ċirkwiti_integrati">ċirkwiti integrati</ref> minħabba l-interfaċċja lixxa u elettrikament newtrali li jifforma mas-<ref target="https://mt.wikipedia.org/wiki/Siliċju">siliċju</ref>.</p>
<p>L-<ref target="https://mt.wikipedia.org/wiki/Istrumenti_ottiċi">istrumenti ottiċi</ref> bħan-<ref target="https://mt.wikipedia.org/wiki/Nuċċali">nuċċalijiet</ref>, <ref target="https://mt.wikipedia.org/wiki/Kamera">kameras</ref>, <ref target="https://mt.wikipedia.org/wiki/Microskopju_ottikali">microskopji</ref>, <ref target="https://mt.wikipedia.org/wiki/Teleskopju_Ottikali">teleskopji</ref>, u <ref target="https://mt.wikipedia.org/wiki/Pjanetarium">apparat pjanetarju</ref> huma bbażati fuq <ref target="https://mt.wikipedia.org/wiki/Lenti_(ottika)">lentijiet</ref> tal-ħġieġ, <ref target="https://mt.wikipedia.org/wiki/Mirja">mirja</ref>, u <ref target="https://mt.wikipedia.org/wiki/Priżma_(ottika)">priżmi</ref>. Il-ħġieġ użat sabiex jinħolqu dawn l-instrumenti huwa kategorizzati bl-użu ta' <ref target="https://mt.wikipedia.org/wiki/Kodiċi_tal-ħġieġ">kodiċi tal-ħġieġ</ref> b'sitt ċifri, jew inkella kodiċi ta' ittri u numri mill-katalgu ta'  <ref target="https://mt.wikipedia.org/wiki/Schott_Glass">Schott Glass</ref>. Pereżempju, <hi rend="italic">BK7</hi> huwa l-kodiċi tal-ħġieġ <ref target="https://mt.wikipedia.org/wiki/Borosiliċiku">borosilikat</ref> <ref target="https://mt.wikipedia.org/wiki/Ħġieġ_crown_(ottika)">crown</ref> li għandu <ref target="https://mt.wikipedia.org/wiki/Dispersjoni_ottika">dispersjoni</ref> tad-dawl baxxa u <hi rend="italic">SF10</hi> huwa l-kodiċi tal-<ref target="https://mt.wikipedia.org/wiki/Ħġieġ_tal-żnied">ħġieġ tal-żnied</ref> dens li għandu dispersjoni għolja. It-tipi ta' ħġieġ huma rranġati skond il-kompożizzjoni, l-indiċi tal-rifrazzjoni, u n-<ref target="https://mt.wikipedia.org/wiki/Numru_ta'_Abbe">Numru ta' Abbe</ref>.</p>
<p>Il-<ref target="https://mt.wikipedia.org/wiki/Polimerizazzjoni">polimerizazzjoni</ref> tal-ħġieġ hija teknika li tista' tintuża sabiex jieġu nkorporati addittivi li jimmodifikaw il-karatteristiċi tal-ħġieġ li inkella jiġi meqruda waqt il-preparazzjoni b'temperaturi għoljien. Is-<ref target="https://mt.wikipedia.org/wiki/Sol_gel">sol gel</ref> huwa eżempju ta' polimerizazzjoni tal-ħġieġ li tippermetti t-tqegħid ta' molekuli organiċi u  bioattivi,  u tella' l-funzjonalità tal-ħġieġsabiex għal-livell ġdid ta' .</p>
Il-Produzzjoni tal-Ħġieġ
<hi rend="italic">Biex tapprofondixxi, ara l-artikli: <ref target="https://mt.wikipedia.org/wiki/Produzzjoni_tal-Ħġieġ">Produzzjoni tal-Ħġieġ</ref>u <ref target="https://mt.wikipedia.org/wiki/Ħġieġ_taċ-Ċagħaq">Ħġieġ taċ-Ċagħaq</ref></hi>.
<figure><caption>Il-ħġieġa tat-tieqa l-aktar qaddima li kienet maħduma bl-infieħ fl-<ref target="https://mt.wikipedia.org/wiki/1742">1742</ref> minn <ref target="https://mt.wikipedia.org/wiki/Kosta_Glasbruk">Kosta Glasbruk</ref>, <ref target="https://mt.wikipedia.org/wiki/Småland">Småland</ref>,Żvezja . Fin-nofs tal-marka mix-xuxxarell tal-<ref target="https://mt.wikipedia.org/wiki/Produzzjoni_tal-Ħġieġ">blower tal-ħġieg</ref></caption></figure>
Storja tal-Produzzjoni tal-Ħġieġ
<p>It-Teknoloġija li tħoll il-ħġieġ għadiet minn bosta fażijiet:</p>
<list type="unordered"><item>Qabel ċa 3000 Q.K sa l-invenżjoni tax-xuxxarell f'ċa 250 Q.K, l-ħġieġ kien maħdum ġo fosos miftuħa.</item></list>
<list type="unordered"><item>Il-forn mobbli li kien jikkonsisti f'griġjol imsaħħan bil-ħatab kien jintuża sa madwar is-seklu sbatax mill-ħaddiema tal-ħġieġ vjaġġaturi.</item></list>
<list type="unordered"><item>Madwar fl-1688, kien żviluppat proċess ta' xogħol tal-ħġieġ bil-<ref target="https://mt.wikipedia.org/wiki/Forom">forom</ref>, li żied il-popolarità tal-ħġieġ.</item></list>
<list type="unordered"><item>Il-forn lokali, griġjol imsaħħan bil-ħatab u l-faħam kien jintuża bejn l-1600 u l-1850.</item></list>
<list type="unordered"><item>Il-<ref target="https://mt.wikipedia.org/wiki/Folja_taċ-Ċilindru">metodu taċ-ċilindru</ref> sabiex jinħoloq <ref target="https://mt.wikipedia.org/wiki/Ħġieġ_ċatt">ħġieġ ċatt</ref> kien użat fl-i<ref target="https://mt.wikipedia.org/wiki/Stati_Uniti_tal-Amerika">Stati Uniti tal-Amerika</ref> għall-ewwel darba fl-1820ijiet. Kien intużat kummerċjalment għall-ħġieġ għat-twieqi.</item></list>
<list type="unordered"><item>L-invenżjoni tal-magna li tippressa il-ħġieġ fl-1827 għamlet possibbli l-produzzjoni ta' ħġieġ irħis bil-massa.</item></list>
<list type="unordered"><item>Il-forn bil-griġjol u t-tank msaħħnin  bil-gas bdew fl-1860, u wara il-forn elettriku beda fl-1910.</item></list>
<list type="unordered"><item>Il-<ref target="https://mt.wikipedia.org/wiki/Ħġieġ_tal-folji">Ħġieġ tal-folji</ref> magħmul mill-idejn bl-infieħ ġie mwarrab fis-seklu għoxrin u ħadlu postu l-ħġieġ tal-folji rroljati.</item></list>
<list type="unordered"><item>Il-proċess tal-<ref target="https://mt.wikipedia.org/wiki/Ħġieġ_tal-wiċċ">Ħġieġ tal-wiċċ</ref> ġie ivvintat fl-1950ijiet.</item></list>
Ingredjenti tal-Ħġieġ
<figure><caption><ref target="https://mt.wikipedia.org/wiki/Ramel">Ramel tal-kwarz</ref> (siliċi) bħalha l-materjal naturali użat għall-produzzjoni kummerċjali tal-ħġieġ</caption></figure>
<p>Is-<ref target="https://mt.wikipedia.org/wiki/Siliċi">siliċi</ref> pura (SiO2) għandha "punt ta' fużjoni tal-ħġieġ" ta' aktar minn 2300<ref target="https://mt.wikipedia.org/wiki/Ċentigrad">°Ċ</ref> (4200<ref target="https://mt.wikipedia.org/wiki/Fahrenheit">°F</ref>) meta l-<ref target="https://mt.wikipedia.org/wiki/Viskożità">viskożità</ref> tkun 10<ref target="https://mt.wikipedia.org/wiki/Paskal_sekonda">Pa·s</ref> (100<ref target="https://mt.wikipedia.org/wiki/Poise">P</ref>). Filwaqt li s-siliċi pura tista' ssir ħġieġ għal applikazzjonijiet speċjali (ara <ref target="https://mt.wikipedia.org/wiki/Kwarz_fuż">kwarz fuż</ref>), sustanzi oħra huma miżjuda għall-ħġieġ komuni biex  dan il-proċess jitqassar. Waħda minhom hi l-<ref target="https://mt.wikipedia.org/wiki/Karbonat_tas-sodju">karbonat tas-sodju</ref> (Na2CO3), li jniżżel il-punt ta' fużjoni għal madwar 1500°Ċ (2700°F) fil-<ref target="https://mt.wikipedia.org/wiki/Ħġieġ_tas-soda-ġir">ħġieġ tas-soda-ġir</ref>; "<ref target="https://mt.wikipedia.org/wiki/Soda">soda</ref>" hi s-sors  oriġinali tal-karbonat tas-sodju fl-'<ref target="https://mt.wikipedia.org/wiki/Irmied_tas-soda">irmied tas-soda</ref> li jinkiseb minn ċerti pjanti. Minkejja dan, is-soda tagħmel il-ħġieġ jinħall bl-ilma, u dan mhux mixtieq, għalhekk il-ġir (<ref target="https://mt.wikipedia.org/wiki/Ossidu_tal-kalċju">ossidu tal-kalċju</ref> (CaO), li hu ġeneralment miksub mill-<ref target="https://mt.wikipedia.org/wiki/Ġebla_tal-ġir">ġebla tal-ġir</ref>), ftit ossidu tal-magnesju (MgO) u ossidu ta' l-aluminju huma miżjuda sabiex ikollu durabbiltà kimika itwal. Il-ħġieġ li jirriżulta jkun fih madwar 70 sa 74 fil-mija ta' siliċi bil-piż u jissejjaħ <ref target="https://mt.wikipedia.org/wiki/Ħġieġ_tas-soda-ġir">ħġieġ tas-soda-ġir</ref>. Il-ħġieġ tas-soda-ġir jammontaw għal madwar 90 fil-mija tal-ħġieġ prodott.</p>
<p>Barra s-soda u l-ġir, il-ħġieġ l-aktar komuni fih ingredjenti oħrajn miżjuda sabiex jibdlulu l-kompożizzjoni tiegħu. Il-ħġieġ taċ-<ref target="https://mt.wikipedia.org/wiki/Ċomb">ċomb</ref>, bħall-<ref target="https://mt.wikipedia.org/wiki/Kristall_taċ-ċomb">kristall taċ-ċomb</ref> jew il-<ref target="https://mt.wikipedia.org/wiki/Ħġieġ_taż-żnied">ħġieġ taż-żnied</ref>, huwa aktar 'brillanti' minħabba li l-<ref target="https://mt.wikipedia.org/wiki/Indiċi_ta'_rifrazzjoni">indiċi ta' rifrazzjoni</ref> ogħla tagħmlu "jleqq" aktar, waqt li jista' jiġi miżjud il-<ref target="https://mt.wikipedia.org/wiki/Boru">boru</ref> biex ibiddillu l-karatteristiċi termiċi u elettriċi, bħal fil-<ref target="https://mt.wikipedia.org/wiki/Pirex">Pirex</ref>. Il-<ref target="https://mt.wikipedia.org/wiki/Barju">Barju</ref> ukoll jgħolli l-indiċi ta' rifrazzjoni. L-<ref target="https://mt.wikipedia.org/wiki/Ossidu_tat-Torju">Ossidu tat-Torju</ref> jgħolli l-indiċi ta' rifrazzjoni tal-ħġieġ  u jbaxxi d-dispersjoni, u fl-antik kien użat sabiex jinħolqu lentijiet ta' kwalità għolja, iżda minħabba r-<ref target="https://mt.wikipedia.org/wiki/Radjuattività">radjuattività</ref> tiegħu, l-<ref target="https://mt.wikipedia.org/wiki/Ossidu_tal-lantanu">ossidu tal-lantanu</ref> beda' jintuża minfloku fil-ħġieġ modern. Ammont kbir ta' <ref target="https://mt.wikipedia.org/wiki/Ħadid">ħadid</ref> jintuża fil-ħġieġ li jassorbi l-enerġija <ref target="https://mt.wikipedia.org/wiki/Infrared">infrared</ref>, bħal fil-filtri li jassorbu s-sħana pereżempju f'apparat bħall-proġettur tal-films, filwaqt li l-<ref target="https://mt.wikipedia.org/wiki/Ossidu_taċ-ċerju(IV)">ossidu taċ-ċerju(IV)</ref> jista' jintuża fil-ħġieġ li jassorbi ċerti tulijiet tal-mewġ <ref target="https://mt.wikipedia.org/wiki/UV">UV</ref> (radjazzjoni ionizzanti li bioloġikament tagħmel il-ħsara).              </p>
<p>Minbarra l-kimiċi li semmejna, f'ċerti fornijiet huwa miżjud ħġieġ riċiklat li jkun ġej mill-istess fabbrika jew sorsi oħra. Dan jiffranka l-materjal grezz, u fl-istess ħin jiffranka l-konsum tal-enerġija. Iżda, impuritajiet fih jistgħu joħolqu falliment fil-prodott u fl-apparat. Aġenti raffinanti bħas-<ref target="https://mt.wikipedia.org/wiki/Sulfat_tas-sodju">sulfat tas-sodju</ref>, <ref target="https://mt.wikipedia.org/wiki/Klorur_tas-sodju">klorur tas-sodju</ref>, jew <ref target="https://mt.wikipedia.org/wiki/Ossidu_ta'_l-antimonju">ossidu ta' l-antimonju</ref> huma miżjuda sabiex innaqsu l-bżieżaq fil-ħġieġ.      </p>
<p>Materjal naturali ieħor li jintuża fil-produzzjoni tas-soda-ġir u ħġieġ fibra huwa l-kalumit, li huwa sottoprodott granulari ħġieġi tal-industrija tal-ħadid, li fih l-iżjed is-siliċi, ossidu tal-kalċju, allumina, ossidu tal-manjeżju (u traċċi ta' ossidu tal-ħadid). </p>
<p>Hemm formula speċjali (glass batch calulation) li tagħti t-taħlita ta' materjal grezz li għandha tintuża sabiex tinħoloq il-kompiżizzjoni mixtieqa tal-ħġieġ.</p>
Produzzjoni Kontemporanja tal-Ħġieġ
<p>Wara l-preparazzjoni u t-taħlit ta' l-ingredjenti, il-materjal grezz jintefa' ġo forn. Il-<ref target="https://mt.wikipedia.org/wiki/Ħġieġ_tas-Soda-ġir">ħġieġ tas-Soda-ġir</ref> għall-produzzjoni bil-massa jiddewweb fil-<ref target="https://mt.wikipedia.org/wiki/Produzzjoni_Ħġieġ#Forn">forn tal-gas</ref>. Hemm fran fuq skala iżgħar għal ħġieġ speċjali fosthom dewwieba elettriċi, fran bil-kroġjolu u tankijiet ta' kuljum.</p>
<p>Wara li jinħall, l-ħġieġ jiġi omoġenizzat u rfinat (bit-tneħħija tal-bżieżaq) u imbagħad jiġi ffurmat. Il-ħġieġ ċatt għat-twieqi u applikazzjonijiet simili jiġi ffurmat bil-proċess tal-<ref target="https://mt.wikipedia.org/wiki/Ħġieġ_tal-wiċċ">ħġieġ tal-wiċċ</ref>, li ġie żviluppat bejn 1953 u 1957 minn Sir <ref target="https://mt.wikipedia.org/wiki/Alastair_Pilkington">Alastair Pilkington</ref> u Kenneth Bickerstaff ta' l-aħwa Pilkington tar-Renju Unit, li joħloq żigarella kontinwa ta' ħġieġ bl-użu ta' banju ta' stan maħlul li fil-wiċċ tiegħu joħroġ u jinfirex il-ħġieġ bla xkiel taħt l-influwenza tal-gravità. Biex il-wċċ ta' fuq jiġi jleqq jittrattawh bin-<ref target="https://mt.wikipedia.org/wiki/Nitroġenu">nitroġenu</ref> bil-pressa. Il-ħġieġ għall-kontenituri bħall-fliexken  u l-vażetti komuni huwa iffurmat bil-metodi ta' l-infieħ jew l-ippressar.       </p>
<p>La darba il-forma mixtieqa tinkiseb, is-soltu l-ħġieġ jingħata r-<ref target="https://mt.wikipedia.org/wiki/Rikottura_(ħġieġ)">rikottura</ref> biex titneħħa t-tensjoni.</p>
<p>Wara jistgħu jsiru proċessi varji oħra fuqu għat-trattament ta' l-uċuħ, kisi, jew <ref target="https://mt.wikipedia.org/wiki/Laminazzjoni">laminazzjoni</ref> biex iżidu d-durabbiltà kimika (<ref target="https://mt.wikipedia.org/wiki/Produzzjoni_tal-Ħġieġ#Kisji">kisi tal-kontenituri tal-ħġieġ</ref>, <ref target="https://mt.wikipedia.org/wiki/Produzzjoni_tal-ħġieġ#Trattament_intern">trattament intern tal-kontenituri tal-ħġieġ</ref>), is-saħħa (<ref target="https://mt.wikipedia.org/wiki/Ħġieġ_imqawwi">ħġieġ imqawwi</ref>, <ref target="https://mt.wikipedia.org/wiki/Ħġieġ_bulletproof">ħġieġ bulletproof</ref>, <ref target="https://mt.wikipedia.org/wiki/Shields_kontra_r-riħ">shields kontra r-riħ</ref>) jew il-karatteristiċi ottiċi (<ref target="https://mt.wikipedia.org/wiki/Ħġieġ_insulat">ħġieġ insulat</ref>, <ref target="https://mt.wikipedia.org/wiki/Kisi_kontra_r-riflessjoni">kisi kontra r-riflessjoni</ref>).</p>
Ħolqien tal-Ħġieġ fil-Laboratorju
<p>

Riċetti u tekniċi ġodda fil-qasam tal-kimika u trattamenti tal-ħġieġ jistgħu jiġu investigati f'esperimenti żgħar tal-<ref target="https://mt.wikipedia.org/wiki/Laboratorju">laboratorju</ref>. Il-materjali grezzi tal-ħġieġ li jidewwbu fil-laboratorji huma differenti ħafna minn dawk li jintużaw fil-produzzjoni bil-massa minħabba li l-ispejjeż mhumiex fattur. Fil-laboratorji l-aktar li jintużaw huma <ref target="https://mt.wikipedia.org/wiki/Kimika">kimiċi</ref> puri. Wieħed irid joqgħod attent li l-materjali grezzii ma jkollhomx kuntatt ma'l-umdità jew kimiċi oħrajn fl-ambjent (bħall-ossidu u idroossidu tal-<ref target="https://mt.wikipedia.org/wiki/Metall_tal-Alkali">alkali</ref>, ossidu u idroossidu tal-<ref target="https://mt.wikipedia.org/wiki/Alkalin_ta'_l-art">alkalin ta' l-art</ref>, jew <ref target="https://mt.wikipedia.org/wiki/Ossidu_tal-borju">ossidu tal-borju</ref>), jew inkella l-materjal ma jkunx safi (telf ta' qbid). Telf bl-evaporazzjoni waqt li l-ħġieġ jiddewweb irrid jiġi kkonsidrat meta jiġu magħżula l-materjali grezzi, per eż., is-selenit tas-sodju aħjar mill-<ref target="https://mt.wikipedia.org/wiki/Ossidu_tas-selenju">SeO2</ref> li jevapora malajr. Kif ukoll, materjali grezzi li jirriaġixxu fil-pront huma preferruti minn dawk <ref target="https://mt.wikipedia.org/wiki/Inerti">inerti</ref>, per eż. l-<ref target="https://mt.wikipedia.org/wiki/Idroossidu_ta'_l-Aluminju">Al(OH)3</ref> hu aħjar mill-<ref target="https://mt.wikipedia.org/wiki/Ossidu_tal-Aluminju">Al2O3</ref>. Ta' spiss, il-proċess isir f'griġjol tal-platinu biex inaqqas it-tniġġiż mill-materjal tal-griġjol. L-omoġenità tal-materjal tinkiseb permezz ta' l-omoġenità tal-materjal grezz (furnata tal-ħġieġ), billi dan jitħawwad meta jkun maħlul, jitfarrak meta jiksaħ u mbagħad jerġa' jiddewweb. Il-ħġieġ lest ġeneralment jingħata <ref target="https://mt.wikipedia.org/wiki/Rikottura_(ħġieġ)">rikottura</ref> biex jitnaqqas il-ksur waqt l-ipproċessar.             </p>
<p>Ara wkoll: <ref target="https://mt.wikipedia.org/wiki/Disinn_tal-lentijiet_Ottiċi">Disinn tal-lentijiet Ottiċi</ref>, <ref target="https://mt.wikipedia.org/wiki/Fabrikazzjoni_u_ttestjar_tal-komponenti_ottiċi">Fabrikazzjoni u ttestjar tal-komponenti ottiċi</ref></p>
Ħġieġ Bla Aċtu Siliċiku
<p>Minbarra l-ħġieġ komuni ibbażat fuq is-<ref target="https://mt.wikipedia.org/wiki/Siliċi">siliċi</ref>, ħafna materjali oħrajn <ref target="https://mt.wikipedia.org/wiki/Kimiċi_Inorganiċi">inorganiċi</ref> u <ref target="https://mt.wikipedia.org/wiki/Kimiċi_Organiċi">organiċi</ref> jistgħu jagħmlu xi tipi ta' ħġieġ ukoll, fosthom il-<ref target="https://mt.wikipedia.org/wiki/Plastiċi">plastiċi</ref> (per eż., <ref target="https://mt.wikipedia.org/wiki/Ħġieġ_akriliku">ħġieġ akriliku</ref>), <ref target="https://mt.wikipedia.org/wiki/Karbonju">karbonju</ref>, <ref target="https://mt.wikipedia.org/wiki/Ħġieġ_Metalliku">metalli</ref>, diossidu tal-karbonju (ara hawn taħt), <ref target="https://mt.wikipedia.org/wiki/Fosfati">fosfati</ref>, <ref target="https://mt.wikipedia.org/wiki/Borati">borati</ref>, <ref target="https://mt.wikipedia.org/wiki/Kalkoġenidi">kalkoġenidi</ref>, <ref target="https://mt.wikipedia.org/wiki/Flurori">flurori</ref>, ġermanati (ħġieġ bbażat fuq <ref target="https://mt.wikipedia.org/wiki/Ossidu_tal-ġermanju">GeO2</ref>), telluriti (ħġieġ ibbażat fuq TeO2), antimonati (ħġieġ ibbażat fuq Sb2O3), arsenati (ħġieġ ibbażat fuq As2O3), titanati (ħġieġ ibbażat fuq TiO2O5), tantalati (ħġieġ ibbażat fuq Ta2O5), <ref target="https://mt.wikipedia.org/wiki/Nitrati">nitrati</ref>, <ref target="https://mt.wikipedia.org/wiki/Karbonati">karbonati</ref> u ħafna sustanzi oħrajn.     </p>
<p>Xi ftit ħġieġ li fih m'għandux siliċi bħala l-kostitwent predominanti jista' jkollu karatteristiċi fiżiku-kimiċi li huma utli għal applikazzjonijiet fil-<ref target="https://mt.wikipedia.org/wiki/Fibri_ottiċi">fibri ottiċi</ref> u applikazzjonijiet tekniċi speċjalizzati oħra. Dan jinkludi l-florożirkonat, il-floraluminat, l-<ref target="https://mt.wikipedia.org/wiki/Aluminosilikat">aluminosilikat</ref>, il-<ref target="https://mt.wikipedia.org/wiki/Fosfat">fosfat</ref> u l-<ref target="https://mt.wikipedia.org/wiki/Ħġieġ_kalkoġenid">ħġieġ kalkoġenid</ref>. </p>
<p>Taħt pressjoni u temperatura għoljin ħafna xi solidi jistgħu jsostnu tibdil kbir fil-fiżika u struttura tagħom li jista' joħloq tranżizzjoni ta' fażi <ref target="https://mt.wikipedia.org/wiki/Poliamorfika">poliamorfika</ref>. Fl-2006 x-xjenzati Taljani ħolqu fażi amorfa ta' l-<ref target="https://mt.wikipedia.org/wiki/Ossidu_tal-karbonju">ossidu tal-karbonju</ref> bl-użu ta' pressjoni għolja ħafna. Is-sustanza issemmiet <ref target="https://mt.wikipedia.org/wiki/Karbonja_amorfa">karbonja amorfa</ref> (a-CO2) u għandha struttura atomika li tixbaħ lil dik tas-siliċi.</p>
Il-Fiżika tal-Ħġieġ
<figure><caption>Is-Struttura amorfa ta' siliċiku tal-ħġieġ (SiO2). M'hemm l-ebda qisien twil ta' l-ordni preżenti, madankollu hemm ordni lokali b'rispett għall-arranġament <ref target="https://mt.wikipedia.org/wiki/Tetraħedrali">tetraħedrali</ref> ta' l-atomi ta' l-ossiġnu (O) madwar l-atomi tas-Siliċiku (Si).</caption></figure>
<p>Id-Definizzjoni stàndard tal-ħġieġ  (jew solidu <ref target="https://mt.wikipedia.org/wiki/Vitrus">vitrus</ref>) jirrekjedi li l-fażi tas-solidu jsir b'dewbin rapidu. B'hekk il-ħġieġ huwa format minn likwidu kiesaħ ħafna li jibred malajr biżżejjed (relattiv mal-ħin tal-karatteristika tal-<ref target="https://mt.wikipedia.org/wiki/Kristalazzjoni">kristalazzjoni</ref>)</p>
Bibjografija
<list type="unordered"><item>Noel C. Stokes; <hi rend="italic">The Glass and Glazing Handbook</hi>; <ref target="https://mt.wikipedia.org/wiki/Standards_Australia">Standards Australia</ref>; SAA HB125–1998</item>
<item><hi rend="italic">Robot speeds up glass development</hi> <ref target="https://mt.wikipedia.org/wiki/Fraunhofer_Institute">Fraunhofer Institute</ref> </item>
<item>Stookey, D. Donald. <hi rend="italic">Explorations in Glass: An Autobiography</hi>. Wiley, 2000. <ref target="https://mt.wikipedia.org/wiki/Special:BookSources/9781574981247">ISBN 978-1-57498-124-7</ref></item>
<item>Vogel, Werner. <hi rend="italic">Chemistry of Glass</hi>. Wiley, 1985. <ref target="https://mt.wikipedia.org/wiki/Special:BookSources/9780916094737">ISBN 978-0-916094-73-7</ref></item></list>
Ħoloq Esterni
<list type="unordered"><item><ref target="http://www.20thcenturyglass.com/glass_encyclopedia_home.htm">Glass Encyclopedia – Gwida komprensiva għal kull tip ta' ħġieġ antik u ta' kollezzjoni, b'informazzjoni, stampi u referenzi</ref></item>
<item><ref target="http://www.civilisations.ca/cmc/exhibitions/hist/verre/vemak01e.shtml">Il-Mużew Kanadiż taċ-Ċiviltà – L-istorja tal-produzzjoni tal-ħġieġ fil-Kanada</ref></item>
<item><ref target="http://www.cmog.org/dynamic.aspx?id=264">Il-Mużew tal-Ħġieġ ta' Corning</ref></item>
<item><ref target="http://books.google.com/books?id=pCEDAAAAMBAJ&amp;pg=RA1-PA61"><hi rend="italic"> "How Your Glass Ware Is Made" </hi></ref> ta' George W. Waltz, February 1951, Popular Science</item></list>
</text></body></html>