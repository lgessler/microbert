<html><body><text id="wikipedia_mt_wikipedia_org__25748.html" ns="0" revid="268139" sourceurl="https://mt.wikipedia.org/wiki/Bice_Mizzi" title="Bice Mizzi" type="wikipedia">Bice Mizzi

<p><hi rend="bold">Bice Mizzi Vassallo</hi> (imwielda <hi rend="bold">Beatrix Vassallo</hi>, magħrufa ukoll bħala <hi rend="bold">Bice Vassallo</hi> u <hi rend="bold">Bice Mizzi</hi>; twieldet fil-11 ta' Novembru 1899 - mietet fit-22 ta' Frar 1985) kienet pjanista <ref target="https://mt.wikipedia.org/wiki/Maltin">Maltija</ref>, meqjusa fost l-aktar pjanisti ewlenin tal-ġenerazzjoni tagħha.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Hija magħrufa wkoll bħala t-tifla tal-<ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Paolino_Vassallo">Paolino Vassallo</ref> u Maria Anna, kunjomha xebba Grech, u l-mara tal-eks <ref target="https://mt.wikipedia.org/wiki/Prim_Ministru_ta'_Malta">Prim Ministru</ref> Malti <ref target="https://mt.wikipedia.org/wiki/Enrico_Mizzi">Enrico Mizzi</ref>.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref></p>
Ħajja bikrija u edukazzjoni
<p>Bice Vassallo bdiet l-istudji tagħha taħt missierha, il-kompożitur Malti Paolino Vassallo,<ref target="https://mt.wikipedia.org/wiki/Il-Paġna_prinċipali#cite_note-:3-3">[3]</ref> forza kostanti fil-karriera mużikali bikrija tagħha. Taħt id-direzzjoni tiegħu, hija studjat il-<ref target="https://mt.wikipedia.org/wiki/Pjanu">pjanu</ref> u l-<ref target="https://mt.wikipedia.org/wiki/Vjolin">vjolin</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Huwa eventwalment iggwidaha biex tagħżel bejn dawn iż-żewġ <ref target="https://mt.wikipedia.org/wiki/Strument_mużikali">strumenti mużikali</ref>. Hija għażlet il-pjanu flok il-vjolin, madankollu xorta kompliet tħobb il-vjolin.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref></p>
<p>Bice ngħatat distinzjoni fiż-żewġ eżamijiet tagħha fil-pjanu (diviżjoni baxxa u ogħla) mill-Bord Assoċjat tal-Akkademja Rjali tal-<ref target="https://mt.wikipedia.org/wiki/Mużika">Mużika</ref> u mill-Kulleġġ Irjali tal-Mużika fl-1908 u fl-1909 rispettivament.</p>
Kunċerti
<p>L-ewwel kunċert notevoli tagħha kien f’Mejju 1909, fejn hija esegwiet recital ta’ mużika klassika fit-<ref target="https://mt.wikipedia.org/wiki/It-Teatru_Manoel">Teatru Manoel</ref>. Din ir-rappreżentazzjoni saret taħt il-patroċinju tal-Isqof ta’ <ref target="https://mt.wikipedia.org/wiki/Malta">Malta</ref> <ref target="https://mt.wikipedia.org/wiki/Pietro_Pace">Pietro Pace</ref> li kienet organizzata b’risq is-Sorijiet ta’ San Ġużepp, f’<ref target="https://mt.wikipedia.org/wiki/Tas-Sliema">Tas-Sliema</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Diversi gazzetti ppubblikaw riċensjonijiet ta' dan il-kunċert:</p>
<p>"Pjanista ta' dauc il ftit snin u ta' dic il hila hecc cbira ftit haun fid-dinja u għalhekk għandna biex niftaħru u biex nifirħu".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> "Bice è un piccolo <ref target="https://mt.wikipedia.org/wiki/Wolfgang_Amadeus_Mozart">Mozart</ref>" (Bice hija Mozart żgħir).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Hija dehret ukoll f'kunċert b’risq is-Soċjetà ta’ <ref target="https://mt.wikipedia.org/wiki/Vinċenz_de_Paul">San Vinċenz de Paul</ref> tal-Belt <ref target="https://mt.wikipedia.org/wiki/Valletta">Valletta</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Dan il-kunċert vokali u strumentali sar nhar il-Ħadd l-1 ta' Mejju 1910 fit-Teatru Ċinematografiku f'<ref target="https://mt.wikipedia.org/wiki/Bormla">Bormla</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>F’Ġunju 1911, fl-età ta’ 11-il sena, hija tat waħda mill-aktar wirjiet importanti tal-karriera tagħha, meta daqqet fis-Sala Scarlatti tal-Conservatorio di Musica Vincenzo Bellini f’<ref target="https://mt.wikipedia.org/wiki/Palermo">Palermo</ref>. Dan il-kunċert kien taħt il-patroċinju tal-Eċċellenza Tagħha l-Prinċipessa ta' Castelreale.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Kritiku mir-<hi rend="italic">Rassegna Melodrammatica</hi> ta’ <ref target="https://mt.wikipedia.org/wiki/Milan">Milan</ref> kiteb dan li ġej: “Sar kunċert fis-Sala Scarlatti tal-Konservatorju Rjali tal-Mużika f’Palermo, li fih il-protagonist kienet Bice Vassallo ta’ 11-il sena minn Malta. Hija deskritta bħala vera prodiġju tal-pjanu. L-udjenza distinta anke jekk xi ftit mistħija tatha unuri sħaħ ta’ suċċess kbir”.</p>
<p>Fl-1912 daqqet fit-<ref target="https://mt.wikipedia.org/wiki/Teatru_Rjal">Teatru Rjal</ref> fil-Belt Valletta.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Din li ġejja hija silta minn gazzetta lokali:</p>
<p>"Bice Vassallo, li tant żgħira tista' tokgħod mal kbar pjanisti ta barra, għad ġurnata tkiegħed isimha ma ta dauk li għall ħila tagħhom ma jmutu katt."<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Wara kunċert ieħor fit-Teatru Rjal fil-Belt Valletta fl-1914, intqal dan li ġej dwar il-pjanista żagħżugħa:</p>
<p>"Come chiamare la pianista quattordicenne? Noi la chiameremmo fenomenale" (X’issejħilha lil din il-pjanista ta' erbatax-il-sena? Aħna kieku nsejħulha fenomenali).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fl-1923, l-istess sena li missierha miet, hija għamlet recital f'Wigmore Hall f'<ref target="https://mt.wikipedia.org/wiki/Londra">Londra</ref>. "Bice Vassallo è vanto ed onore di Malta" (Bice Vassallo hija l-kburija u l-unur ta' Malta".<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Fit-18 ta' Ottubru 1946 hija daqqet f'kunċert tal-kompożitur Malti <ref target="https://mt.wikipedia.org/wiki/Carmelo_Pace">Carmelo Pace</ref> mmexxi minn <ref target="https://mt.wikipedia.org/wiki/Francesco_Bellizzi">Francesco Bellizzi</ref> fl-British Institute fil-Belt.<ref target="https://mt.wikipedia.org/wiki/Il-Paġna_prinċipali#cite_note-:2-11">[11]</ref> Wirja oħra notevoli kienet dik li tat fl-1952 fis-Sala tal-Università fil-Lukanda Phoenicia fil-<ref target="https://mt.wikipedia.org/wiki/Furjana">Furjana</ref>.<ref target="https://mt.wikipedia.org/wiki/Il-Paġna_prinċipali#cite_note-:2-11">[11]</ref></p>
<p>Fis-26 ta' Ġunju 1926, Bice Vassallo żżewġet lil Enrico Mizzi,<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> li dak iż-żmien kien il-kap tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>. Żewġha sar Prim Ministru ta' Malta fl-1950 ftit xhur qabel ma miet.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fil-25 ta' Lulju 1927, Bice u Enrico Mizzi kellhom tifel u semmewh Fortunato (1927-2017),<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> għal missier Enrico, <ref target="https://mt.wikipedia.org/wiki/Enrico_Mizzi">Fortunato Mizzi</ref> (1844-1905).<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Fortunato Mizzi (magħruf ukoll bħala Natolino) ġie ordnat saċerdot fl-1952 u wara, fl-1955, waqqaf il-Moviment Azzjoni Soċjali (MAS).<ref target="https://mt.wikipedia.org/wiki/Il-Paġna_prinċipali#cite_note-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Ħajja matul il-gwerra
<p>Bice u binha għaddew minn żminijiet diffiċli matul ħajjithom, minħabba l-assoċjazzjoni familjari tagħhom ma' Enrico Mizzi. Fl-1940, meta kien qed joqrob l-involviment ta’ Malta fi<ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, Enrico ġie arrestat, talli allegatament kellu simpatiji <ref target="https://mt.wikipedia.org/wiki/Taljan">Taljani</ref>, intefa’ fil-Forti Salvatore f’Kordin u mbagħad ġie trasferit lejn il-Kunvent ta’ Sant'Agata fir-<ref target="https://mt.wikipedia.org/wiki/Rabat_(Malta)">Rabat</ref>. F’ittra tad-19 ta’ Ġunju 1940, miktuba bit-Taljan, Bice staqsiet għaliex ir-raġel tagħha ma rċeviex l-ittri kollha tagħha, meta kienet kitbitlu kważi kuljum: "Mi meraviglio come mai non ricevi le mie lettere perchè fin'ora ho scritto sempre, quasi ogni giorno".<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Kien hemm żmien meta Bice u binha kienu jkunu għaddejjin mit-toroq fir-Rabat, qabel jew wara li jżuru lil Enrico, fejn kienu jiġu insultati verbalment u ssuttati bil-qxur tal-patata u l-qxur tal-bajd.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref> Fi Frar 1942, il-<ref target="https://mt.wikipedia.org/wiki/Gvernatur_ta_'Malta">Gvernatur ta’ Malta</ref> ta' dak iż-żmien, <ref target="https://mt.wikipedia.org/wiki/William_Dobbie">Sir William Dobbie</ref>, ħareġ mandat biex jiddeporta lil Enrico Mizzi, flimkien ma’ 47 ċittadin Malti ieħor, lejn l-<ref target="https://mt.wikipedia.org/wiki/Uganda">Uganda</ref>.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref> Kien biss fl-1945 li dan il-grupp ta' eżiljati tħalla lura fil-pajjiż.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Ir-raġel tagħha reġa' daħal mill-ġdid fil-<ref target="https://mt.wikipedia.org/wiki/Politika">politika</ref> u ġie elett bħala Prim Ministru fl-elezzjonijiet tal-1950 li saru bejn it-2 u l-4 ta' Settembru. Dan is-suċċess dam għal ftit żmien biss, peress li huwa miet anqas minn erba' xhur wara fl-20 ta' Diċembru 1950, fl-età ta' 65 sena. Huwa ngħata funeral statali u sal-lum, huwa l-uniku Prim Ministru Malti li miet fil-kariga.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Snin ta' wara
<p>Matul ħajjitha, Bice, kienet determinata li qatt ma ttellef l-attenzjoni ta’ żewġha mill-missjoni tiegħu għas-servizz tan-nazzjon. L-istess dedikazzjoni offrietha wkoll lil binha meta daħal għas-saċerdozju. Dan kien fi żmien meta l-Gżejjer Maltin kienu għaddejjin minn l-isfidi l-kbar ta' wara l-gwerra.</p>
<p>Bice Mizzi Vassallo ddedikat ruħha għat-tagħlim fis-snin ta’ wara.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref> Hija għallmet b’entużjażmu kbir lil uħud mill-aqwa pjanisti tal-pajjiż.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> It-tagħlim tal-pjanu kien importanti b'mod speċjali bħala mezz biex taqla' dħul finanzjarju, speċjalment wara l-<ref target="https://mt.wikipedia.org/wiki/Mewt">mewt</ref> ta' żewġha fl-1950.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Żewġha miet bla flus u damet ftit biex ingħatat il-pensjoni tal-gvern tar-raġel tagħha. </p>
<p>Ħabib tal-iskola ta' binha Fortunat, Joe Felice Pace, li kien jingħaqad magħhom ta' spiss għall-ikel fil-jiem tal-iskola, iddeskriva lil Bice bħala mara tal-azzar b'qalb tad-deheb, li ddedikat ħajjitha għalkollox lill-familja tagħha, u ddedikat ruħha għall-isforzi tagħhom billi warrbet il-karriera tagħha. Felice Pace fakkar ukoll f'istanza meta ġiet mistiedna tagħti numru ta' kunċerti barra mill-pajjiż fl-aħħar tas-sittinijiet tas-seklu għoxrin.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref> Wara li ikkunsidrat din l-istedina għal żmien pjuttost twil, fl-aħħar irrifjutat għax ħasset li ma kelliex tħalli lil binha waħdu għal ħmistax, peress li kienet inkwetata li dan kien se jinterferixxi mal-missjoni tiegħu. Huwa fakkar ukoll li l-ġranet tagħha kienu jikkonsistu fl-għoti ta' lezzjonijiet tal-pjanu filgħodu u mbagħad kienet iddoqq għall-pjaċir tagħha stess bejn nofsinhar u n-12:30, l-aktar mużika ta' <ref target="https://mt.wikipedia.org/wiki/Frédéric_Chopin">Chopin</ref>, li kien il-kompożitur favorit tagħha. Wara kienet tieqaf għall-ikel u hi u binha Fortunat kienu jingħaqdu fil-kċina.<ref target="https://mt.wikipedia.org/wiki/Il-Paġna_prinċipali#cite_note-:3-3">[3]</ref> Imbagħad kienet terġa' tibda l-lezzjonijiet tagħha waranofsinhar.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref></p>
Mewt u legat
<p>Bice Mizzi Vassallo mietet fit-22 ta' Frar 1985 fl-età ta' 85 sena.<ref target="https://mt.wikipedia.org/wiki/Il-Paġna_prinċipali#cite_note-:4-2">[2]</ref></p>
<p>Fl-1987, il-Kunsill Nazzjonali tan-Nisa ta’ Malta<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> waqqaf il-Kompetizzjoni Mużikali Bice Mizzi Vassallo f’ġieħha; <ref target="https://mt.wikipedia.org/wiki/Cynthia_Turner">Cynthia Turner</ref> ippresediet il-bord li jiddeċiedi dan il-premju sa ma mietet fl-2021.<ref target="https://mt.wikipedia.org/wiki/Il-Paġna_prinċipali#cite_note-:1-24">[24]</ref> Il-kompetizzjoni ssir kull sentejn u saret kull sena minn mindu twaqqfet.<ref target="https://mt.wikipedia.org/wiki/Il-Paġna_prinċipali#cite_note-:1-24">[24]</ref></p>
<p>L-iskola statali Primarja Bice Mizzi Vassallo f'Pembroke,<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> kif ukoll xi toroq fl-istess lokalità<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> u f’<ref target="https://mt.wikipedia.org/wiki/Santa_Luċija,_Malta">Santa Luċija</ref><ref target="https://mt.wikipedia.org/wiki/Il-Paġna_prinċipali#cite_note-27">[27]</ref> huma msemmijin għaliha.</p>
</text></body></html>