<html><body><text id="wikipedia_mt_wikipedia_org__16922.html" ns="0" revid="274175" sourceurl="https://mt.wikipedia.org/wiki/Sant%27Antnin_ta%27_Padova" title="Sant'Antnin ta' Padova" type="wikipedia">Sant'Antnin ta' Padova
<p><hi rend="bold">Sant'Antnin ta' Padova</hi> (<ref target="https://mt.wikipedia.org/wiki/Liżbona">Liżbona</ref>, 1191 – <ref target="https://mt.wikipedia.org/wiki/Padova">Padova</ref>, 1231) kien saċerdot, patri <ref target="https://mt.wikipedia.org/wiki/Franġiskan">Franġiskan</ref>, u <ref target="https://mt.wikipedia.org/wiki/Duttur_tal-Knisja">Duttur tal-Knisja</ref>. Padova hi l-isem tal-belt fl-<ref target="https://mt.wikipedia.org/wiki/Italja">Italja</ref> fejn San Antnin għex l-aħħar snin ta’ ħajtu, mhux fejn twieled.  </p>
Tfulija u Żgħożija
<p>Twieled Liżbona, il-<ref target="https://mt.wikipedia.org/wiki/Portugall">Portugall</ref>, fl-1191, minn familja nobbli, u fil-magħmudija semmewh Ferdinandu. Beda l-iskola fil-<ref target="https://mt.wikipedia.org/wiki/Katidral_ta’_Liżbona">Katidral ta’ Liżbona</ref>.  Ta’ ħmistax-il sena daħal mal-Kanoniċi Regolari ta’ <ref target="https://mt.wikipedia.org/wiki/Santu_Wistin">Santu Wistin</ref>, iżda billi kien qed ikollu ħafna żjajjar minn qrabatu u ħbiebu talab biex ibiddel il-monasteru, u ġie mibgħut f’<ref target="https://mt.wikipedia.org/wiki/Koimbra">Koimbra</ref>.  Hawnhekk studja sew l-Iskrittura u s-Santi Padri, u ħa wkoll il-Quddiesa.</p>
<p>Fis-16 ta’ Jannar 1220 ġew maqtula fil-<ref target="https://mt.wikipedia.org/wiki/Marokk">Marokk</ref> l-ewwel ħames martri <ref target="https://mt.wikipedia.org/wiki/San_Franġisk_t'Assisi">Franġiskani</ref>, u f’dik is-sena stess ġabu l-iġsma tagħhom f’Koimbra.  Meta Ferdinandu ra l-proċessjoni għaddejja tqanqal ħafna biex jidħol mal-Franġiskani ħalli jkun jista’ jmur il-Missjoni u jmut martri.</p>
<p>Patri Franġiskan</p>
<p>Fl-1221, daħal mal-Franġiskani Minuri u ħa l-isem ta’ Anton.  Fil-ħarifa ta’ l-istess sena telaq lejn il-Marokk.  Hemmhekk marad, u wara ftit xhur kellu jirritorna lejn pajjiżu, iżda billi l-vapur li kien fuqu ltaqa’ ma’ tempesta, flok il-Portugall sab ruħu <ref target="https://mt.wikipedia.org/wiki/Sqallija">Sqallija</ref> ġo Messina.</p>
<p>Minn <ref target="https://mt.wikipedia.org/wiki/Messina">Messina</ref> mar <ref target="https://mt.wikipedia.org/wiki/Assisi">Assisi</ref> fejn kellu jiltaqa’ l-Kapitlu Ġenerali, hawn ra u sama’ lil <ref target="https://mt.wikipedia.org/wiki/San_Franġisk_t'Assisi">San Franġisk</ref>.  Minn hemm mar Montepaulo mal-Provinċjal fejn għex ħajja ta’ ġabra.  Darba minnhom ġie mitlub biex jagħmel kelmtejn fil-<ref target="https://mt.wikipedia.org/wiki/Katidral_ta’_Forli">Katidral ta’ Forli</ref>, u tant ipprietka tajjeb li wara, il-Provinċjal talbu biex jagħti ruħu għall-prietki. Hekk għamel, filwaqt li baqa’ jistudja u ħa d-Dottorat fit-Teoloġija. San Franġisk sama’ b’għerfu u ħatru biex jgħallem it-teoloġija lill-Patrijiet sħabu.</p>
Predikatur
<p>Għamel ħafna ġiri jipprietka fl-<ref target="https://mt.wikipedia.org/wiki/Italja">Italja</ref>, fi <ref target="https://mt.wikipedia.org/wiki/Spanja">Spanja</ref>, u fi <ref target="https://mt.wikipedia.org/wiki/Franza">Franza</ref>.  Fl-1224 kien Gwardjan, u fl-1226 ġie maħtur Ministru Provinċjal.  Fl-1228 mar ruma fuq xogħol ta’ l-Ordni.  Hemm ipprietka quddiem il-<ref target="https://mt.wikipedia.org/wiki/Papa_Girgor_IX">Papa Girgor IX</ref>, li sejjaħlu ”Arka tat-testment u moħba ta’ l-Iskrittura”. Fl-1230, fuq talba tiegħu biex ikompli jipprietka, ġie meħlus mill-uffiċċju ta’ Ministru, u mar fil-Kunvent ta’ Padova li kien bena hu nnifsu.  Hawn ħadem bla heda speċjalment għall-fqar, li sal-lum għadna nisimgħu bil-”ħobż ta’ San Antnin”.Fil-prietki tar-Randan ta’ dik is-sena l-folla ta’ nies li marret tisimgħu laħqet it-30,000.</p>
Mewt, Qaddis u Duttur tal-Knisja
<p>Miet meta kellu 40 sena, fit-13 ta’ Ġunju 1231.  Ħdax-il xahar wara, il-Papa Girgor IX iddikjarah <ref target="https://mt.wikipedia.org/wiki/Qaddis">Qaddis</ref>.  Fl-1946 il-<ref target="https://mt.wikipedia.org/wiki/Papa_Piju_XII">Papa Piju XII</ref> ipproklamah <ref target="https://mt.wikipedia.org/wiki/Duttur_tal-Knisja">Duttur tal-Knisja</ref>.  San Antnin hu meqjum ħafna fil-Bażilika li bnewlu l-Franġiskani Konventwali f’Padova, fejn hemm il-fdal tiegħu.</p>
</text></body></html>