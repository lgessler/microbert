<html><body><text id="wikipedia_mt_wikipedia_org__16873.html" ns="0" revid="270512" sourceurl="https://mt.wikipedia.org/wiki/Il-%C4%A6olma_Maltija" title="Il-Ħolma Maltija" type="wikipedia">Il-Ħolma Maltija<p>
<hi rend="italic">Il-Ħolma Maltija</hi> hu r-raba’ u x’aktarx l-aqwa rumanz ta’ <ref target="https://mt.wikipedia.org/wiki/Frans_Sammut">Frans Sammut</ref> (1945-2011), li kemm fl-istruttura kemm fil-kontenut jilħaq qċaċet li qatt ma ntlaħqu fil-Letteratura Maltija. Ħareġ darbtejn, fl-1994 u fl-2012 (SKS).</p>
<p><hi rend="italic">Il-Ħolma Maltija</hi> huwa l-psewdo-awtobijografija tal-patrijott Malti <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref> (1764-1829), Missier l-Ilsien Malti.</p>
<p>Mil-lat ta’ struttura r-rumanz donnu loġġa massonika. Din l-interpretazzjoni toħroġ bħala estrapolazzjoni mill-istudju ta’ Matthew Theuma,<hi rend="italic">Vassalli f’Il-Ħolma Maltija</hi> (SKS 2012). Ir-rumanz hu maqsum fl-ewwel taqsima li fiha Vassalli jgħaddi mill-“apprentistat” tiegħu, fit-tieni taqsima fejn “isib id-dawl” u fit-tielet taqsima li fiha jaġixxa ta’ “mgħallem”.</p>
<p>Mil-lat ta’ kontenut, ir-rumanz hu miżgħud b’lingwa mill-isbaħ, li l-kittieb bnieha apposta biex joqrob kemm jista’ lejn l-ilsien Malti ta’ żmien Vassalli.</p>
<p>Intqal li l-Letteratura Maltija m’għandha xejn tal-kobor ta’ <hi rend="italic">Il-Ħolma Maltija</hi>. <hi rend="italic">Il-Ħolma Maltija</hi> nqaleb għall-Esperanto minn Dr Carmel Mallia (<hi rend="italic">La Malta Revo</hi>), u ntebagħ New York, fl-2007.</p>
<p>Il-Professur <ref target="https://mt.wikipedia.org/wiki/Peter_Serracino_Inglott">Peter Serracino Inglott</ref> (1933-2012) tkellem dwar il-ġenju ta’ Frans Sammut f’dan ir-rumanz:
"Il-ġenju ta’ Sammut kien jinsab fil-ħila li kellu bħala ġullar Volterrjan li jittrasforma personaġġ storiku f’għamla ta’ libbies karnevalesk ta’ maskra li hija ironikament akbar mir-realtà. Il-qarrej jitwassal li jiddeverti billi jħares dritt f’wiċċ nies magħrufin li s-soltu jħares lejhom b’solennità sħiħa. Wieħed jitbissem daqslikieku kompliċi fid-dubji, il-ħmerijiet u t-terġiverżazzjonijiet tagħhom. Iċ-ċaqliqa stilistika min-narrattiva storika għal dik tal-istħajjil hija x'aktarx l-akbar sfida li jkun irid iħabbat wiċċu magħha kull tip ta' traduttur."</p>
</text></body></html>