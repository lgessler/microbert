<html><body><text id="wikipedia_mt_wikipedia_org__8839.html" ns="0" revid="215368" sourceurl="https://mt.wikipedia.org/wiki/Grupp_B_tat-Tazza_tad-Dinja_tal-Futbol_2006" title="Grupp B tat-Tazza tad-Dinja tal-Futbol 2006" type="wikipedia">Grupp B tat-Tazza tad-Dinja tal-Futbol 2006
<p><hi rend="bold">Grupp B tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-Futbol 2006</ref></hi> li saret fil-<ref target="https://mt.wikipedia.org/wiki/Ġermanja">Ġermanja</ref>, kien jikkonsisti minn erba' timijiet. Il-logħob minn dan il-grupp sar bejn l-<ref target="https://mt.wikipedia.org/wiki/10_ta'_Ġunju">10 ta' Ġunju</ref> <ref target="https://mt.wikipedia.org/wiki/2006">2006</ref> u l-<ref target="https://mt.wikipedia.org/wiki/20_ta'_Ġunju">20 ta' Ġunju</ref>. L-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> rebħu l-grupp, u avvanzaw għat-tieni rawnd, flimkien mal-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>. Il-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> u d-debuttanti tat-<ref target="https://mt.wikipedia.org/wiki/Tim_nazzjonali_tal-futbol_tat-Trinidad_u_Tobago">Trinidad u Tobago</ref> naqsu li javanzaw.</p>
<figure><caption>Partitarji Ingliżi f'<ref target="https://mt.wikipedia.org/wiki/Kolonja_(Ġermanja)">Kolonja</ref>, matul il-partita kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref></caption></figure>
<figure><caption>Il-partita bejn l-<ref target="https://mt.wikipedia.org/wiki/Il-Paġna_prinċipali#Żvezja_vs_Paragwaj">Iżvezja u l-Paragwaj</ref></caption></figure>
<p>Fl-ewwel partita, is-selezzjoni Ingliża rebħet lill-Paragwaj minn free kick dirett ta' <ref target="https://mt.wikipedia.org/wiki/David_Beckham">David Beckham</ref> li ħabat ma' <ref target="https://mt.wikipedia.org/wiki/Carlos_Gamarra">Carlos Gamarra</ref>. Minkejja li dan il-gowl ġie skurjat kmieni fil-partita, matul din il-partita ftit ġraw azzjonijiet denji ta' nota hekk kif l-Ingilterra żammew lill-Paragwaj, fejn dawn tal-aħħar naqqsu li jdawwru r-riżultat, f'logħba medjokri. Sussegwentament, l-Iżvezja spiċċaw pari ta' mingħajr gowls mad-debuttanti tat-Trinidad u Tobago. It-tim Ewropew għamel sforz qawwi biex jiskorja, imma l-forma tajba tal-gowlkiper <ref target="https://mt.wikipedia.org/wiki/Shaka_Hislop">Shaka Hislop</ref> ippermettiet biex tati dan l-ewwel punt lil din l-iskwadra nazzjonali fl-ewwel parteċipazzjoni f'kampjonat mondjali.</p>
<p>L-Ingilterra, fil-logħba ta' wara, affaċċjaw lis-selezzjoni mill-Karibew, fejn id-difiża tagħhom reġgħet wettqet prestazzjoni tajba. Madanakollu, <ref target="https://mt.wikipedia.org/wiki/Peter_Crouch">Peter Crouch</ref> u <ref target="https://mt.wikipedia.org/wiki/Steven_Gerrard">Steven Gerrard</ref> qabel tmiem il-partita, skurjaw il-gowls tar-rebħa, fejn b'hekk kisbu l-kwalifikazzjoni. Fil-partita l-oħra, bejn l-Iżvezja u l-Paragwaj, iż-żewġ timijiet għal darb'oħra wettqu l-istess żbalji tal-partita li kellhom qabel. Meta deher li l-partita kienet se tispiċċa f'pari, <ref target="https://mt.wikipedia.org/wiki/Fredrik_Ljungberg">Fredrik Ljungberg</ref> skorja l-gowl tar-rebħa għat-tim tiegħu fid-89 minuta, biex b'hekk elimina mill-kampjonat lill-Paragwaj.</p>
<p>Fl-aħħar logħba tal-fażi tal-gruppi, l-Ingilterra affaċċjat lill-Iżvezja waqt li fl-istess ħin it-Trinidad u Tobago pruvaw jiksbu pożizzjoni tajba biex jispiċċaw l-avventura tagħhom fuq nota pożittiva kontra l-Paragwaj. Is-Sud-Amerikani, però, irnexxielhom jiksbu rebħa li b'hekk tathom l-ewwel punti f'din l-edizzjoni, wara rebħa ta' 2–0 kontra t-tim mill-Karibew. Il-partita l-oħra kienet waħda deċiżiva għall-ewwel post tal-grupp. L-Ingilterra marru fil-vantaġġ b'gowl ta' <ref target="https://mt.wikipedia.org/wiki/Joe_Cole">Joe Cole</ref>, imma ftit wara l-bidu tat-tieni taqsima <ref target="https://mt.wikipedia.org/wiki/Marcus_Allbäck">Marcus Allbäck</ref> (li kien daħal f'post <ref target="https://mt.wikipedia.org/wiki/Zlatan_Ibrahimović">Zlatan Ibrahimović</ref> li kien weġġa') kiseb il-pari, fejn dan kien l-2,000 gowl fl-istorja tal-kampjonat. Ħames minuti mit-tmiem, <ref target="https://mt.wikipedia.org/wiki/Steven_Gerrard">Steven Gerrard</ref> reġa' ta l-vantaġġ lill-Ingilterra, però <ref target="https://mt.wikipedia.org/wiki/Henrik_Larsson">Henrik Larsson</ref> reġa' ġieb kollox indaqs.</p>


























Ħoloq esterni
<list type="unordered"><item><ref target="http://www.fifa.com/worldcup/archive/germany2006/index.html">Sit uffiċjali tat-Tazza tad-Dinja tal-Futbol 2006</ref></item></list>
</text></body></html>