<html><body><text id="wikipedia_mt_wikipedia_org__8273.html" ns="0" revid="270380" sourceurl="https://mt.wikipedia.org/wiki/Wied_Wirdien" title="Wied Wirdien" type="wikipedia">Wied Wirdien
<figure><caption>Wied Wirdien (qoxra)</caption></figure>
<p><hi rend="italic"><hi rend="bold">Wied Wirdien</hi></hi> hu t-tieni Volum fit-triloġija <hi rend="italic"><hi rend="bold">Il-Fiddien</hi></hi>, kitba ta' Simon Bartolo u Loranne Vella. Ippubblikat fl-2008 mid-dar tal-pubblikazzjoni <hi rend="italic">Merlin Library Ltd</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, <hi rend="italic">Wied Wirdien</hi> ikompli minn fejn ħalla <hi rend="italic"><ref target="https://mt.wikipedia.org/wiki/Sqaq_l-Infern">Sqaq l-Infern</ref></hi>, l-ewwel Volum fit-triloġija. <hi rend="italic">Wied Wirdien</hi> jagħti ħafna tweġibiet għall-mistoqsijiet li ħalla <hi rend="italic">Sqaq l-Infern</hi>, ilaqqagħna għall-ewwel darba mal-Fiddien innifsu, u jintroduċi wkoll xi karattri ġodda filwaqt li jirritornaw il-karattri ta' Sqaq. </p>
<p>L-illustrazzjonijiet ta' fuq il-qoxra u ta' ġewwa l-ktieb huma xogħol l-illustratriċi Lisa Falzon.</p>
<p>Imniedi fl-24 ta' April 2008, bi tnedija spettakolari fejn il-mistednin ma kinux jafu l-lokalità iżda biss li kellhom jiltaqgħu mat-tim f'Sa Maison. Minn hemm, ittieħdu fuq minivanns ħomor (li ġo fihom kien hemm atturi jaqraw xena minn <hi rend="italic">Wied Wirdien</hi> li sseħħ proprju ġewwa minivann) sa Bieb il-Belt. Hemmhekk sabu jistennewhom żewġ Immarkati - il-kreaturi parti-umani u parti-annimali li jippopolaw it-triloġija - li mexxewhom tul Triq ir-Repubblika sal-kantina tal-Chiaroscuro Bar fi Strada Stretta.</p>
<p>Hemmhekk, atturi mmexxija mill-awturi Simon Bartolo u Loranne Vella stess taw ħajja lil uħud mix-xeni tal-ktieb. Bħala rigal speċjali għall-mistednin, ittella' wkoll id-dramm/kummiedja <hi rend="italic">Dr Agula</hi>, li jissemma f' <hi rend="italic">Wied Wirdien</hi> meta Jason u sħabu jmorru proprju l-Belt fil-lejla ta' <hi rend="italic">Halloween</hi> biex jaraw dan id-dramm.</p>
<p>It-tielet ktieb fit-triloġija <hi rend="italic">Il-Fiddien</hi> jismu <hi rend="italic">Il-Ġnien tad-Dmugħ</hi>, hareg fil-11 ta'Dicembru 2009.</p>
L-Awturi
<p><hi rend="italic">Wied Wirdien huwa</hi> t-tieni ktieb ta' <hi rend="bold">Simon Bartolo</hi> u <hi rend="bold">Loranne Vella</hi>. Simon u Loranne jiffurmaw parti mill-grupp teatrali <hi rend="italic">Aleateia</hi>.</p>
L-Illustratriċi
<p>L-illustratriċi tal-qoxra ta' <hi rend="italic">Wied Wirdien</hi>, u tal-illustrazzjonijiet kollha konnessi mal-ktieb, huma tal-artista Maltija Lisa Falzon.</p>
Sinopsi
<p>X'inhu jiġri f'daqqa waħda? Maltemp u mewt u atmosfera skura. Malta qed tiġi assedjata minn wisq wirdien. U seba' subien ta' l-iskola jmorru fid-direzzjoni ta' Wied Wirdien u jgħibu. Ma jista' jsibhom ħadd.</p>
<p>Jista' jagħmel xi ħaġa l-Magħżul? Kulħadd qed jistenna xi ħaġa kbira mingħand Jason Baldacchino, għax suppost li hu speċjali. Imma hu aktar għandu mistoqsijiet milli tweġibiet f'rasu.</p>
<p>Biex nifhmu min hu jew x'inhu l-Fiddien u kif jagħżel l-Immarkati jkollna mmorru lura għall-1978 biex naraw kif bdew l-affarijiet. Le, aħjar nibqgħu sejrin aktar lura, millennju sħiħ, biex naraw x'ġara wara li Fennimore iżżewweġ lir-Reġina Verdra.</p>
<p>Fid-dar il-Ħamra qed iseħħu affarijiet strambi: jinxtorob te maġiku, jinstabu profeziji u żrieragħ, u jitkebbsu t-twieqi u l-bibien ... X'inhu jiġri f'daqqa waħda?</p>


Ħoloq esterni
<list type="unordered"><item><ref target="http://www.il-fiddien.com">Il-websajt ta' <hi rend="italic">Sqaq l-Infern</hi></ref></item>
<item><ref target="http://www.lisafalzon.com">Lisa Falzon</ref></item>
<item><ref target="http://www.aleateia.com">Aleateia</ref></item></list>
</text></body></html>