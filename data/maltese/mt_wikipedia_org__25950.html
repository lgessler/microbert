<html><body><text id="wikipedia_mt_wikipedia_org__25950.html" ns="0" revid="262694" sourceurl="https://mt.wikipedia.org/wiki/Siti_preistori%C4%8Bi_bil-puntali_madwar_l-Alpi" title="Siti preistoriċi bil-puntali madwar l-Alpi" type="wikipedia">Siti preistoriċi bil-puntali madwar l-Alpi<figure><caption>Rikostruzzjoni ta’ sit preistoriku bil-puntali fil-<hi rend="italic">Pfahlbau Museum Unteruhldingen</hi> fil-Lag ta’ Konstanz, il-Ġermanja</caption></figure>
<p>Is-<hi rend="bold">Siti preistoriċi bil-puntali madwar l-Alpi</hi> huma sensiela ta’ insedjamenti <ref target="https://mt.wikipedia.org/wiki/Preistorja">preistoriċi</ref> (jew djar) bil-puntali fl-<ref target="https://mt.wikipedia.org/wiki/Alpi">Alpi</ref> jew madwar iż-żona tal-Alpi li nbnew bejn il-5000 u l-500 Q.K. fix-xtut tal-lagi u tax-xmajjar jew fl-artijiet mistagħdra. Fl-2011, 111-il sit li jinsabu mifruxin fl-<ref target="https://mt.wikipedia.org/wiki/Żvizzera">Iżvizzera</ref> (56), fl-<ref target="https://mt.wikipedia.org/wiki/Italja">Italja</ref> (19), fil-<ref target="https://mt.wikipedia.org/wiki/Ġermanja">Ġermanja</ref> (18), fi Franza (11), fl-<ref target="https://mt.wikipedia.org/wiki/Awstrija">Awstrija</ref> (5), u fis-<ref target="https://mt.wikipedia.org/wiki/Slovenja">Slovenja</ref> (2) tniżżlu fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Fis-Slovenja, iż-żewġ siti preistoriċi kienu l-ewwel Sit ta’ Wirt Dinji kulturali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Bċejjeċ taċ-ċeramika mil-Lac du Bourget, Franza</caption></figure>
<p>Mill-iskavi li twettqu f’uħud mis-siti nstabet evidenza rigward il-ħajja preistorika u l-mod kif il-komunitajiet tal-qedem kienu jinteraġixxu mal-ambjent tagħhom fiż-Żmien <ref target="https://mt.wikipedia.org/wiki/Neolitiku">Neolitiku</ref> u fi Żmien il-<ref target="https://mt.wikipedia.org/wiki/Bronż">Bronż</ref> fl-<ref target="https://mt.wikipedia.org/wiki/Ewropa">Ewropa</ref> Alpina. Dawn l-insedjamenti huma grupp uniku ta’ siti arkeoloġiċi kulturali li huma ppreservati pjuttost tajjeb, li jikkostitwixxu wieħed mill-iktar sorsi importanti għall-istudju tas-soċjetajiet agrarji bikrin fir-reġjun.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Kuntrarjament għat-twemmin komuni, l-insedjamenti bil-puntali ma kinux mibnija fuq l-ilma iżda fuq l-art bassasa fil-qrib. Kienu mibnija fuq il-puntali biex ikunu protetti kontra l-għargħar okkażjonali. Minħabba li l-lagi kibru fid-daqs tagħhom tul is-snin, ħafna mill-puntali oriġinali issa jinsabu taħt l-ilma, li spiss iwasslu biex l-osservaturi moderni jkollhom l-impressjoni żbaljata li minn dejjem kienu hekk.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>


Sit ta’ Wirt Dinji
<figure><caption>Fdalijiet tal-puntali preistoriċi fi Fiavè, l-Italja</caption></figure>
<figure><caption>Fdalijiet tal-puntali taħt l-ilma f’Morges, l-Iżvizzera</caption></figure>
<p>Il-111-il sit preistoriku bil-puntali madwar l-Alpi ġew iddeżinjati bħala Sit ta’ Wirt Dinji transkonfinali (sitt pajjiżi) tal-UNESCO fl-2011.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”; u <hi rend="bold">l-kriterju (v)</hi> “Eżempju straordinarju ta’ insedjament uman tradizzjonali, ta’ użu tal-art jew ta’ użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta’ bidla irreversibbli”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>