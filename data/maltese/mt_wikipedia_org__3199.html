<html><body><text id="wikipedia_mt_wikipedia_org__3199.html" ns="0" revid="258530" sourceurl="https://mt.wikipedia.org/wiki/Arkitettura_f%27Malta" title="Arkitettura f'Malta" type="wikipedia">Arkitettura f'Malta
Medjevali
<p>L-epoka <ref target="https://mt.wikipedia.org/wiki/Medjuevu">medjevali</ref> hija dik l-epoka li fiha <ref target="https://mt.wikipedia.org/wiki/Malta">Malta</ref> għaddiet minn storja mqallba, u għal ħafna żmien kienet il-ġugarell ta’ bosta ħakkiema barranin: l-<ref target="https://mt.wikipedia.org/wiki/Għarab">Għarab</ref>, in-<ref target="https://mt.wikipedia.org/wiki/Normanni">Normanni</ref>, l-<ref target="https://mt.wikipedia.org/wiki/Anġuvini">Anġuvini</ref> u l-<ref target="https://mt.wikipedia.org/wiki/Aragoniżi">Aragoniżi</ref>. L-Għarab damu ħafna hawn Malta iżda minkejja l-preżenza b’saħħitha tal-kultura <ref target="https://mt.wikipedia.org/wiki/Musulmana">Musulmana</ref>, tajjeb ngħidu li f’Malta u Għawdex ma nsibu l-ebda xhieda ta’ bini ta’ żmien l-Għarab bħal <ref target="https://mt.wikipedia.org/wiki/Moskea">Moskej</ref>. Għalkemm ma fadal l-ebda bini tal-perjodu Għarbi, wieħed għadu jista’ jara xi fdalijiet ta’ influwenza arkittetonika Għarbija f’xi bini Medjevali fl-<ref target="https://mt.wikipedia.org/wiki/Imdina">Imdina</ref> u anke f’xi ftit irħula Maltin. Fost dawn wieħed jista’ jsemmi s-<ref target="https://mt.wikipedia.org/wiki/Siqifah">siqifah</ref>, li kien bħal pajġġ mgħotti b’arkata pjuttost ippuntata. Nsibu wkoll il-<ref target="https://mt.wikipedia.org/wiki/Miglis">miglis</ref>, li hija kamra bi stil orjentali fejn kienu jintlaqgħu in-nies, id-<ref target="https://mt.wikipedia.org/wiki/Dukkien">dukkien</ref> (bankijiet tal-ġebel) u fl-aħħarnett il-<ref target="https://mt.wikipedia.org/wiki/Muxrabija">muxrabija</ref>, li kienet kaxxa tal-ġebel jew tal-injam fil-faċċata ta’ xi dar biex is-sid ikun jista’ jittawwal għal barra mingħajr ma jkun qiegħed jidher. Bosta rħula Maltin, kif juri l-prefiss <hi rend="italic">Ħal</hi> bħal f’<ref target="https://mt.wikipedia.org/wiki/Ħal_Kirkop">Ħal Kirkop</ref>, probbabilment żviluppaw fil-perjodu Għarbi.</p>
Rinaxximentali
<p>Ir-<ref target="https://mt.wikipedia.org/wiki/Rinaxximent">Rinaxximent</ref> ġie wara l-epoka Medjevali, fil-ħmistax u fis-sittax -il seklu. Ir-rinaxximent ma affettwax ħafna lil Malta fl-arkittetura iżda xorta nsibu dan l-element fil-bieb tal-<ref target="https://mt.wikipedia.org/wiki/Berġa_ta’_Kastilja">Berġa ta’ Kastilja</ref>, l-<ref target="https://mt.wikipedia.org/wiki/Forti_Sant’Anġlu">Forti Sant’Anġlu</ref> u fl-istatwa tal-<ref target="https://mt.wikipedia.org/wiki/Magħmudija_ta’_Kristu_(statwa)">Magħmudija ta’ Kristu</ref> li tinsab fil-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>, flimkien ma' bini ieħor sekondarju.</p>
Barokk
<p>Il-Barokk jintrabat ħafna mal-perjodu li fih Malta kienet taħt il-<ref target="https://mt.wikipedia.org/wiki/Ordni_Militari_Sovran_ta'_Malta">Kavallieri</ref>. Dan huwa stil li jenfasizza l-pompożità u l-grandjożità fl-arti u fl-arkitettura. Huwa ż-żmien ta’ <ref target="https://mt.wikipedia.org/wiki/Carapecchia">Carapecchia</ref>, <ref target="https://mt.wikipedia.org/wiki/Caravaggio">Michelangelo Merisi de Caravaggio</ref>, <ref target="https://mt.wikipedia.org/wiki/Mattia_Preti">Mattia Preti</ref> u ħafna artisti famużi oħrajn. Il-faċċati tal-bini Barokk huma normalment imżejna b’ħafna motivi skulturali f’diversi partijiet tagħhom. Dan ġab miegħu ukoll il-<ref target="https://mt.wikipedia.org/wiki/Chiaroscuro">chiaroscuro</ref>, teknika li permezz tagħha l-artist joħloq kuntrast bejn id-dawl u d-dlam fil-kompożizzjoni tiegħu. Il-kon-katidral, minkejja l-faċċata ta’ stil <ref target="https://mt.wikipedia.org/wiki/Mannerista">Mannerista</ref>, huwa l-aqwa eżempju tal-Barokk f’Malta. Dan jikkonsisti f’ħafna affreski, figuri allegoriċi ta’ nies fl-Ordni kif ukoll mawsolea ċelebri.</p>
Neo-Klassiku u Neo-Gotiku
<p>Fis-seklu dsatax l-<ref target="https://mt.wikipedia.org/wiki/Ewropa">Ewropa</ref> ġiet influwenzata minn xejriet ġodda ta’ arti. Il-Barokk ġie fi tmiemu għal kollox, u l-arti ġiet imnebbħa minn movimenti ġodda ta’ espressjoni. Iktar milli l-pompożità, beda l-enfasi fuq in-nostalġiku u r-romantiċiżmu. Dawn ix- xejriet ġejjin mill-istil Klassiku ntużat fil-<ref target="https://mt.wikipedia.org/wiki/Greċja">Greċja</ref> u dak <ref target="https://mt.wikipedia.org/wiki/Gotiku">Gotiku</ref> rispettivament. Meta Malta u Għawdex saru kolonja Ingliża daħlu dawn iż-żewġ stili ukoll, u mit-tieni nofs tas-seklu dsatax nibdew naraw bini Neo-Klassiku/Neo-Gotiku bħall-Knisja tal-Mosta, il-monument ta’ <ref target="https://mt.wikipedia.org/wiki/Sir_Alexander_Ball">Sir Alexander Ball</ref>, il-<ref target="https://mt.wikipedia.org/wiki/Katidral_Protestant_ta’_San_Pawl">Katidral Protestant ta’ San Pawl</ref> u wkoll it-<ref target="https://mt.wikipedia.org/wiki/Teatru_Rjal">Teatru Rjal</ref> (li twaqqa’ fil-gwerra) li kien jinstab fid-daħla tal-Belt. In-Neo Klassiku ftit li xejn intuża fi knejjes minħabba li kien assoċjat mal-paganiżmu. In-Neo Gotiku kien ta’ bixra aktar Kristjana, u filfatt nsibu bosta knejjes bħal tal-Karmelitani fil-Balluta, u l-kappella u d-daħla taċ-ċimiterju ta’ l-Addolorata mibnija b’dan l-istil.</p>
Modern
<p>Mis-seklu għoxrin 'il quddiem l-arkittetti Maltin bdew jesperimentaw. Nibdew insibu elementi <ref target="https://mt.wikipedia.org/wiki/Neo-Romanesk">Neo-Romaneski</ref> bħall-Knisja ta’ San Bastjan f’<ref target="https://mt.wikipedia.org/wiki/Ħal_Qormi">Ħal Qormi</ref>, u element <ref target="https://mt.wikipedia.org/wiki/Sikulo-Normann">Sikulo-Normann</ref> fil-Knisja tal-Ktajjen f’<ref target="https://mt.wikipedia.org/wiki/Birżebbuġa">Birżebbuġa</ref>. L-arkittettura kontemporanja hija iktar u iktar moderna. Insibu stili konvenzjonali f’ħafna djar u appartamenti, li iktar milli jsebbħu arkitettonikament qegħdin biex jaqdu l-bżonnijiet tal-bniedem. Fl-aħħarnett insibu bini ieħor iktar arkittettoniku bħall-Knisja tal- Karmnu fil-<ref target="https://mt.wikipedia.org/wiki/Fgura">Fgura</ref> u ta’ <ref target="https://mt.wikipedia.org/wiki/Buġibba">Buġibba</ref>. Arkitett modern Malti huwa Richard England.</p>
Ħoloq esterni


<p><ref target="http://www.richardengland.com/">Is-sit ta' Richard England</ref></p>
</text></body></html>