<html><body><text id="wikipedia_mt_wikipedia_org__23409.html" ns="0" revid="260931" sourceurl="https://mt.wikipedia.org/wiki/Jusepe_de_Ribera" title="Jusepe de Ribera" type="wikipedia">Jusepe de Ribera
<figure><caption>Jusepe de Ribera, awtoritratt/center&gt;</caption></figure>
<p><hi rend="bold">Jusepe de Ribera</hi>, magħruf ukoll bħala José de Ribera jew bil-laqam Spagnoletto (Xàtiva, 17 ta' Frar 1591 – Napli, 2 ta' Settembru 1652), kien pittur u inċiżur Spanjol li ħadem l-aktar f'<ref target="https://mt.wikipedia.org/wiki/Napli">Napli</ref>. KIen wieħed mill-aqwa protagonisti tal-pittura Ewropea tas-seklu 17 u wieħed mill-pitturi importanti li segwew il-linja tal-<ref target="https://mt.wikipedia.org/wiki/Caravaggiżmu">Caravaggiżmu</ref>. Flimkien ma' pitturi oħra tal-epoka, fuq kollox <ref target="https://mt.wikipedia.org/wiki/Luca_Giordano">Luca Giordano</ref>, <ref target="https://mt.wikipedia.org/wiki/Massimo_Stanzione">Massimo Stanzione</ref>, <ref target="https://mt.wikipedia.org/wiki/Mattia_Preti">Mattia Preti</ref>, <ref target="https://mt.wikipedia.org/wiki/Bernardo_Cavallino">Bernardo Cavallino</ref> u <ref target="https://mt.wikipedia.org/wiki/Battistello_Caracciolo">Battistello Caracciolo</ref>, kien wieħed mill-esponenti l-żjed importanti tat-<ref target="https://mt.wikipedia.org/wiki/Tenebriżmu">Tenebriżmu</ref> u tal-pittura Naplitana tas-seklu 17.</p>
<p>Il-laqam Spagnoletto, mifrux mal-Italja, kien ġej mill-istatura qasira tiegħu.</p>
Bijografija
Il-bidu
<p>Twieled <ref target="https://mt.wikipedia.org/wiki/Xàtiva">Xàtiva</ref>, qrib <ref target="https://mt.wikipedia.org/wiki/Valencia">Valencia</ref>, fl-<ref target="https://mt.wikipedia.org/wiki/1591">1591</ref> minn Simón de Ribera (skarpan) u Margarita Cucó u kien ħu Juan, pittur ukoll. Fil-bidu kien apprendistat ma' <ref target="https://mt.wikipedia.org/wiki/Francisco_Ribalta">Francisco Ribalta</ref> fil-belt ta' Valencia.</p>
<p>De Ribera ma damx li ħass il-ħtieġa li jmur l-<ref target="https://mt.wikipedia.org/wiki/Italja">Italja</ref>, minn dejjem ċentru importanti tal-pittura, u li jimxi fuq il-passi ta' <ref target="https://mt.wikipedia.org/wiki/Michelangelo_Merisi_da_Caravaggio">Caravaggio</ref>. Għalhekk fl-1611 telaq lejn l-Italja, l-ewwel fin-naħa ta' fuq, <ref target="https://mt.wikipedia.org/wiki/Cremona">Cremona</ref> għal <ref target="https://mt.wikipedia.org/wiki/Milan">Milan</ref> u għal <ref target="https://mt.wikipedia.org/wiki/Parma">Parma</ref> u mbagħad niżal <ref target="https://mt.wikipedia.org/wiki/Ruma">Ruma</ref> fejn kellu kuntatt mal-pittura ta' <ref target="https://mt.wikipedia.org/wiki/Guido_Reni">Guido Reni</ref> u ta' <ref target="https://mt.wikipedia.org/wiki/Ludovico_Carracci">Ludovico Carracci</ref>. Fl-aħħar, x'aktarx, mar l-Italja ta' Isfel u spiċċa <ref target="https://mt.wikipedia.org/wiki/Gallipoli_(Italja)">Gallipoli</ref> fejn għex fil-palazz antik ta' Assanti-Aragona (illum magħruf bħala Palazzo Gallo). L-ewwel xogħol tiegħu li nafu bih bid-data ta' 1611, <hi rend="italic">San Martin jaqsam il-Mantell</hi>, intilef<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Ruma pinġa s-sensiela <hi rend="italic">Il-Ħames Sensi</hi> li għad għandna minnha żewġ pitturi oriġinali u kopji tat-tlieta l-oħra<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
Napli
<figure><caption><hi rend="italic">Silenu fis-sakra</hi> (1626). Mużew nazzjonali ta' Capodimonte, Napli</caption></figure>
<figure><caption><hi rend="italic">Martirju ta' San Filippu</hi> (1639). Mużew tal-Prado, Madrid</caption></figure>
<p>Fl-1616 mar Napli fejn sar il-protett tal-Viċi-Re Spanjol, id-duka ta' d’Osuna, li għalih pinġa ħafna quadri illum miżmumin fil-knisja kolleġġjali ta' Osuna (qrib <ref target="https://mt.wikipedia.org/wiki/Sivilja">Sivilja</ref>), fosthom <hi rend="italic">San Bastjan</hi> u <hi rend="italic">Il-Kalvarju</hi>. Kiseb fama kbira u hekk seta' jiltaqa' ma' ħafna artisti li għaddew minn Napli. Fosthom kien hemm il-kompatrijott tiegħu <ref target="https://mt.wikipedia.org/wiki/Diego_Vélasquez">Diego Vélasquez</ref> li xtara mingħandu għadd ta' kwadri għar-re <ref target="https://mt.wikipedia.org/wiki/Filippu_IV_ta'_Spanja">Filippu IV ta' Spanja</ref> fl-1629, u għal darba oħra fl-1649, għall-palazz tal-Escorial.</p>
<p>Ribera żżewweġ lil Catalina de Azzolino, bint pittur medjokru u magħha kellu ħamest itfal. Fil-bidu kien jimita t-tenebriżmu Caravaggesk, imma waqt li Caravaggio jagħti intensità kbira l-pittura permezz tal-kuntrasti qawwijin tal-<hi rend="italic">chiaroscuro</hi>, Ribera juża l-<hi rend="italic">chiaroscuro</hi> biex jagħti l-kwadru ċertu misterju, mingħajr ma jnaqqas mis-serenità u l-bilanċ tax-xena.</p>
<p>Minn dan l-ewwel perjodu jispikkaw l-erba' kwadri reliġjużi b'interpretazzjoni profetika u sbuħija straordinarja: <hi rend="italic">San Ġlormu</hi>, <hi rend="italic">San Bastjan imdewwi minn erba' qaddisin nisa</hi>. Il-pitturi mitoloġiċi, pereżempju <hi rend="italic">Silenu fis-sakra</hi>, huma daqshom importanti. Rimarkabbli wkoll il-viżjoni axxetika tal-pittur fir-rappreżentazzjoni tal-profeti, appostli, qaddisin, eċċ: San Pawl l-Eremita, Santur Rokku, Sant Andrija, San Ġakbu l-Kbir kif ukoll ir-realiżmu tiegħu fid-deskrizzjonijiet tal-varji martirji. </p>
<p>Aktar ma mmatura, aktar ħeles mit-tenebriżmu tal-bidu.l-għażla tal-kuluri ċċarar u saret aktar imdawla, it-tonalitajiet saru aktar armonjużi, pereżempju f'<hi rend="italic">L-Immakulata Kunċizzjoni</hi>. Din kienet l-epoka tal-akbar xogħlijiet tiegħu. Il-kuluri saru aktar u aktar ispirati mill-Iskola Venezjana, kif juru <hi rend="italic">Venere u Adone</hi>, <hi rend="italic">Apollo u Marsja</hi> u fil-pitturi ddestinati għall-monasteru Ċertożin ta' San Martino. L-ispirazzjoni tiegħu kienet mill-arti klassika u nistgħu nindunaw f'bosta xogħlijiet tiegħu bix-xbiha ta' Apollo tal-Belvedere bħal f' <hi rend="italic">Il-Martirju ta' San Bartilmew</hi> (1626-29, Stockholm, Nationalmuseum) jew f' <hi rend="italic">L-Agħma ta' Gombazzo</hi> (1632, Madrid, Mużew tal-Prado), bħala omaġġ għall-Antikità jew bil-kuntrarju bħala xhieda tat-tmiem tal-paganiżmu<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Ribera tbiegħed mil-kompożizzjonijiet kkomplikati, tipiċi tal-Barokk Taljan, u kien jippreferi jagħti l-persunaġġi intensità emottiva.</p>
<p>Ribera kien iħobb ukoll l-aspetti aneddotiċi u popolari, pereżempju fis-sensiela tal-Filosfi, insibu rappreżentazzjonijiet ta' tallaba u tipi popolari bħal <hi rend="italic">It-Tfajla bit-Tamburin</hi>, <hi rend="italic">Ix-Xurban Ferħan</hi> <hi rend="italic">Ix-Xurban ta' Muskat</hi>, kif ukoll persunaġġi stravaganti bħal <hi rend="italic">Il-Mara bil-Baffi</hi>. L-aħħar xogħlijiet tiegħu bħal <hi rend="italic">L-Adorazzjoni tar-Rgħajja</hi> u <hi rend="italic">San Ġlormu penitenti</hi> huma xhieda tar-rikkezza kbira fil-qasam tal-kompożizzjoni u l-kulur.</p>
<p>Ix-xogħol grafiku tiegħu hu importanti wkoll, tant għall-kwalità u tant għall-kwantità. L-ewwel disin magħruf ġej mill-1611, Adorazjoni tal-Maġi. It-teknika li kienet varja, pinna, sangwinja, akwarell... Għandna xhieda tal-arti pittorjali tiegħu mifruxa ma ħajtu kollha. L-inċiżizzjonijiet tiegħu (prinċipalment bl-akwaforte) huma limitati għal perjodu ta' ħajtu (bejn l-1616 u l-1630). Ribera fl-1622 beda wkoll xogħol għat-tagħlim li kien fih bosta inċiżjonijiet ta' natura anatomika (għajnejn, widnejn, ħluq ...) imma qatt ma' lestieh<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Bejn l-1630 u l-1648, ma pproduċiex inċiżjonijiet aktar u l-aħħar xogħol tiegħu kien minn din is-sena bir-ritratt ekwestru ta' Don Juan José tal-Awstrija.</p>
</text></body></html>