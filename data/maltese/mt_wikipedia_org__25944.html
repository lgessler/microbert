<html><body><text id="wikipedia_mt_wikipedia_org__25944.html" ns="0" revid="266408" sourceurl="https://mt.wikipedia.org/wiki/Pajsa%C4%A1%C4%A1_Kulturali_ta%E2%80%99_Lednice-Valtice" title="Pajsaġġ Kulturali ta’ Lednice-Valtice" type="wikipedia">Pajsaġġ Kulturali ta’ Lednice-Valtice<figure><caption>Kartolina tal-Pajsaġġ Kulturali ta’ Lednice-Valtice</caption></figure>
<p>Il-<hi rend="bold">Pajsaġġ Kulturali ta’ Lednice-Valtice</hi> (magħruf ukoll bħala ż-żona ta’ Lednice-Valtice; biċ-Ċek: <hi rend="italic">Lednicko-valtický areál</hi>) huwa pajsaġġ kulturali u naturali ta’ 283.09 kilometri kwadri fiż-żoni ta’ <ref target="https://mt.wikipedia.org/wiki/Lednice">Lednice</ref> u ta’ <ref target="https://mt.wikipedia.org/wiki/Valtice">Valtice</ref> fir-Reġjun tal-<ref target="https://mt.wikipedia.org/wiki/Moravja_tan-Nofsinhar">Moravja tan-Nofsinhar</ref>, ħdejn <ref target="https://mt.wikipedia.org/wiki/Břeclav">Břeclav</ref> fir-<ref target="https://mt.wikipedia.org/wiki/Ċekja">Repubblika Ċeka</ref>.</p>
<p>Il-Pajsaġġ Kulturali ta’ Lednice-Valtice huwa mniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Jinsab biswit iż-żona protetta tal-pajsaġġ ta’ <ref target="https://mt.wikipedia.org/wiki/Pálava">Pálava</ref>, magħrufa bħala r-Riżerva tal-Bijosfera ta’ Pálava.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<p>Il-familja Liechtenstein xtrat kastell f’Lednice fl-1249 u minn dak iż-żmien ’il quddiem insedjaw iż-żona, tant li baqgħet ir-residenza prinċipali tal-familja Liechtenstein għal 700 sena, sal-1939 u <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Sekli 17-19
<p>Id-Duki ta’ <ref target="https://mt.wikipedia.org/wiki/Liechtenstein">Liechtenstein</ref> ittrasformaw il-proprjetajiet tagħhom f’park privat kbir u ddisinjat bejn is-<ref target="https://mt.wikipedia.org/wiki/Seklu_XVII">seklu 17</ref> u s-seklu 20. Matul is-seklu 19, id-Duki komplew jittrasformaw iż-żona f’park b’pajsaġġ <ref target="https://mt.wikipedia.org/wiki/Ingilterra">Ingliż</ref> tradizzjonali kbir. L-istil arkitettoniku Neo-Barokk u Neo-Gotiku tal-kastell tagħhom, il-Kastell ta’ Lednice u l-Kastell ta’ Valtice, huwa akkumpanjat minn binjiet iżgħar u pajsaġġ iddisinjat skont il-prinċipji Ingliżi tal-arkitettura tal-pajsaġġ.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fl-1715, dawn iż-żewġ kastelli kienu kkollegati permezz ta’ mogħdija fil-pajsaġġ u triq, li iktar ’il quddiem ingħatat isem il-poeta <ref target="https://mt.wikipedia.org/wiki/Petr_Bezruč">Petr Bezruč</ref>. L-Għadajjar ta’ Lednice jinsabu bejn ir-raħal ta’ Valtice u l-irħula ta’ Lednice u <ref target="https://mt.wikipedia.org/wiki/Hlohovec">Hlohovec</ref>; flimkien mal-Għadajjar ta’ Mlýnský, ta’ Prostřední, ta’ Hlohovecký, u ta’ Nesyt. Parti sostanzjali tal-pajsaġġ kulturali huwa miksi b’foresti ta’ siġar taż-żnuber, tal-<ref target="https://mt.wikipedia.org/wiki/Injam">injam</ref> tal-arżnu magħruf lokalment bħala <hi rend="italic">Boří les</hi>, u fiż-żoni biswit ix-xmara <ref target="https://mt.wikipedia.org/wiki/Thaya">Thaya</ref> huwa miksi b’foresti riparjani (jiġifieri ta’ xatt ix-xmara).<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Seklu 20
<figure><caption>Il-Loġġa tal-Kaċċa</caption></figure>
<p>Fl-1918 ir-reġjun sar parti miċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>. Il-familja Liechtenstein opponiet l-annessjoni tat-territorju Ċek fis-<ref target="https://mt.wikipedia.org/wiki/Sudetenland">Sudetenland</ref> mill-<ref target="https://mt.wikipedia.org/wiki/Ġermanja">Ġermanja</ref> <ref target="https://mt.wikipedia.org/wiki/Nażista">Nażista</ref>, u b’konsegwenza ta’ dan il-proprjetajiet tagħhom ġew ikkonfiskati min-Nażisti, u fl-1939 il-familja marret tgħix f’<ref target="https://mt.wikipedia.org/wiki/Vaduz">Vaduz</ref>, il-<ref target="https://mt.wikipedia.org/wiki/Belt_kapitali">belt kapitali</ref> tal-Liechtenstein. Wara t-Tieni Gwerra Dinjija, il-familja għamlet diversi tentattivi ġuridiċi biex il-proprjetajiet jintraddu lura lilhom. Wara l-gwerra, il-proprjetajiet ta’ Lednice u ta’ Valtice saru proprjetà taċ-Ċekoslovakkja, u r-reġim Komunista ma appoġġax it-troddija lura ta’ proprjetajiet kbar lis-sidien tal-art aristokratiċi eżiljati.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Wara r-<ref target="https://mt.wikipedia.org/wiki/Rivoluzzjoni_tal-Bellus">Rivoluzzjoni tal-Bellus</ref> taċ-Ċekoslovakkja fl-1989, id-dixxendenti tal-familja Liechtenstein reġgħu ġeddew it-tentattivi ġuridiċi biex il-proprjetajiet jintraddulhom, iżda dawn it-talbiet ġew miċħuda mill-Istat Ċek, li attwalment huwa sid il-proprjetajiet.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Attrazzjonijiet
<p>L-attrazzjonijiet prinċipali huma:</p>
<list type="unordered"><item>il-Kastell u r-raħal ta’ Valtice;</item>
<item>il-Kastell u r-raħal ta’ Lednice;</item>
<item>il-villaġġ ta’ Hlohovec.</item></list>
Paviljuni u strutturi għall-gost
<p>Flimkien mal-kastelli, hemm bosta paviljuni residenzjali żgħar u kbar fil-pajsaġġ iddisinjat, li sikwit iservu ta’ binja residenzjali jew loġġa tal-<ref target="https://mt.wikipedia.org/wiki/Kaċċa">kaċċa</ref>.</p>
<list type="unordered"><item><hi rend="bold">Il-Kolonnat − <hi rend="italic">Rajsna</hi></hi> (bil-Ġermaniż: <hi rend="italic">Reistna</hi>)   — kolonnat Neo-Klassiku fil-quċċata ta’ għolja ’l fuq minn Valtice (bħal <hi rend="italic">Gloriette</hi>), tas-snin 10 u 20 tas-seklu 19</item>
<item><hi rend="bold">Il-Belveder</hi>   — punt panoramiku fil-pajsaġġ</item>
<item><hi rend="bold">Ir-<hi rend="italic">Rendezvous</hi></hi> (jew it-Tempju ta’ Diana)<figure><caption>Il-Kappella ta’ San Ubertu</caption></figure>  — loġġa tal-kaċċa b’għamla ta’ ħnejja Neo-Klassika, tas-snin 10 tas-seklu 19</item>
<item><hi rend="bold">il-<ref target="https://mt.wikipedia.org/wiki/Kappella">Kappella</ref> ta’ San Ubertu</hi> (biċ-Ċek: <hi rend="italic">Kaple svatého Huberta</hi>)   — struttura Neo-Gotika tas-snin 50 tas-seklu 19, iddedikata lill-qaddis patrun tal-kaċċaturi, li tinsab fil-foresta tas-siġar taż-żnuber</item>
<item><hi rend="bold">il-Kastell Sekondarju tal-Fruntiera</hi> (biċ-Ċek: <hi rend="italic">Hraniční zámeček</hi>)   — kastell Klassiku li nbena fis-snin 20 tas-seklu 19 direttament fuq il-fruntiera antika (sal-    1920) bejn l-<ref target="https://mt.wikipedia.org/wiki/Awstrija">Awstrija</ref> t’Isfel u l-Moravja</item>
<item><hi rend="bold">it-Tempju tat-Tliet Grazzji</hi> (biċ-Ċek: <hi rend="italic">Tři Grácie</hi>)</item></list>
<p>— gallarija semiċirkolari bi statwi allegoriċi tax-<ref target="https://mt.wikipedia.org/wiki/Xjenza">Xjenzi</ref> u tal-Mużi u statwa tat-Tliet Grazzji tas-</p>
<p>snin 20 tas-seklu 19</p>
<list type="unordered"><item><hi rend="bold">id-Dar tal-Għadira</hi> (biċ-Ċek: <hi rend="italic">Rybniční zámeček</hi>)</item></list>
<p>        — qrib waħda mill-Għadajjar ta’ Lednice</p>
<list type="unordered"><item><hi rend="bold">ir-Razzett il-Ġdid</hi> (bil-Ġermaniż: <hi rend="italic">Neuhof;</hi> biċ-Ċek: <hi rend="italic">Nový dvůr</hi>)  — razzett Neo-Klassiku li tlesta fl-1809, u li oriġinarjament kien jintuża għat-trobbija tan-<ref target="https://mt.wikipedia.org/wiki/Nagħġa">nagħaġ</ref>, filwaqt li attwalment jintuża għat-tnissil taż-<ref target="https://mt.wikipedia.org/wiki/Żiemel">żwiemel</ref></item>
<item><hi rend="bold">it-Tempju ta’ <ref target="https://mt.wikipedia.org/wiki/Apollo_(divinità)">Apollo</ref></hi> (biċ-Ċek: <hi rend="italic">Apollónův chrám</hi>) </item></list>
<p>— loġġa Neo-Klassika tal-kaċċa tas-snin 10 tas-seklu 19, ħdejn waħda mill-Għadajjar ta’ Lednice</p>
<list type="unordered"><item><hi rend="bold">il-Loġġa tal-Kaċċa</hi> (biċ-Ċek: <hi rend="italic">Lovecký zámeček</hi>)   — loġġa Neo-Klassika tal-1806</item>
<item><hi rend="bold">il-Kastell ta’ Ġwanni</hi> (biċ-Ċek: <hi rend="italic">Janův hrad</hi> jew <hi rend="italic">Janohrad</hi>)<figure><caption>Il-Kastell Sekondarju tal-Fruntiera</caption></figure>  — struttura għall-gost taparsi fdalijiet (biċ-Ċek: <hi rend="italic">umělá zřícenina</hi>, bil-Ġermaniż: <hi rend="italic">künstliche Ruine</hi>) ta’ kastell bi stil Neo-Gotiku, li tlesta fl-1810</item>
<item><hi rend="bold">il-Minaret</hi>  — torri tal-osservazzjoni għoli 62 metru taparsi minaret bi stil Neo-<ref target="https://mt.wikipedia.org/wiki/Għarbi">Għarbi</ref>, li jinsab fil-ġnien tal-Kastell ta’ Lednice (tlesta fl-1804), li joffri veduta panoramika tal-pajsaġġ kollu; meta jkun bnazzi, mit-torri jidhru saħansitra l-Għoljiet ta’ Pálava u l-Muntanji ta’ <ref target="https://mt.wikipedia.org/wiki/Malé_Karpaty">Malé Karpaty</ref></item>
<item><hi rend="bold">l-Obelisk</hi>  — obelisk mibni bħala <ref target="https://mt.wikipedia.org/wiki/Monument">monument</ref> li jfakkar it-Trattat ta’ Paċi ta’ <ref target="https://mt.wikipedia.org/wiki/Campo_Formio">Campo Formio</ref> (1798)</item></list>
<list type="unordered"><item><hi rend="bold">il-Loġġa ta’ Pohansko</hi><figure><caption>Il-Kastell ta’ Lednice</caption></figure>  — loġġa tal-kaċċa bi stil imperjali li tlestiet wara l-1812 u li tospita wirja tal-mużew tar-raħal ta’ Břeclav; qrib il-loġġa hemm sit arkeoloġiku importanti fejn instabu fdalijiet tal-Moravja l-Kbira, kif ukoll partijiet rikostruwiti tal-fortifikazzjonijiet tal-fruntiera Ċekoslovakka</item>
<item><hi rend="bold">il-Loġġa ta’ Lány</hi>  — loġġa tal-kaċċa bi stil imperjali tal-bidu tas-seklu 19</item></list>
Preservazzjoni
<p>L-istrutturi għall-gost u l-konservatorju tal-park ta’ Lednice tniżżlu fil-programm tal-1998 imsejjaħ World Monuments Watch tal-Fond Dinji għall-Monumenti, minħabba l-kundizzjoni tagħhom li kienet qed tiddeterjora fid-dawl tan-nuqqas ta’ riżorsi finanzjarji. Il-Fond kien studja l-preservazzjoni tal-Kastelli ta’ Lednice u ta’ Valtice, u wara l-1998 għen fil-finanzjament tar-restawr tar-<hi rend="italic">Rendezvous</hi> ta’ Valtice bħala proġett ta’ dimostrazzjoni bl-appoġġ tal-American Express.</p>
Sit ta’ Wirt Dinji
<figure><caption>Il-Kastell ta’ Valtice</caption></figure>
<p>Il-Pajsaġġ Kulturali ta’ Lednice-Valtice ġie ddeżinjat bħala Sit ta’ Wirt Dinji tal-UNESCO fl-1996.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-pajsaġġ kulturali huwa kreazzjoni artistika straordinarja li rnexxielha toħloq armonija bejn diversi monumenti kulturali minn perjodi suċċessivi, flimkien ma’ elementi naturali indiġeni u eżotiċi, li tista’ titqies bħala kapulavur tal-kreattività tal-bniedem; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba bil-kombinament tal-istili arkitettoniċi Barokki, Klassiċi u Neo-Gotiċi u permezz tat-trasformazzjoni tal-pajsaġġ skont il-prinċipji romantiċi Ingliżi, il-Pajsaġġ Kulturali ta’ Lednice-Valtice serva bħala mudell għar-reġjun kollu tad-<ref target="https://mt.wikipedia.org/wiki/Danubju">Danubju</ref>; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba s-sit huwa eżempju straordinarju ta’ pajsaġġ kulturali ddisinjat u maħluq intenzjonalment minn familja waħda fis-sekli 17 sa 19.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>