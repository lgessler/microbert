<html><body><text id="wikipedia_mt_wikipedia_org__16117.html" ns="0" revid="271556" sourceurl="https://mt.wikipedia.org/wiki/Kal%C4%8Bidon_Agius" title="Kalċidon Agius" type="wikipedia">Kalċidon Agius<p>
<hi rend="bold">Kalċidon Agius</hi> (in-<ref target="https://mt.wikipedia.org/wiki/Naxxar">Naxxar</ref>, 19 ta’ Ottubru 1917 - l-<ref target="https://mt.wikipedia.org/wiki/Imtarfa">Mtarfa</ref>, 24 ta' Mejju 2006) kien <ref target="https://mt.wikipedia.org/wiki/Speaker_tal-Parlament_Malti">Speaker tal-Parlament Malti</ref> mill-1978 sal-1982, u serva darbtejn bħala Aġent <ref target="https://mt.wikipedia.org/wiki/President_ta'_Malta">President tar-Repubblika</ref>.</p>
<p>L-iżgħar fost seba’ aħwa, għex dejjem f’raħal twelidu, in-Naxxar. Kien miżżewweg lil Salvina Grech, u kellhom ħames ulied: Ġużi, Karmenu, Victor, Ċensu u Fredu.</p>
Fil-Politika
<p>Kalċidon Agius kien beda jinteressa ruħu fil-politika u kien attiv mal-<ref target="https://mt.wikipedia.org/wiki/Partit_Laburista_(Malta)">Partit Laburista</ref> sa minn meta kien għadu żagħżugħ. Kien elett fil-Parlament fl-1953 u fl-1955, id-darbtejn f’elezzjonijiet każwali, biex jimla l-post vakat minn Ġużè Flores. Reġa' ġie elett fil-legiżlaturi tal-1966 u tal-1971.</p>
<p>Bejn Jannar 1978 u Frar 1982, serva bħala Speaker tal-Kamra tar-Rappreżentanti, u għal darbtejn inħatar Aġent President tar-Repubblika. Matul is-sena 1979, huwa kien mexxa delegazzjonijiet parlamentari fiċ-<ref target="https://mt.wikipedia.org/wiki/Ċina">Ċina</ref> u r-<ref target="https://mt.wikipedia.org/wiki/Rumanija">Rumanija</ref>. </p>
<p>Wara li kien irtira mill-politika, serva għal sentejn bħala Kummissarju ghall-{ustizzja. Fl-1996 inħatar Kumpann tal-<ref target="https://mt.wikipedia.org/wiki/Ordni_Nazzjonal_tal-Mertu">Ordni Nazzjonal tal-Mertu</ref>.</p>
Fil-Letteratura
<p>Kalċidon Agius kien magħruf sew għat-teledrammi u d-drammi li kiteb u ppreżenta fuq it-televixin u r-radju. Fost id-drammi tiegħu: <hi rend="italic">Porvli lejn in-Nar</hi> (1995); <hi rend="italic">Rikatt</hi> (1979); <hi rend="italic">Boomerang</hi> 1980; <hi rend="italic">Riperkussjonijiet</hi> (1981) u <hi rend="italic">Delitt fil-Kamra tal-Banju</hi> (1982).</p>
Mewtu
<p>Il-Mexxej tal-Partit Laburista <ref target="https://mt.wikipedia.org/wiki/Alfred_Sant">Alfred Sant</ref>, iddeskriva lil Kalċidon Agius bhala li kien wiehed mill-protagonisti ewlenin fil-ġlieda li wettqet il-klassi tal-ħaddiema matul is-snin biex tikseb għal pajjiżna drittijiet demokratiċi, s-sovranità tal-poplu taghna u l-ġustizzja socjali ghall-pajjiz kollu kemm hu. Kien bniedem li minkejja li fit-termini ta’ kif jitkejlu l-preferenzi socjali f’pajjiżna, kien minn taħt, għaraf jikkoltiva t-talenti tiegħu biex bihom ikun jista’ jiddefendi bl-aħjar mod l-interessi tal-ħaddiema sħabu. Għal snin twal, Kalċidon Agius kien difensur qawwi u qalbieni tad-drittijiet tal-haddiema shabu, minkejja li garrab perskuzzjoni qalila u minkejja li dak li kien qiegħed jagħmel pogga theddida kontinwa fuq il-futur tal-familja tiegħu. Bħala politiku u bhala Parlamentari, huwa ta xhieda shiha matul is-snin ta’ ħidma dedikata, ta’ tenacità ezemplari u ta’ determinazzjoni shiha. U sab ukoll zmien matul hajtu biex anki jikkontribwixxi għall-ħidma letterarja u drammatika f‘pajjiżna. “Jien li sirt nafu fl-aħħar fażi tal-karriera tiegħu u ta’ ħajtu, bqajt dejjem ngħożż il-ġenerożità tiegħu u l-lealtà feroċi li baqa’ juri sa l-aħħar lejn l-ideali tal-Partit Laburista. Kont inqisu bħala wieħed mill-ħbieb kbar tiegħi.”</p>
</text></body></html>