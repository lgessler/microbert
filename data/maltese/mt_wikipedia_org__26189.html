<html><body><text id="wikipedia_mt_wikipedia_org__26189.html" ns="0" revid="264399" sourceurl="https://mt.wikipedia.org/wiki/Kalwaria_Zebrzydowska" title="Kalwaria Zebrzydowska" type="wikipedia">Kalwaria Zebrzydowska<figure><caption>Kalwaria Zebrzydowska</caption></figure>
<p><hi rend="bold">Kalwaria Zebrzydowska</hi> (bil-<ref target="https://mt.wikipedia.org/wiki/Lingwa_Pollakka">Pollakk</ref>: [kalˈvarja zɛbʐɨˈdɔfska]) hija raħal fin-Nofsinhar tal-<ref target="https://mt.wikipedia.org/wiki/Polonja">Polonja</ref> b’4,429 abitant (skont stima tal-2007). Mill-1999, ir-raħal jinsab fid-distrett ta’ <ref target="https://mt.wikipedia.org/wiki/Małopolskie">Małopolskie</ref>. Preċedentement, ir-raħal kien amministrat fid-distrett ta’ <ref target="https://mt.wikipedia.org/wiki/Bielsko-Biała">Bielsko-Biała</ref> (1975-1998). Il-kumpless tal-pellegrinaġġ ta’ Kalwaria Zebrzydowska tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<p>Fl-1 ta’ Diċembru 1602, filwaqt li kellu viżjoni hu u jħares lejn l-għoljiet u l-widien tal-madwar mill-Kastell ta’ <ref target="https://mt.wikipedia.org/wiki/Lanckorona">Lanckorona</ref>, <ref target="https://mt.wikipedia.org/wiki/Mikołaj_Zebrzydowski">Mikołaj Zebrzydowski</ref>, is-sindku distrettwali ta’ <ref target="https://mt.wikipedia.org/wiki/Krakovja">Krakovja</ref> kkummissjona l-kostruzzjoni ta’ kalvarju, jiġifieri monasteru tal-<ref target="https://mt.wikipedia.org/wiki/Knisja_Kattolika">Knisja Kattolika Rumana</ref> u l-posti tal-Passjoni ta’ <ref target="https://mt.wikipedia.org/wiki/Ġesù">Kristu</ref> mmudellati fuq il-Kalvarju ’l barra mill-ħitan tal-belt ta’ <ref target="https://mt.wikipedia.org/wiki/Ġerusalemm">Ġerusalemm</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Waħda mill-bosta binjiet u strutturi tal-posti tal-<hi rend="italic">Via Crucis</hi></caption></figure>
<p>Isem ir-raħal oriġina minn dak tal-monasteru li nbena fl-għoljiet qrib Lanckorona u minn kunjom il-fundatur tiegħu Zebrzydowski. Ir-raħal ta’ <ref target="https://mt.wikipedia.org/wiki/Zebrzydów">Zebrzydów</ref> ġie stabbilit fl-1617 sabiex ikun jista’ jilqa’ n-numru dejjem jikber ta’ pellegrini li kienu jiġu jżuru s-sit Kattoliku Ruman ta’ qima. Id-drittijiet tar-raħal ġew estiżi u r-raħal ġie mmappjat mill-ġdid minn <ref target="https://mt.wikipedia.org/wiki/Jan_Zebrzydowski">Jan Zebrzydowski</ref> fl-1640, u kiseb l-isem ta’ Nowy Zebrzydów (Zebrzydów il-Ġdid).<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Fl-1715, ir-raħal inħakem minn nirien kbar u sussegwentement reġa’ nbena minn <ref target="https://mt.wikipedia.org/wiki/Józef_Czartoryski">Józef Czartoryski</ref>, sid ir-raħal dak iż-żmien. Il-palazz tal-familja Czartoryski nbena fl-1729-1731. Fis-snin 80 tas-seklu 20, il-palazz reġa’ nbena u ġie mmudellat mill-ġdid fis-seminarju attwali.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Ir-raħal ġie anness mal-Imperu Awstrijak tal-<ref target="https://mt.wikipedia.org/wiki/Asburgi">Asburgi</ref> meta dan invada l-Polonja matul l-<ref target="https://mt.wikipedia.org/wiki/L-Ewwel_Diviżjoni_tal-Polonja">Ewwel Diviżjoni tal-Polonja</ref> fl-1772. L-amministrazzjoni Awstrijaka biddlet isem ir-raħal għal “Kalwaria”. Fl-1887, <ref target="https://mt.wikipedia.org/wiki/Jan_Kanty_Brandys">Jan Kanty Brandys</ref> sar sid ir-raħal u għall-ħabta tal-1890 ġie adottat l-isem Kalwaria Zebrzydowska. Fl-1896, ir-raħal tilef id-drittijiet tiegħu minħabba deċiżjoni mill-awtoritajiet governattivi Awstrijaki.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-kostruzzjoni tal-Knisja ta’ San Ġużepp bdiet fl-1905. Ir-raħal reġa’ ġie rritornat lill-Polonja fl-1919 bit-tmiem tal-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref> u l-iffirmar tat-<ref target="https://mt.wikipedia.org/wiki/Trattat_ta_'Versailles">Trattat ta' Versailles</ref> minn <ref target="https://mt.wikipedia.org/wiki/Roman_Dmowski">Roman Dmowski</ref> f’isem ir-Repubblika Pollakka fit-28 ta’ Ġunju 1919 f’<ref target="https://mt.wikipedia.org/wiki/Pariġi">Pariġi</ref>. Id-drittijiet tar-raħal reġgħu ngħataw fl-1934 permezz ta’ deċiżjoni tal-gvern Pollakk.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, l-iżvilupp ekonomiku tar-raħal kien jiddependi l-iktar fuq l-espansjoni tal-manifattura tal-għamara u tal-industrija tax-xogħol fl-<ref target="https://mt.wikipedia.org/wiki/Injam">injam</ref> tagħha, tal-manifattura taż-żraben, kif ukoll l-għadd dejjem jikber ta’ pellegrini li kienu jżuru l-kumpless reliġjuż tiegħu.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Papa Ġwanni Pawlu II
<figure><caption>L-istatwa ta’ Papa Ġwanni Pawlu II quddiem il-monasteru ta’ Kalwaria Zebrzydowska</caption></figure>
<p>Il-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> għamel diversi żjarat f’Kalwaria Zebrzydowska fuq il-pellegrinaġġi li għamel f’art twelidu fil-Polonja. Kien fil-monasteru ta’ Kalwaria Zebrzydowska li l-Papa Ġwanni Pawlu II tenna l-kliem tal-motto tiegħu:</p>
<p>“<hi rend="italic">Totus tuus ego sum, et omnia mea tua sunt.</hi> <hi rend="italic">Accipio te in mea omnia. Praebe mihi cor tuum, Maria</hi>”.  (“Jien tiegħek għalkollox, u dak kollu li għandi huwa tiegħek. Ngħożżok għalkollox. O Marija, agħtini qalbek”).</p>
<p>Skont l-Ittra Appostolika tiegħu <hi rend="italic">Rosarium Virginis Mariae</hi> huwa ssellef il-motto mit-talba tal-konsagrazzjoni Marjana li tinstab fil-ktieb <hi rend="italic"><ref target="https://mt.wikipedia.org/wiki/Veru_Devozzjoni_lejn_Marija">Devozzjoni ta’ Veru lejn Marija</ref></hi> ta’ San Louis de Montfort.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-Papa Ġwanni Pawlu II darba fakkar kif bħala seminarista żagħżugħ huwa “qara darba wara l-oħra bi gwadann spirtwali kbir” xi kitbiet ta’ San Louis de Montfort u li:</p>
<p><hi rend="italic">“Imbagħad fhimt li ma stajtx neskludi lil Omm Alla minn ħajti mingħajr ma nittraskura r-rieda t’Alla u tat-Trinità Mqaddsa”.</hi><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fl-1987, <ref target="https://mt.wikipedia.org/wiki/Henryk_Górecki">Henryk Górecki</ref> kkompona opra mużikali għall-kor <hi rend="italic">(Totus Tuus Op. 60)</hi> biex jiċċelebra t-tielet pellegrinaġġ tal-Papa Ġwanni Pawlu II f’art twelidu, il-Polonja, dak is-sajf. Filwaqt li r-ritornell jiftaħ bl-istess kliem bħall-motto appostoliku, l-opra fil-fatt tuża <ref target="https://mt.wikipedia.org/wiki/Poeżija">poeżija</ref> ta’ <ref target="https://mt.wikipedia.org/wiki/Maria_Boguslawska">Maria Boguslawska</ref> għat-test tagħha.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Sit ta’ Wirt Dinji
<p>Il-kumpless arkitettoniku Mannerista u l-pajsaġġ tal-park tal-pellegrinaġġ ta’ Kalwaria Zebrzydowska ġie ddeżinjat bħala Sit ta’ Wirt Dinji tal-UNESCO fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: il-<hi rend="bold">kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-kumpless tal-pellegrinaġġ ta’ Kalwaria Zebrzydowska huwa <ref target="https://mt.wikipedia.org/wiki/Monument">monument</ref> kulturali eċċezzjonali fejn il-pajsaġġ naturali ntuża bħala l-isfond ta’ rappreżentazzjoni simbolika (fl-għamla ta’ <ref target="https://mt.wikipedia.org/wiki/Kappella">kappelli</ref> u posti) tal-avvenimenti tal-Passjoni ta’ Kristu, li rriżulta f’pajsaġġ kulturali ta’ sbuħija kbira u ta’ kwalità spiritwali, fejn l-elementi naturali u magħmula mill-bniedem huma kkombinati b’mod armonjuż; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-Kontroriforma tal-aħħar tas-seklu 16 wasslet għat-tkattir u għall-ħolqien tal-Kalvarji fl-<ref target="https://mt.wikipedia.org/wiki/Ewropa">Ewropa</ref> u Kalwaria Zebrzydowska hija eżempju straordinarju ta’ dan it-tip ta’ disinn tal-pajsaġġi fuq skala kbira, bl-inkorporazzjoni tas-sbuħija naturali mal-objettivi spiritwali u mal-prinċipji tad-disinn tal-parks <ref target="https://mt.wikipedia.org/wiki/Barokk">Barokki</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Relazzjonijiet internazzjonali
Ġemellaġġi
<p>Kalwaria Zebrzydowska hija ġemellata ma’:</p>
<list type="unordered"><item> <ref target="https://mt.wikipedia.org/wiki/Kalvarija,_il-Litwanja">Kalvarija</ref> fil-<ref target="https://mt.wikipedia.org/wiki/Litwanja">Litwanja</ref></item>
<item> <ref target="https://mt.wikipedia.org/wiki/Hamelin">Hamelin</ref> fil-<ref target="https://mt.wikipedia.org/wiki/Ġermanja">Ġermanja</ref></item>
<item> <ref target="https://mt.wikipedia.org/wiki/Bisceglie">Bisceglie</ref> fl-<ref target="https://mt.wikipedia.org/wiki/Italja">Italja</ref></item></list>
</text></body></html>