<html><body><text id="wikipedia_mt_wikipedia_org__27510.html" ns="0" revid="272680" sourceurl="https://mt.wikipedia.org/wiki/Linji_tal-Ilma_Difensivi_Olandi%C5%BCi" title="Linji tal-Ilma Difensivi Olandiżi" type="wikipedia">Linji tal-Ilma Difensivi Olandiżi<figure><caption>Veduta mill-ajru tal-linja tal-ilma u tal-fortifikazzjonijiet ta' Naarden</caption></figure>
<p>Il-<hi rend="bold">Linji tal-Ilma Difensivi Olandiżi</hi> (bl-Olandiż: <hi rend="italic">Hollandsche Waterlinie</hi>, ortografija moderna bl-Olandiż: <hi rend="italic">Hollandse Waterlinie</hi>), magħrufa wkoll bħala <hi rend="bold">Linja tal-Ilma Olandiża</hi>, kienu serje ta' linji tal-ilma difensivi maħsuba minn <ref target="https://mt.wikipedia.org/wiki/Maurice_ta'_Nassau">Maurice ta' Nassau</ref> fil-bidu tas-<ref target="https://mt.wikipedia.org/wiki/Seklu_XVII">seklu 17</ref>, u mwettqa minn ħuh tar-rispett <ref target="https://mt.wikipedia.org/wiki/Frederick_Henry">Frederick Henry</ref>. Flimkien ma' korpi naturali tal-ilma, il-Linja tal-Ilma ntużat biex tittrasforma l-Olanda, ir-reġjun l-iktar fil-Punent tan-<ref target="https://mt.wikipedia.org/wiki/Pajjiżi_l-Baxxi">Netherlands</ref> u biswit il-<ref target="https://mt.wikipedia.org/wiki/Baħar_tat-Tramuntana">Baħar tat-Tramuntana</ref>, kważi fi gżira. Fis-seklu 19, il-Linji tal-Ilma Difensivi ġew estiżi biex tiġi inkluża l-belt ta' <ref target="https://mt.wikipedia.org/wiki/Utrecht">Utrecht</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-<ref target="https://mt.wikipedia.org/wiki/Linja_Difensiva_ta'_Amsterdam">Linja Difensiva ta'</ref> <ref target="https://mt.wikipedia.org/wiki/Amsterdam">Amsterdam</ref> ġiet miżjuda fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1996 u din ġiet estiża bil-Linji tal-Ilma Difensivi Olandiżi fis-26 ta' Lulju 2021.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja
<p>Fil-bidu tal-Gwerra tal-Indipendenza ta' Tmenin Sena kontra <ref target="https://mt.wikipedia.org/wiki/Spanja">Spanja</ref>, l-Olandiżi rrealizzaw li billi jimlew l-artijiet il-baxxi bl-ilma setgħu jiffurmaw difiża eċċellenti kontra t-truppi tal-għadu. Dan ħareġ fid-dieher, pereżempju, matul l-Assedju ta' <ref target="https://mt.wikipedia.org/wiki/Leiden">Leiden</ref> fl-1574. Fl-aħħar nofs tal-gwerra, meta l-provinċja tal-Olanda kienet ġiet meħlusa mit-truppi Spanjoli, Maurice ta' Nassau ppjana li jiddifendiha b'linja ta' artijiet mgħerrqa, protetti b'fortizzi miz-Zuiderzee (illum Ijsselmeer) sax-xmara <ref target="https://mt.wikipedia.org/wiki/Waal">Waal</ref>.</p>
<figure><caption>Mappa tal-Linja tal-Ilma Difensiva Olandiża l-Antika</caption></figure>
Linja tal-Ilma Difensiva Olandiża l-Antika
<p>Fl-1629, il-Prinċep Frederick Henry beda jwettaq il-pjan. Ġew kostruwiti swieqi fid-digi kif ukoll fortijiet, u nħolqu rħula ffortifikati f'punti strateġiċi tul il-linja tal-ima b'kanuni jħarsu speċjalment lejn id-digi. Il-linja tal-ilma fiż-żoni mimlija bl-ilma kienet tinżamm b'attenzjoni kbira sa livell fond biżżejjed biex l-għadu ma setax javvanza faċilment bil-mixi u fl-istess ħin baxx biżżejjed biex l-għadu ma setax juża xi dgħajjes biex javvanza. L-unika opri tal-ilma li setgħu jintużaw kienu l-barkuni b'qiegħ ċatt li kienu jintużaw mid-difensuri Olandiżi biex iġorru l-kanuni u l-armi). Taħt il-livell tal-ilma kien ikun hemm ostakli addizzjonali bħal gandotti, ħniedaq u <hi rend="italic">trous de loup</hi> (u ferm iktar 'il quddiem, saħansitra fildiferru tal-ingiegeż u mini splussivi tal-art). Is-siġar tul il-ħniedaq li kienu jiffurmaw l-uniċi toroq tul il-linja tal-ilma setgħu jinbidlu f'<hi rend="italic">abatis</hi> (ostaklu biz-zkuk tas-siġar imwaqqgħin) fi żminijiet ta' gwerra. Fix-xitwa, il-livell tal-ilma seta' jiġi mmanipulat biex jiddgħajjef is-silġ f'wiċċ l-ilma, filwaqt li s-silġ stess, meta kien jitkisser, seta' jintuża biex jiġu ffurmati ostakli oħra li kienu jesponu t-truppi tal-għadu u d-difensuri Olandiżi kien ikollhom iktar żmien biex jisparawlhom.</p>
<p>Il-Linja tal-Ilma Difensiva Olandiża l-Antika wriet kemm kienet utli inqas minn erbgħin sera wara l-kostruzzjoni tagħha, matul il-Gwerra bejn il-<ref target="https://mt.wikipedia.org/wiki/Franza">Franċiżi</ref> u l-Olandiżi (jew it-Tielet Gwerra bejn l-<ref target="https://mt.wikipedia.org/wiki/Renju_Unit">Ingliżi</ref> u l-Olandiżi) fl-1672, meta waqqfet lill-armati ta' <ref target="https://mt.wikipedia.org/wiki/Lwiġi_XIV">Lwiġi XIV</ref> milli jaħkmu l-provinċja tal-Olanda, għalkemm f'xi waqtiet l-iffriżar tal-linja tal-ilma kważi għamilha inutli. Fl-1794 u fl-1795, l-armati rivoluzzjonarji Franċiżi għelbu l-ostaklu tal-Linja tal-Ilma Difensiva Olandiża l-Antika minħabba maltempata kbira bil-ġlata li kienet iffriżat il-partijiet bl-ilma u ġabithom solidi.</p>
Linja tal-Ilma Difensiva Olandiża l-Ġdida
<p>Wara l-aħħar telfa ta' <ref target="https://mt.wikipedia.org/wiki/Napuljun_I_ta'_Franza">Napuljun</ref> fl-1815 fil-<ref target="https://mt.wikipedia.org/wiki/Battalja_ta'_Waterloo">Battalja ta' Waterloo</ref>, ġie ffurmat ir-Renju Unit tan-Netherlands. Ftit wara, ir-Re <ref target="https://mt.wikipedia.org/wiki/William_I">William I</ref> ddeċieda li jimmodernizza l-Linja tal-Ilma. B'hekk il-Linja tal-Ilma Difensiva Olandiża l-Ġdida ġiet parzjalment estiża lejn il-Lvant ta' Utrecht.</p>
<p>Fil-100 sena ta' wara, il-linja tal-ilma difensiva Olandiża prinċipali kienet proprju l-Linja tal-Ilma Difensiva Olandiża l-Ġdida. Din ġiet estiża u mmodernizzata iktar fis-seklu 19, b'fortijiet li fihom torrijiet tondi għall-kanuni u għall-armi tan-nar qishom torrijiet tat-tip Martello. Il-linja tal-ilma ġiet immobilizzata iżda qatt ma ġiet attakata matul il-Gwerra bejn il-Franza u <ref target="https://mt.wikipedia.org/wiki/Prussja">Prussja</ref> fl-1870 u f<ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>.</p>
<p>Meta faqqgħet <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, il-biċċa l-kbira tal-fortifikazzjonijiet tal-ħamrija u tal-brikks fil-linja tal-ilma kienu vulnerabbli wisq għall-attakki bl-artillerija moderna u bil-bombi biex jifilħu assedju fuq żmien twil. Sabiex ikunu ta' għajnuna fid-difiża, ġew miżjuda għadd kbir ta' xelters u torrijiet tal-għassa. Madankollu, l-Olandiżi ddeċidew li jużaw linja tal-ilma difensiva prinċipali iktar lejn il-Lvant, magħrufa bħala l-Linja tal-Ilma Difensiva ta' Grebbe, u taw rwol sekondarju lil-Linja tal-Ilma Difensiva l-Ġdida.</p>
<p>Meta l-Linja tal-Ilma Difensiva ta' Grebbe falliet fit-13 ta' Mejju, l-armata tal-art ġiet irtirata lejn il-Linja tal-Ilma Difensiva Olandiża l-Ġdida. Madankollu, it-tattiki moderni setgħu faċilment jevitaw u jgħelbu l-linji tal-ilma difensivi fissi, kif ġara tul il-Linja Franċiża ta' Maginot. Filwaqt li l-armata Olandiża kienet qed tiġġieled battalja fissa fil-Linja tal-Ilma Difensiva ta' Grebbe, it-truppi tal-ajru <ref target="https://mt.wikipedia.org/wiki/Ġermanja">Ġermaniżi</ref> qabdu l-approċċi tan-Nofsinhar fil-qalba tal-"Fortizza tal-Olanda" fuq sieq waħda u ħatfu l-punti kruċjali li kienu l-pontijiet ta' <ref target="https://mt.wikipedia.org/wiki/Moerdijk">Moerdijk</ref>, <ref target="https://mt.wikipedia.org/wiki/Dordrecht">Dordrecht</ref> u <ref target="https://mt.wikipedia.org/wiki/Rotterdam">Rotterdam</ref>. Meta r-reżistenza ma waqfitx, il-Ġermaniżi obbligaw lill-Olandiżi jarrendu wara li bumbardamenti mill-ajru fuq Rotterdam u wara li hedduhom li kienu se jagħmlu l-istess ħaġa fuq Utrecht u fuq Amsterdam.</p>
<p>Mit-tisħiħ tagħha fl-1815, sal-aħħar modernizzazzjoni fl-1940, intefqu madwar 50 biljun <ref target="https://mt.wikipedia.org/wiki/Ewro">Ewro</ref> fuq il-Linja tal-Ilma Difensiva Olandiża l-Ġdida.</p>
<figure><caption>Mappa tal-Linja tal-Ilma Difensiva ta' Grebbe</caption></figure>
<p>Wara t-Tieni Gwerra Dinjija, il-gvern Olandiż iddisinja mill-ġdid l-idea ta' linja tal-ilma biex tilqa' kontra invażjoni possibbli mill-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>. Din it-tielet verżjoni tal-Linji tal-Ilma Difensivi Olandiżi nbniet iktar lejn il-Lvant tal-Linja tal-Ilma Difensiva ta' Ijssel u f'<ref target="https://mt.wikipedia.org/wiki/Gelderland">Gelderland</ref>. F'każ ta' invażjoni, kien maħsub li l-ilma tar-Renu u tal-Waal jitwassal f'Ijssel, u b'hekk ix-xmara tfur u tgħerreq l-artijiet tal-madwar. Il-pjan qatt ma ġie ttestjat, u din il-linja tal-ilma tneħħiet mill-gvern Olandiż fl-1964.</p>


Preżent
<p>Illum il-ġurnata ħafna mill-fortijiet għadhom ftit jew wisq intatti, u hemm interess imġedded fil-linja tal-ilma għas-sbuħija naturali tagħha. Jiġu organizzati żjarat turistiċi bir-roti u bil-mixi tul il-linja tal-ilma. Uħud mill-fortijiet huma miftuħin bħala lukandi jew postijiet għall-kampijiet. Oħrajn għandhom varjetà ta' użi; pereżempju l-Università ta' Utrecht għandha l-ġnien botaniku tagħha fil-Forti ta' Hoofddijk.
Pjan ta' 25 sena ġie żviluppat mill-artist <ref target="https://mt.wikipedia.org/wiki/Agnes_Denes">Agnes Denes</ref>.</p>
<p>Fl-2010, wieħed mill-fortijiet fuq il-Linja tal-Bunker 599, infetaħ bħala opra ta<ref target="https://mt.wikipedia.org/wiki/L-Arti">l-arti</ref> aċċessibbli għall-pubbliku. Il-bunker ġie maqtugħ min-nofs, b'mogħdija tgħaddi minn ġo fih biex b'hekk il-pubbliku seta' jimxi minn ġo fih u jara kif ikun bunker minn ġewwa.</p>
Sit ta' Wirt Dinji
<p>Minħabba n-natura unika tal-Linji tal-Ilma Difensivi Olandiżi, il-gvern Olandiż ikkunsidra li jinnomina l-linji tal-ilma difensivi kollha bħala estensjoni tas-Sit ta' Wirt Dinji tal-UNESCO tal-Linja Difensiva ta' Amsterdam li kienet ilha fil-lista mill-1996. L-estensjoni ntlaqgħet fis-26 ta' Lulju 2021.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Fortijiet u rħula ffortifikati tul il-Linji tal-Ilma Difensivi Olandiżi
<p>Sabiex jagħmlu tajjeb għad-dgħufijiet fil-linja tal-ilma difensiva l-antika, inbnew serje ta' fortijiet u rħula ffortifikati.</p>
<p>L-ordni ta' wħud mill-fortijiet tul il-Linji tal-Ilma Difensivi Olandiżi mit-Tramuntana għan-Nofsinhar.</p>
<figure><caption>Mappa tal-Linja tal-Ilma Difensiva Olandiża l-Ġdida</caption></figure>
<p><hi rend="italic">Il-fortijiet li nbnew espliċitament biex jiddefendu xi raħal jissemmew flimkien mar-raħal rilevanti f'parentesi.</hi></p>
<list type="unordered"><item>Batterija permanenti ta' De Westbatterij (Muiden)</item>
<item>Kastell ta' Muiderslot (Muiden)</item>
<item>Raħal iffortifikat ta' Muiden</item>
<item>Raħal iffortifikat ta' Weesp</item>
<item>Forti aan de Ossenmarkt (Weesp)</item>
<item>Forti ta' Uitermeer</item>
<item>Forti ta' Hinderdam</item>
<item>Forti ta' Ronduit (Naarden)</item>
<item>Raħal iffortifikat ta' Naarden</item>
<item>Batteriji permanenti tal-Karnemelksloot (Naarden)</item>
<item>Forti ta' Uitermeer</item>
<item>Forti ta' Kijkuit</item>
<item>Forti ta' Spion</item>
<item>Forti ta' Nieuwersluis</item>
<item>Forti bij Tienhoven</item>
<item>Forti aan de Klop (Utrecht)</item>
<item>Forti ta' Gagel (Utrecht)</item>
<item>Forti op de Ruigenhoeksedijk (Utrecht)</item>
<item>Forti ta' Blauwkapel (Utrecht)</item>
<item>Forti op de Voordorpsdijk (Utrecht)</item>
<item>Forti aan de Biltstraat (Utrecht)</item>
<item>Forti minuri ta' Werk aan de Hoofddijk (Utrecht)</item>
<item>Forti bij Rhijnauwen (Utrecht)</item>
<item>Lunetti, serje ta' fortijiet żgħar b'għamla ta' nofs <ref target="https://mt.wikipedia.org/wiki/Qamar">qamar</ref>:</item></list>
<list type="unordered"><item>Lunet I (Utrecht)</item>
<item>Lunet II (Utrecht)</item>
<item>Lunet III (Utrecht)</item>
<item>Lunet IV (Utrecht)</item></list>
<list type="unordered"><item>Forti bij Vechten (Utrecht)</item>
<item>Forti bij 't Hemeltje</item>
<item>Forti bij Jutphaas (Nieuwegein)</item>
<item>Forti minuri ta' Werk aan de Waalse Wetering</item>
<item>Forti minuri ta' Werk aan de Korte Uitweg</item>
<item>Lunet aan de Snel</item>
<item>Forti ta' Honswijk</item>
<item>Forti minuri ta' Werk aan de Groeneweg</item>
<item>Forti ta' Everdingen</item>
<item>Forti minuri ta' Werk aan het Spoel</item>
<item>Forti ta' Pannerden</item>
<item>Forti ta' Boven Lent</item>
<item>Forti minuri ta' Werk op de spoorweg bij de Diefdijk</item>
<item>Forti bij Asperen</item>
<item>Forti bij de Nieuwe Steeg</item>
<item>Forti bij Vuren</item>
<item>Raħal iffortifikat ta' Gorinchem</item>
<item>Raħal iffortifikat ta' Woudrichem</item>
<item>Kastell ta' Loevestein</item>
<item>Forti minuri ta' Werk aan de Bakkerskil</item>
<item>Forti ta' Steurgat</item>
<item>Forti aan de Uppelse Dijk (Forti ta' Altena)</item>
<item>Forti ta' Giessen</item></list>
</text></body></html>