<html><body><text id="wikipedia_mt_wikipedia_org__26769.html" ns="0" revid="268373" sourceurl="https://mt.wikipedia.org/wiki/Georg_Ohm" title="Georg Ohm" type="wikipedia">Georg Ohm
<p><hi rend="bold">Georg Simon Ohm</hi> (/oʊm/<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>: [ˈɡeːɔʁk ˈʔoːm]<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>; twieled fis-16 ta’ Marzu 1789 – miet fis-6 ta’ Lulju 1854) kien fiżiku u matematiku Ġermaniż. Bħala għalliem tal-iskola, Ohm beda r-riċerka tiegħu biċ-ċellola elettrokimika l-ġdida, ivvintata mix-xjenzat <ref target="https://mt.wikipedia.org/wiki/Taljan">Taljan</ref> <ref target="https://mt.wikipedia.org/wiki/Alessandro_Volta">Alessandro Volta</ref>. Ohm uża tagħmir maħluq minnu stess u sab li hemm proporzjonalità diretta bejn id-differenza potenzjali (voltaġġ) applikata tul konduttur u l-kurrent elettriku li jirriżulta. Din ir-relazzjoni hija magħrufa bħala l-liġi ta’ Ohm, u l-ohm, l-unità standard tar-reżistenza elettrika, ingħatat kunjomu.</p>
Bijografija
Ħajja bikrija
<p>Georg Simon Ohm twieled f’familja Protestanta f’<ref target="https://mt.wikipedia.org/wiki/Erlangen">Erlangen</ref>, Brandenburg-Bayreuth (li dak iż-żmien kienet parti mill-<ref target="https://mt.wikipedia.org/wiki/Imperu_Ruman">Imperu Ruman</ref> Sagru), iben ħaddiem li jaqta’ ċ-ċwievet u jipproduċi s-sokra, <ref target="https://mt.wikipedia.org/wiki/Johann_Wolfgang_Ohm">Johann Wolfgang Ohm</ref>, u martu <ref target="https://mt.wikipedia.org/wiki/Maria_Elizabeth_Beck">Maria Elizabeth Beck</ref>, bint <ref target="https://mt.wikipedia.org/wiki/Ħajjat">ħajjat</ref> f’Erlangen. Minkejja li l-ġenituri tiegħu ma kinux ingħataw <ref target="https://mt.wikipedia.org/wiki/Edukazzjoni">edukazzjoni</ref> formali, missier Ohm kien raġel rispettat li eduka lilu nnifsu sa livell għoli u li kien kapaċi jagħti edukazzjoni tajba lil uliedu permezz tat-tagħlim tiegħu stess.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Mis-sebat itfal aħwa (inkluż hu stess) li kellu fil-familja, tlieta biss għexu sa ma saru adulti: Georg Simon, Martin, li sar matematiku magħruf sew, u Elizabeth Barbara. Ommu mietet meta kellu għaxar snin.</p>
<p>Mit-tfulija bikrija, Georg u Martin ġew mgħallma minn missierhom li wassalhom għal standard għoli fil-<ref target="https://mt.wikipedia.org/wiki/Matematika">matematika</ref>, fil-<ref target="https://mt.wikipedia.org/wiki/Fiżika">fiżika</ref>, fil-<ref target="https://mt.wikipedia.org/wiki/Kimika">kimika</ref>, u fil-<ref target="https://mt.wikipedia.org/wiki/Filosofija">filosofija</ref>. Georg Simon attenda l-Gymnasium ta’ Erlangen meta kellu 11-il sena sa ma għalaq 15-il sena għalkemm hemm ma tantx irċieva wisq bħala taħriġ xjentifiku, li kien kuntrast jistona mat-tagħlim ispirat li Georg u Martin ingħataw mingħand missierhom. Din il-karatteristika wasslet biex il-familja Ohm tixbaħ lill-familja Bernoulli, kif innota <ref target="https://mt.wikipedia.org/wiki/Karl_Christian_von_Langsdorf">Karl Christian von Langsdorf</ref>, professur fl-Università ta’ Erlangen.</p>
Ħajja universitarja
<p>Missier Georg Ohm, inkwetat li ibnu kien qed jaħli l-opportunità edukattiva tiegħu, bagħtu l-<ref target="https://mt.wikipedia.org/wiki/Żvizzera">Iżvizzera</ref>. Hemm f’Settembru 1806 Ohm aċċetta l-kariga ta’ għalliem tal-matematika fi skola f’<ref target="https://mt.wikipedia.org/wiki/Gottstadt_bei_Nidau">Gottstadt bei Nidau</ref>.</p>
<p>Karl Christian von Langsdorf telaq mill-Università ta’ Erlangen fil-bidu tal-1809 biex jieħu kariga fl-Università ta’ <ref target="https://mt.wikipedia.org/wiki/Heidelberg">Heidelberg</ref>, il-<ref target="https://mt.wikipedia.org/wiki/Ġermanja">Ġermanja</ref>. Ohm ried jerġa’ jibda l-istudji matematiċi tiegħu ma’ Langsdorf f’Heidelberg. Madankollu, Langsdorf tah il-parir li jkompli l-istudji fil-matematika waħdu, u ssuġġerielu jaqra x-xogħlijiet ta’ <ref target="https://mt.wikipedia.org/wiki/Euler">Euler</ref>, <ref target="https://mt.wikipedia.org/wiki/Laplace">Laplace</ref> u <ref target="https://mt.wikipedia.org/wiki/Lacroix">Lacroix</ref>. Ohm baqa’ sorpriż iżda ħa l-parir tiegħu. Madankollu telaq mill-kariga tiegħu ta’ għalliem fil-Monasteru ta’ Gottstatt f’Marzu 1809 biex isir għalliem tal-privat f’<ref target="https://mt.wikipedia.org/wiki/Neuchâtel">Neuchâtel</ref>. Għal sentejn wettaq dmirijiet u ta l-privat filwaqt li ħa l-parir ta’ Langsdorf u kompla jistudja l-matematika waħdu. Imbagħad, f’April 1811, huwa rritorna fl-Università ta’ Erlangen.</p>
Karriera fit-tagħlim
<figure><caption>Mafkar ta’ Ohm fl-Università Teknika ta’ Munich, il-Ġermanja</caption></figure>
<p>L-istudji ta’ Ohm stess ħejjewh għad-dottorat tiegħu li rċieva mingħand l-Università ta’ Erlangen fil-25 ta’ Ottubru 1811. Huwa minnufih ingħaqaf mal-fakultà ta’ hemmhekk bħala lettur tal-matematika iżda telaq wara tliet semestri minħabba li l-prospettivi ma kinux promettenti. Huwa ma setax jgħix biss bis-salarju tiegħu bħala lettur. Il-gvern tal-<ref target="https://mt.wikipedia.org/wiki/Bavarja">Bavarja</ref> offrielu kariga bħala għalliem tal-matematika u tal-fiżika fi skola ta’ kwalità baxxa f’<ref target="https://mt.wikipedia.org/wiki/Bamberg">Bamberg</ref> li Ohm aċċetta f’Jannar 1813. Huwa ma kienx kuntent bl-impjieg tiegħu, u beda jikteb ktieb akkademiku elementari dwar il-<ref target="https://mt.wikipedia.org/wiki/Ġeometrija">ġeometrija</ref> bħala mod biex juri bil-provi l-ħiliet tiegħu. L-iskola ngħalqet fi Frar 1816. Il-gvern tal-Bavarja mbagħad bagħtu fi skola ffullata f’Bamberg biex jagħti daqqa t'id bit-tagħlim tal-matematika.
Wara l-assenjar tiegħu f’Bamberg, Ohm bagħat il-manuskritt lest tiegħu lir-Re <ref target="https://mt.wikipedia.org/wiki/Wilhelm_III">Wilhelm III</ref> tal-<ref target="https://mt.wikipedia.org/wiki/Prussja">Prussja</ref>. Ir-re kien sodisfatt bil-ktieb ta’ Ohm, u offrielu kariga fil-Gymnasium tal-Ġiżwiti f’<ref target="https://mt.wikipedia.org/wiki/Köln">Köln</ref> fil-11 ta’ Settembru 1817. Din l-iskola kellha reputazzjoni tajba għall-edukazzjoni fix-<ref target="https://mt.wikipedia.org/wiki/Xjenza">xjenza</ref> u Ohm kellu jgħallem il-fiżika apparti l-matematika. Il-<ref target="https://mt.wikipedia.org/wiki/Laboratorju">laboratorju</ref> tal-fiżika kien mgħammar sew, u b’hekk Ohm seta’ jibda jagħmel l-esperimenti fil-fiżika. Bħala iben ħaddiem li jaqta’ ċ-ċwievet u jipproduċi s-sokra, Ohm kellu esperjenza prattika bl-apparati mekkaniċi.</p>
<p>Ohm ippubblika d-<hi rend="italic">Die galvanische Kette, mathematisch bearbeitet</hi> (Iċ-Ċirkwit Galvaniku Investigat Matematikament) fl-1827. Il-kulleġġ ta’ Ohm ma apprezzax xogħlu u Ohm irreżenja mill-kariga tiegħu. Imbagħad bagħat applikazzjoni u ġie impjegat mill-Iskola Politeknika ta’ Nuremberg. Ohm beda jaħdem hemm fl-1833 u fl-1852 huwa sar professur tal-fiżika sperimentali fl-Università ta’ <ref target="https://mt.wikipedia.org/wiki/Munich">Munich</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Fl-1849, Ohm ippubblika l-<hi rend="italic">Beiträge zur Molecular-Physik</hi>, (Dokument dwar il-Fiżika Molekolari). Fid-daħla tax-xogħol tiegħu huwa ddikjara li kien qed jittama li jikteb it-tieni u t-tielet volumi u sostna li "jekk Alla jagħtini biżżejjed għomor, ir-raba’ volum”. Madankollu, malli sab li skoperta oriġinali rreġistrata fih kienet qed tiġi antiċipata minn xjenzat <ref target="https://mt.wikipedia.org/wiki/Żvezja">Żvediż</ref>, ma riedx jippubblikaha, u stqarr: "L-episodju qanqalli fehim ċar f’moħħi tal-qawl “Il-bniedem jipproponi u Alla jiddisponi. Il-proġett li tani l-ewwel impetu biex inwettaq l-istħarriġ tiegħi sfuma fix-xejn, u ieħor ġdid, mhux magħmul minni, ħadlu postu”.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Ohm miet f’Munich fl-1854 u ġie midfun fl-Alter Südfriedhof. Ġabra tal-ittri tal-familja tiegħu ġiet ikkompilata fi ktieb Ġermaniż, u dan wera li hu kien jiffirma wħud mill-ittri tiegħu bl-espressjoni <hi rend="italic">"Gott befohlen, G S Ohm"</hi><ref target="https://mt.wikipedia.org/wiki/Il-Paġna_prinċipali#cite_note-8">[8]</ref><hi rend="italic">,</hi> li tfisser “Imfaħħar isem Alla”.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Skoperta tal-liġi ta’ Ohm
<p>Il-liġi ta’ Ohm dehret għall-ewwel darba fil-ktieb famuż <hi rend="italic">Die galvanische Kette, mathematisch bearbeitet</hi> (1827) fejn spjega t-teorija kompluta tiegħu dwar l-<ref target="https://mt.wikipedia.org/wiki/Elettriku">elettriku</ref>. F’dan ix-xogħol, huwa ddikjara l-liġi tiegħu għall-forza elettromottiva li taġixxi bejn l-estremitajiet ta’ kwalunkwe parti ta’ ċirkwit hija l-prodott tal-qawwa tal-kurrent, u r-reżistenza ta’ dik il-parti taċ-ċirkwit.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Il-ktieb jibda fl-isfond matematiku meħtieġ għall-fehim tal-kumplament tax-xogħol tiegħu. Filwaqt li x-xogħol tiegħu influwenza ferm it-teorija u l-applikazzjonijiet tal-kurrent elettriku, dak iż-żmien ma ntlaqax b’mod favorevoli. Ohm jippreżenta t-teorija tiegħu bħala waħda ta’ azzjoni kontigwa, teorija li opponiet il-kunċett ta’ azzjoni fuq distanza. Ohm kien jemmen li l-komunikazzjoni tal-elettriku kienet isseħħ bejn “partikoli kontigwi” li huwa t-terminu li hu stess uża. Ix-xogħol tiegħu huwa bbażat fuq din l-idea, u b’mod partikolari mat-turija tad-differenzi f’dan l-approċċ xjentifiku ta’ Ohm u l-approċċi ta’ <ref target="https://mt.wikipedia.org/wiki/Joseph_Fourier">Joseph Fourier</ref> u <ref target="https://mt.wikipedia.org/wiki/Claude-Louis_Navier">Claude-Louis Navier</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Studju dwar il-qafas kunċettwali użat minn Ohm biex wasal għal-liġi ta’ Ohm ġie ppreżentat minn <ref target="https://mt.wikipedia.org/wiki/Archibald">Archibald</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Ix-xogħol ta’ Ohm kien jimmarka l-bidu nett tas-suġġett tat-teorija taċ-ċirkwiti, għalkemm dan is-suġġett ma sarx qasam importanti qabel tmiem is-seklu.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Liġi akustika ta’ Ohm
<p>Il-liġi akustika ta’ Ohm, li xi kultant tissejjaħ il-liġi tal-fażi akustika jew sempliċement il-liġi ta’ Ohm, tiddikjara li ħoss mużikali jiġi pperċepit mill-widna bħala sett ta’ għadd ta’ tonalitajiet armoniċi puri kostitwenti. Huwa magħruf sew issa li ma tant hi preċiża.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Studju u pubblikazzjonijiet
<p>L-ewwel xogħol tiegħu fl-1825 eżamina n-nuqqas fil-forza elettromanjetika prodotta minn wajer meta t-tul tiegħu jiżdied. Fl-1826 huwa ta deskrizzjoni tal-konduzzjoni fiċ-ċirkwiti mmudellata fuq l-istudju ta’ Fourier dwar il-konduzzjoni tas-sħana. Dan ix-xogħol kompla jqanqal id-deduzzjoni ta’ Ohm tar-riżultati minn evidenza sperimentali, u partikolarment fit-tieni xogħol tiegħu, huwa kien kapaċi jipproponi liġijiet li rnexxielhom jispjegaw ir-riżultati ta’ oħrajn li kienu qed jaħdmu fil-qasam tal-elettriku galvaniku. L-iktar xogħol importanti tiegħu kien il-fuljett li ppubblika f’Berlin fl-1827, bit-titlu <hi rend="italic">Die galvanische Kette mathematisch bearbeitet</hi>. Dan ix-xogħol, li nibet mix-xogħol preċedenti tas-sentejn ta’ qabel fil-ġurnali ta’ Schweigger u Poggendorff, kien influwenza ferm l-iżvilupp tat-teorija u l-applikazzjonijiet tal-kurrent elettriku. Isem Ohm ġie inkorporat fit-<ref target="https://mt.wikipedia.org/wiki/Terminoloġija">terminoloġija</ref> tax-xjenza elettrika fil-Liġi ta’ Law (li ppubblika għall-ewwel darba fid-<hi rend="italic">Die galvanische Kette</hi>...), il-propozjonalità tal-kurrent u l-vultaġġ f’reżister, u adottata bħala l-unità SI tar-reżistenza, l-ohm (bis-simbolu Ω).</p>
<p>Għalkemm ix-xogħol ta’ Ohm influwenza ferm it-teorija, fil-bidu ma tantx intlaqa’ b’entużjażmu. Madankollu, ix-xogħol tiegħu eventwalment ġie rikonoxxut mis-Soċjetà Rjali u ġie ppremjat bil-Medalja ta’ Copley fl-1841. Huwa sar membru barrani tas-Soċjetà Rjali fl-1842, u fl-1845 huwa sar membru sħiħ tal-Akkademja Bavarjana tax-Xjenzi u l-Arti. Sa ċertu punt, <ref target="https://mt.wikipedia.org/wiki/Charles_Wheatstone">Charles Wheatstone</ref> ġibed l-attenzjoni għad-definizzjonijiet li Ohm kien introduċa fil-qasam tal-fiżika.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Xogħlijiet
<list type="unordered"><item><hi rend="italic">Grundlinien zu einer zweckmäßigen Behandlung der Geometrie als höheren Bildungsmittels an vorbereitenden Lehranstalten / entworfen</hi> (<hi rend="italic">Guidelines for an appropriate treatment of geometry in higher education at preparatory institutes / notes</hi>)</item></list>
Erlangen: Palm und Enke, 1817. – XXXII, 224 S., II Faltbl.: graph. Darst.
<list type="unordered"><item><hi rend="italic">Die galvanische Kette: mathematisch bearbeitet</hi> (<hi rend="italic">The Galvanic Circuit Investigated Mathematically</hi>)</item></list>
<ref target="https://mt.wikipedia.org/wiki/Berlin">Berlin</ref>: Riemann, 1827. – 245 S.: graph. Darst.
<list type="unordered"><item><hi rend="italic">Elemente der analytischen Geometrie im Raume am schiefwinkligen Coordinatensysteme</hi> (<hi rend="italic">Elements of analytic geometry concerning the skew coordinate system</hi>)</item></list>
Nürnberg: Schrag, 1849. – XII, 590 S. – (Ohm, Georg S.: Beiträge zur Molecular-Physik; 1)
<list type="unordered"><item><hi rend="italic">Grundzüge der Physik als Compendium zu seinen Vorlesungen</hi> (<hi rend="italic">Fundamentals of physics: Compendium of lectures</hi>)</item></list>
<ref target="https://mt.wikipedia.org/wiki/Nürnberg">Nürnberg</ref>: Schrag, 1854. – X, 563 S.: Ill., graph. Darst. Erschienen: Abth. 1 (1853) – 2 (1854)
<list type="unordered"><item>Biblijografija u dokumenti PDF tal-artikli u tal-kotba kollha ta’ Georg Simon Ohm</item></list>
</text></body></html>