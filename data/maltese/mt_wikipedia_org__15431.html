<html><body><text id="wikipedia_mt_wikipedia_org__15431.html" ns="0" revid="272691" sourceurl="https://mt.wikipedia.org/wiki/Sami_Khedira" title="Sami Khedira" type="wikipedia">Sami Khedira
<p><hi rend="bold">Sami Khedira</hi> (twieled fl-4 ta' April 1987) hu eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ġermanja">Ġermaniż</ref> li kien jilgħab bħala <ref target="https://mt.wikipedia.org/wiki/Midfilder">midfielder ċentrali</ref>. Kien plejer dinamiku u kien kapaċi jilgħab ukoll bħala midfielder difensiv, waqt li kien kapaċi jgħaqqad lit-tim waqt l-attakki permezz tax-xuttijiet tajbin li għandu.</p>
Bijografija
<p>Sami Khedira għandu missier Tuneżin u ommu Ġermaniża. Ħuh iż-żgħir, Rani, huwa wkoll plejer tal-futbol li lagħab mal-mixtla ta' Stuttgart u lagħab ukoll mat-tim nazzjonali Ġermaniż ta' taħt is-sittax-il sena.</p>
Karriera
Klabb
<p>Khedira beda jilgħab mal-klabb TV Öffingen, liema klabb kien ikkowċjat minn missieru Lazhar.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-1995, <ref target="https://mt.wikipedia.org/wiki/VfB_Stuttgart">Stuttgart</ref> tefgħu għajnejh fuqu, fejn wara li akkwistawh Khedira beda jilgħab mad-diversi livelli tal-klabb, u rebaħ it-titli Ġermaniżi tal-klassi A-Jugend u B-Jugend.</p>
<p>Iddebutta mat-tieni skwadra, li tilgħab fir-<ref target="https://mt.wikipedia.org/wiki/Regionalliga">Regionalliga</ref>, fl-istaġun 2004–05. L-istaġun 2005–06 kien imtappan bi problemi fiżiċi li laqqtugħ fl-irkoppa, sabiex lagħab 21 logħba fi tliet staġuni. Kien fil-bidu tal-<ref target="https://mt.wikipedia.org/wiki/Fußball-Bundesliga_2006–07">istaġun 2006–07</ref> li l-kowċ <ref target="https://mt.wikipedia.org/wiki/Armin_Veh">Armin Veh</ref> daħħlu fil-lista tal-ewwel tim fil-<ref target="https://mt.wikipedia.org/wiki/Bundesliga">Bundesliga</ref>, fejn iddebutta bħala sostitut nhar l-1 ta' Ottubru 2006, fis-sitt logħba mill-kampjonat kontra <ref target="https://mt.wikipedia.org/wiki/Hertha_BSC_Berlin">Hertha Berlin</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fid-29 ta' Ottubru 2006, fid-disa' ġurnata mill-kampjonat kontra <ref target="https://mt.wikipedia.org/wiki/FC_Schalke_04">Schalke 04</ref>, Khedira skorja l-ewwel gowls tiegħu fl-ogħla diviżjoni Ġermaniża; fil-fatt, il-plejer ta' oriġini Tuneżina skorja doppjetta.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Mill-ewwel staġun tiegħu hu beda jiġi skjerat mal-ewwel ħdax fuq bażi regulari u permezz ta' gowl bir-ras fl-aħħar ġurnata tal-kampjonat kontra <ref target="https://mt.wikipedia.org/wiki/FC_Energie_Cottbus">Energie Cottbus</ref>, Stuttgart assiguraw ir-rebħ tal-kampjonat. F'dik is-sena wkoll, il-klabb wasal sal-finali tat-<ref target="https://mt.wikipedia.org/wiki/DFB-Pokal">tazza nazzjonali</ref>.</p>
<p>Hu ffirma l-ewwel kuntratt professjonali mal-klabb fid-29 ta' Ġunju 2007, fejn fid-9 ta' Lulju tas-sena ta' wara estendieh sal-2011.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fit-30 ta' Lulju 2010, Stuttgart u Real Madrid, permezz tas-sit uffiċjali rispettivi, ħabbru l-passaġġ ta' Khedira għal mal-klabb Spanjol.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-plejer iffirma kuntratt ta' ħames snin mal-klabb tal-<hi rend="italic">merengues</hi>. Id-debutt fil-<ref target="https://mt.wikipedia.org/wiki/La_Liga">kampjonat Spanjol</ref> wasal f'pari ta' mingħajr gowls kontra <ref target="https://mt.wikipedia.org/wiki/RCD_Mallorca">Mallorca</ref>.</p>
Internazzjonali
<p>Fl-2009, bħala kaptan tat-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_ta'_taħt_il-21_sena">tim nazzjonali Ġermaniż ta' taħt il-21 sena</ref>, rebaħ il-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_il-21_sena">Kampjonat Ewropew ta' dak il-livell</ref>.</p>
<p>Khedira iddebutta mat-tim tal-kbar fil-5 ta' Settembru 2009, f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref>. Għat-<ref target="https://mt.wikipedia.org/wiki/Tazza_tad-Dinja_tal-FIFA_2010">Tazza tad-Dinja 2010</ref> ġewwa l-<ref target="https://mt.wikipedia.org/wiki/Afrika_t'Isfel">Afrika t'Isfel</ref> hu lagħab il-logħbiet kollha, dejjem mill-ewwel minuta, u skorja l-gowl rebbieħ (l-ewwel wieħed bil-flokk tat-tim nazzjonali) fir-rebħa deċiża ta' 3–2 għat-tielet post kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Unuri
Klabb
Stuttgart
<list type="unordered"><item><ref target="https://mt.wikipedia.org/wiki/Fußball-Bundesliga">Bundesliga</ref>: 2006–07</item></list>
Real Madrid
<list type="unordered"><item><ref target="https://mt.wikipedia.org/wiki/La_Liga">La Liga</ref>: 2011–12</item>
<item><ref target="https://mt.wikipedia.org/wiki/Copa_del_Rey">Copa del Rey</ref>: 2010–11, 2013–14</item>
<item><ref target="https://mt.wikipedia.org/wiki/Supercopa_de_España">Supercopa de España</ref>: 2012</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2013–14</item>
<item><ref target="https://mt.wikipedia.org/wiki/Super_Cup_Ewropea">Super Cup Ewropea</ref>: 2014</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>: 2014</item></list>
Juventus
<list type="unordered"><item><ref target="https://mt.wikipedia.org/wiki/Serie_A">Serie A</ref>: 2015–16, 2016–17</item>
<item><ref target="https://mt.wikipedia.org/wiki/Coppa_Italia">Coppa Italia</ref>: 2015–16, 2016–17</item></list>
Internazzjonali
Ġermanja U-21
<list type="unordered"><item><ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_il-21_sena">Kampjonati Ewropej U-21</ref>: 2009</item></list>
Ġermanja
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 2014</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Fussballdaten">Fussballdaten</ref>}} għandu nieqes l-identifikatur u l-entità ma teżistix fuq Wikidata</item></list>
</text></body></html>