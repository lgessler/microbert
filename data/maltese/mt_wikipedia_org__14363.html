<html><body><text id="wikipedia_mt_wikipedia_org__14363.html" ns="0" revid="272970" sourceurl="https://mt.wikipedia.org/wiki/Thea_Garrett" title="Thea Garrett" type="wikipedia">Thea Garrett
<p><hi rend="bold">Thea Garrett</hi> (twieldet fil-15 ta' Marzu 1992) hija <ref target="https://mt.wikipedia.org/wiki/Kantant">kantanta</ref> <ref target="https://mt.wikipedia.org/wiki/Malta">Maltija</ref> li ħadet sehem fil-<ref target="https://mt.wikipedia.org/wiki/Festival_tal-Eurovision_2010">Festival tal-Eurovision 2010</ref> ġewwa <ref target="https://mt.wikipedia.org/wiki/Oslo">Oslo</ref>.</p>
Bijografija
<p>Imwielda fil-15 ta Marzu tal-1992 ġewwa Ħal Tarexin. Thea ilha ssegwi l-istudju fuq it-teknika u l-interpretazzjoni tal-vuċi taħt id-direzzjoni tas-<ref target="https://mt.wikipedia.org/wiki/Soprano">soprana</ref> Gillian Zammit. Waqt li kienet qed tesebixxi oratorju fil-<ref target="https://mt.wikipedia.org/wiki/Knisja_Anglikana_(Valletta)">Knisja Anglikana</ref> ġewwa l-<ref target="https://mt.wikipedia.org/wiki/Belt_Valletta">Belt Valletta</ref>, hi kienet akkumpanjata min-North West Choir minn ġewwa r-<ref target="https://mt.wikipedia.org/wiki/Renju_Unit">Renju Unit</ref>. Għal għaxar snin hi studjat it-teatru mużikali fil-Masquerade Theatre School fejn ħadet sehem f'<hi rend="italic">The King and I</hi> u <hi rend="italic">Beyond the Barriquades</hi> ġewwa t-<ref target="https://mt.wikipedia.org/wiki/Teatru_Manoel">Teatru Manoel</ref>, fil-Belt Valletta. Thea kisbet ukoll kwalifiki mit-Trinity Guildhall College fit-Teatru Mużikali, fit-Teknika tal-Vuċi u fid-Drama.</p>
<p>Għal żewġ sjuf konsekuttivi, Thea kellha ġimgħa <hi rend="italic">workshop</hi> f'<ref target="https://mt.wikipedia.org/wiki/Londra">Londra</ref>, f'Sylvia Young Theatre School. Barra minn hekk, ġiet magħżulha sabiex tkun il-vokalista sekondarja ġewwa l-<ref target="https://mt.wikipedia.org/wiki/West_End">West End</ref> għal <ref target="https://mt.wikipedia.org/wiki/Paco_Peña">Paco Peña</ref>, kantant rinomat Spanjol. Thea ħadet sehem ukoll fil-festival British Voice of Tomorrow fejn minn fost mijiet ta' esebituri Brittaniċi, hi spiċċat fost l-aħħar tletin kontestant.</p>
<p>Lejn l-aħħar tal-2009, Thea kantant flimkien mal-kantant famuż Taljan, <ref target="https://mt.wikipedia.org/wiki/Gigi_D'Alessio">Gigi D'Alessio</ref> fil-ftuħ tat-tour mondjali tiegħu f'<ref target="https://mt.wikipedia.org/wiki/Ruma">Ruma</ref> u aktar tard ukoll ġewwa <ref target="https://mt.wikipedia.org/wiki/Milan">Milan</ref>, fejn din id-darba Gigi akkumpanja lil Thea fuq il-pjanu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Attwalment hi hija membru tal-grupp gospel "Enkor" fejn tkanta wkoll bħala solista.</p>
Eurovision 2010
<p>Nhar l-20 ta' Frar 2010, Thea Garrett rebħet id-dritt li ġġorr il-bandiera Maltija fil-<ref target="https://mt.wikipedia.org/wiki/Festival_tal-Eurovision_2010">Festival tal-Eurovision 2010</ref> bil-kanzunetta "<ref target="https://mt.wikipedia.org/wiki/My_Dream">My Dream</ref>", komposta minn Jason Cassar (li kkompona wkoll il-kanzunetta "<ref target="https://mt.wikipedia.org/wiki/The_One_That_I_Love">The One That I Love</ref>" ta' <ref target="https://mt.wikipedia.org/wiki/Chiara_Siracusa">Chiara</ref> fl-1998) u b'lirika ta' Sunny Aquilina.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ġewwa Oslo, Thea kantant fil-ħdax-il post mill-ewwel semifinali li saret fil-25 ta' Mejju 2010, ġewwa <ref target="https://mt.wikipedia.org/wiki/Oslo">Oslo</ref>, in-<ref target="https://mt.wikipedia.org/wiki/Norveġja">Norveġja</ref>. Madanakollu, hi naqset li tagħmilha sal-finali fejn ikklassifikat fit-tnax-il post, b'distakk minimu ta' seba' punti mill-aħħar post disponibbli.</p>
</text></body></html>