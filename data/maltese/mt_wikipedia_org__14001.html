<html><body><text id="wikipedia_mt_wikipedia_org__14001.html" ns="0" revid="215627" sourceurl="https://mt.wikipedia.org/wiki/Le%C4%A1jun_ta%27_Marija" title="Leġjun ta' Marija" type="wikipedia">Leġjun ta' Marija
<p>Il-<hi rend="bold">Leġjun ta' Marija</hi> (bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Legio Mariae</hi>) ġie mwaqqaf minn <ref target="https://mt.wikipedia.org/wiki/Frank_Duff">Frank Duff</ref> fis-7 ta' Settembru, 1921 f'<ref target="https://mt.wikipedia.org/wiki/Dublin">Dublin</ref>, l-<ref target="https://mt.wikipedia.org/wiki/Irlanda">Irlanda</ref>.</p>
<p>Ġewwa <ref target="https://mt.wikipedia.org/wiki/Malta">Malta</ref>, il-Leġjun ta' Marija beda fl-1936 minn Monica Walsh, Tessie Agius u Mary Pitré f'<ref target="https://mt.wikipedia.org/wiki/Tas-Sliema">Tas-Sliema</ref> u kellu l-ewwel direttur spiritwali lil <ref target="https://mt.wikipedia.org/wiki/Dun_Karm_Psaila">Dun Karm Psaila</ref>, il-Poeta Nazzjonali u ġie rikonoxxut uffiċjalment fl-1940.</p>
<p>Il-Leġjun ta' Marija ġie ffurmat fuq is-sistema tal-Leġjun Ruman biex jaħdem għas-servizz tal-Knisja u jġedded il-vera devozzjoni lejn <ref target="https://mt.wikipedia.org/wiki/Madonna">Marija</ref> fil-membri tiegħu. L-għan tal-Leġjun huwa li jaħdem għall-qdusija tal-membri u l-<ref target="https://mt.wikipedia.org/wiki/Evanġelizzazzjoni">evanġelizzazzjoni</ref> ta' oħrajn.</p>
<p>Il-membri jiltaqgħu darba fil-ġimgħa u hu mistenni minnhom li jagħmlu kull ġimgħa mill-inqas sagħtejn appostolat ta' kull xorta mal-proxxmu. Dan kollu jservi ta' formazzjoni tal-membri taħt il-patroċinju u l-gwida ta' Marija u l-awtorità tal-Knisja.</p>
</text></body></html>