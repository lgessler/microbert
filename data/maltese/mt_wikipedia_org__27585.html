<html><body><text id="wikipedia_mt_wikipedia_org__27585.html" ns="0" revid="274114" sourceurl="https://mt.wikipedia.org/wiki/Provins" title="Provins" type="wikipedia">Provins
<p><hi rend="bold">Provins</hi> (pronunzja bil-<ref target="https://mt.wikipedia.org/wiki/Lingwa_Franċiża">Franċiż</ref>: [pʁɔvɛ̃]) huwa komun <ref target="https://mt.wikipedia.org/wiki/Franza">Franċiż</ref> fid-dipartiment ta' Seine-et-Marne fir-reġjun ċentrali u tat-Tramuntana tal-Île-de-France. Huwa magħruf għall-arkitettura <ref target="https://mt.wikipedia.org/wiki/Medjuevu">Medjevali</ref> tiegħu li baqgħet ippreservata tajjeb ħafna u għall-importanza tiegħu fil-Medju Evu bħala ċentru ekonomiku li jospita fieri kummerċjali annwali. Provins sar <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2001.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<p>Fiż-żona nstabu sinjali ta' okkupazzjoni umana saħansitra miż-Żmien Paleolitiku.</p>
Żmien ir-Rumani
<p>Provins kienet f'salib it-toroq ta' żewġ kurituri reġjonali ewlenin fil-<ref target="https://mt.wikipedia.org/wiki/Gallija">Gallija</ref> <ref target="https://mt.wikipedia.org/wiki/Imperu_Ruman">Rumana</ref>: wieħed minn <ref target="https://mt.wikipedia.org/wiki/Soissons">Soissons</ref> sa <ref target="https://mt.wikipedia.org/wiki/Troyes">Troyes</ref> u l-ieħor lejn <ref target="https://mt.wikipedia.org/wiki/Sens">Sens</ref> fin-Nofsinhar.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Medju Evu
<figure><caption>It-Torri ta' Ċesri, Provins</caption></figure>
<p>Bħala evidenza tal-importanza dejjem tikber ta' Provins, sas-seklu 9 kien qed jizzekka l-munita tiegħu stess, magħrufa bħala d-<hi rend="italic">denier provinois</hi>, u <ref target="https://mt.wikipedia.org/wiki/Karlu_Manju">Karlu Manju</ref> kien bagħat il-<hi rend="italic">missi dominici</hi> tiegħu fir-raħal. Taħt il-protezzjoni tal-Kontijiet ta' <ref target="https://mt.wikipedia.org/wiki/Champagne">Champagne</ref>, Provins ospita waħda mill-ikbar fieri ta' Champagne, fiera agrikola u kummerċjali li kienet kruċjali għall-ekonomija Medjevali. Fin-naħa ta' fuq tar-raħal, il-fiera kienet issir darbtejn fis-sena, f'Mejju u f'Novembru, filwaqt li fin-naħa t'isfel tar-raħal, kien isir suq annwali f'Settembru. Dak iż-żmien, Provins kien ukoll ċentru bankarju, u d-<hi rend="italic">denier</hi> kien aċċettat b'mod mifrux fl-<ref target="https://mt.wikipedia.org/wiki/Ewropa">Ewropa</ref> kollha. Il-fieri baqgħu jsiru mill-1120 sal-1320.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Ir-Re <ref target="https://mt.wikipedia.org/wiki/Filippu_IV">Filippu IV</ref> żar Provins diversi drabi fl-aħħar tas-seklu 13, u qered ir-raħal b'taxxi kbar li temmew il-perjodu ta' prosperità tiegħu u wasslu biex ir-residenti jaħarbu. Ir-raħal ġie assedjat bosta drabi u r-riedni tiegħu għaddew minn id għall-oħra kemm-il darba fis-sekli 14 sa 16. Dan in-nuqqas ta' stabbiltà politika u ekonomika naqqas l-importanza tar-raħal.</p>
<p>F'wieħed mill-iżjed avvenimenti famużi fl-<ref target="https://mt.wikipedia.org/wiki/Storja">istorja</ref> ta' Provins, ir-Re Karlu VII li kien għadu kemm kien inkurunat, attenda l-quddies fil-Knisja Kulleġġjali ta' Saint-Quiriace, filmkien mal-qorti rjali tiegħu u l-qaddisa <ref target="https://mt.wikipedia.org/wiki/Joan_ta'_Arc">Joan ta' Arc</ref> fit-3 ta' Awwissu 1429.</p>
Żmien Modern
<p>Peress li kollox ma' kollox ma tantx ġie affettwat mir-<ref target="https://mt.wikipedia.org/wiki/Rivoluzzjoni_Industrijali">Rivoluzzjoni Industrijali</ref>, Provins baqa' raħal żgħir tas-suq tul is-seklu 19 kollu. Il-<ref target="https://mt.wikipedia.org/wiki/Ġermanja">Ġermaniżi</ref> okkupaw ir-raħal fl-1870 matul il-Gwerra Franko-Prussjana, u sabu reżistenza biss fl-1914 matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>.</p>
Sit ta' Wirt Dinji
<p>Provins, ir-Raħal tal-Fieri Medjevali, ġie ddeżinjat bħala Sit ta' Wirt Dinji tal-UNESCO fl-2001.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Attrazzjonijiet
<figure><caption>Il-Knisja Kulleġġjali ta' Saint-Quiriace, Provins</caption></figure>
<p>Provins huwa magħruf għall-fortifikazzjonijiet oriġinali tiegħu tas-seklu 12 li huma ppreservati tajjeb ħafna, fosthom it-Torri ta' Ċesri (bil-Franċiż: <hi rend="italic">Tour César</hi>) u s-swar tar-raħal. Ħafna mill-binjiet residenzjali u kummerċjali fin-naħa ta' fuq tar-raħal huma wkoll mis-seklu 12; dawn il-binjiet kienu r-residenzi tal-merkanti, imħażen u djar tal-għadd. Mill-erba' rħula prinċipali fejn kienu jsiru l-fieri fil-Kontea ta' Champagne (Troyes, <ref target="https://mt.wikipedia.org/wiki/Lagny-sur-Marne">Lagny-sur-Marne</ref>, u <ref target="https://mt.wikipedia.org/wiki/Bar-sur-Aube">Bar-sur-Aube</ref>), Provins huwa l-unika wieħed li żamm il-biċċa l-kbira tal-karattru Medjevali tiegħu.</p>
<p>F'Provins insibu l-Knisja Kulleġġjali ta' Saint-Quiriace. L-Imperatriċi <ref target="https://mt.wikipedia.org/wiki/Galla_Placidia">Galla Placidia</ref> jingħad li kienet ippreżentat ir-relikwi ta' <ref target="https://mt.wikipedia.org/wiki/Ċirjaku_ta'_Ġerusalemm">Ċirjaku ta' Ġerusalemm</ref> lil <ref target="https://mt.wikipedia.org/wiki/Ancona">Ancona</ref> fl-<ref target="https://mt.wikipedia.org/wiki/Italja">Italja</ref>. Madankollu, ras il-qaddis baqgħet f'Provins, wara li nġabet minn <ref target="https://mt.wikipedia.org/wiki/Ġerusalemm">Ġerusalemm</ref> minn <ref target="https://mt.wikipedia.org/wiki/Enriku_I_ta'_Champagne">Enriku I ta' Champagne</ref>, li bena l-knisja tar-raħal biex tkun esposta fiha. Fil-fatt, ir-ras għadha fil-Knisja Kulleġġjali ta' Saint-Quiriace, minkejja li x-xogħol tal-kostruzzjoni matul is-seklu 12 qatt ma tlesta minħabba diffikultajiet finanzjarji matul ir-renju ta' <ref target="https://mt.wikipedia.org/wiki/Philippe_le_Bel">Philippe le Bel</ref>. Fis-<ref target="https://mt.wikipedia.org/wiki/Seklu_XVII">seklu 17</ref> ġiet miżjuda koppla, u l-familji antiki ta' Provins li kienu jgħixu fin-naħa ta' fuq tar-raħal kienu jissejħu "Ulied il-Koppla". Madankollu, wara ż-żieda tal-koppla, ma sar l-ebda sforz ta' restawr tal-knisja.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-għassa tal-pulizija (2010) hija biċċa arkitettura kontemporanja ddisinjata mill-<ref target="https://mt.wikipedia.org/wiki/Arkitett">arkitetti</ref> <ref target="https://mt.wikipedia.org/wiki/Pariġi">Pariġini</ref> <ref target="https://mt.wikipedia.org/wiki/Philippe_Ameller">Philippe Ameller</ref> u <ref target="https://mt.wikipedia.org/wiki/Jacques_Dubois">Jacques Dubois</ref>.</p>
<p>Taħt ir-raħal hemm żewġ settijiet ta' għerien. L-ewwel sett x'aktarx li kienu jintużaw għall-ħżin tal-ikel fil-Medju Evu. It-tieni sett, iktar fondi, fihom graffiti ta' Żmien il-Bronż u ta' Żmien il-<ref target="https://mt.wikipedia.org/wiki/Ħadid">Ħadid</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Amministrazzjoni
<figure><caption>Veduta ta' Provins minn fuq it-Torri ta' Ċesri</caption></figure>
<p>Bi 11,844 abitant (fl-2017), Provins mhuwiex l-ikbar raħal fl-arrondissement ta' Provins, iżda huwa s-sede (<hi rend="italic">sous-préfecture</hi>). L-ikbar raħal huwa <ref target="https://mt.wikipedia.org/wiki/Montereau-Fault-Yonne">Montereau-Fault-Yonne</ref> (20,206 abitant).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>L-arrondissement fih 176 komun u 188,637 abitant (fl-2017). Il-kanton ta' Provins fih 81 komun u 57,947 resident.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Ekonomija
<p>Provins huwa importanti għall-kultivazzjoni tal-ward. Jiġu prodotti bosta tipi ta' ikel mill-ward, u l-ispeċjalitajiet prinċipali huma l-ġamm mill-petali tal-ward, l-għasel mill-ward ta' Provins u l-ħelu mill-ward. Provins fl-imgħoddi kien produttur kbir tal-inbid, u sa llum il-metodi Medjevali tal-produzzjoni tal-inbid għadhom jintużaw mir-residenti u xi kantini li għadhom jipproduċu l-inbid lokali.</p>
Edukazzjoni
<list type="unordered"><item>Skejjel preprimarji pubbliċi (<hi rend="italic">maternelles</hi>): Coudoux, Raymond Louis, Terrier Rouge, Ville Haute u Voulzie.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref></item>
<item>Skejjel primarji pubbliċi: Coudoux, Désiré Laurent, Marais, Terrier Rouge, Ville Haute u Voulzie.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></item>
<item>Skejjel sekondarji pubbliċi (<hi rend="italic">collèges</hi>): Jules Verne, Lelorgne de Savigny, u Marie Curie.<ref target="https://mt.wikipedia.org/wiki/Il-Paġna_prinċipali#cite_note-:3-9">[9]</ref></item>
<item>Skejjel postsekondarji pubbliċi (<hi rend="italic">lycées</hi>): Thibaut de Champagne u Les Pannevelles.<ref target="https://mt.wikipedia.org/wiki/Il-Paġna_prinċipali#cite_note-:4-10">[10]</ref></item>
<item>Hemm skola preprimarja sa postsekondarja privata: Institution Sainte-Croix.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-:3-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-:4-10">[10]</ref></item></list>
Nies notevoli
<p>Provins huwa raħal twelid:</p>
<list type="unordered"><item><ref target="https://mt.wikipedia.org/wiki/Marie_Jules_César_Savigny">Marie Jules César Savigny</ref> (1777-1851), żoologu</item>
<item><ref target="https://mt.wikipedia.org/wiki/Edmond_Nocard">Edmond Nocard</ref> (1850-1903), veterinarju u mikrobijologu</item>
<item><ref target="https://mt.wikipedia.org/wiki/Maurice_Hayot">Maurice Hayot</ref> (1862-1945), vjolinist</item>
<item><ref target="https://mt.wikipedia.org/wiki/Dominique_A">Dominique A</ref> (twieled fl-1968), <ref target="https://mt.wikipedia.org/wiki/Kantant">kantant</ref> u <ref target="https://mt.wikipedia.org/wiki/Kittieb">kittieb</ref> tal-kanzunetti</item>
<item><ref target="https://mt.wikipedia.org/wiki/David_Moncoutié">David Moncoutié</ref> (twieled fl-1975), ċiklist irtirat tal-kompetizzjonijiet fit-triq</item></list>
<p>Provins huwa r-raħal fejn jgħix:</p>
<list type="unordered"><item><ref target="https://mt.wikipedia.org/wiki/Christian_Jacob">Christian Jacob</ref> (twieled fl-1959), <ref target="https://mt.wikipedia.org/wiki/Bidwi">bidwi</ref> u <ref target="https://mt.wikipedia.org/wiki/Politiku">politiku</ref></item></list>
Ġemellaġġi
<p>Provins huwa ġemellat ma':</p>
<list type="unordered"><item><ref target="https://mt.wikipedia.org/wiki/Bendorf">Bendorf</ref>, il-Ġermanja</item>
<item><ref target="https://mt.wikipedia.org/wiki/Pingyao">Pingyao</ref>, iċ-<ref target="https://mt.wikipedia.org/wiki/Ċina">Ċina</ref></item></list>
</text></body></html>