<html><body><text id="wikipedia_mt_wikipedia_org__2829.html" ns="0" revid="271152" sourceurl="https://mt.wikipedia.org/wiki/Anton_Buttigieg" title="Anton Buttigieg" type="wikipedia">Anton Buttigieg
<p><hi rend="bold">Anton Buttigieg</hi>, (<ref target="https://mt.wikipedia.org/wiki/Qala">Qala</ref>, <ref target="https://mt.wikipedia.org/wiki/Għawdex">Għawdex</ref>, .19 ta’ Frar <ref target="https://mt.wikipedia.org/wiki/1912">1912</ref> - 5 ta' Mejju <ref target="https://mt.wikipedia.org/wiki/1983">1983</ref>), <ref target="https://mt.wikipedia.org/wiki/Avukat">avukat</ref>, Viċi Prim Ministru, <ref target="https://mt.wikipedia.org/wiki/Poeta">poeta</ref> u t-tieni <ref target="https://mt.wikipedia.org/wiki/President_ta'_Malta">President</ref> ta' <ref target="https://mt.wikipedia.org/wiki/Malta">Malta</ref>.</p>
Tfulija u Żgħożija
<p>Buttigieg kien it-tielet tarbija ta’ Salvu u Concetta, imwielda Falzon. Ħa l-<ref target="https://mt.wikipedia.org/wiki/Edukazzjoni">edukazzjoni</ref> tiegħu fl-iskola primarja tal-<ref target="https://mt.wikipedia.org/wiki/Qala">Qala</ref> (1916-1922), fis-Seminarju ta’ <ref target="https://mt.wikipedia.org/wiki/Għawdex">Għawdex</ref> (1923-1927). Issokta bl-edukazzjoni tiegħu fil-Kulleġġ ta’ San Alwiġi, f’Malta (1928-1930) u fl-<ref target="https://mt.wikipedia.org/wiki/Università_ta'_Malta">Università ta' Malta</ref>. Iggradwa b’Baċellerat ta<ref target="https://mt.wikipedia.org/wiki/L-Arti">l-Arti</ref> fl-1934 u ġab Dottorat fil-<ref target="https://mt.wikipedia.org/wiki/Dritt">Liġi</ref> fl-1940.</p>
Avukat, Pulizija u Ġurnalist
<p>Fi żmien it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> huwa ħadem ta' avukat, u kien spettur tal-pulizija fil-kontroll tal-ikel (1942-1944). Wara l-Gwerra, mill-1944 sal-1948, kien <ref target="https://mt.wikipedia.org/wiki/Ġurnalist">ġurnalist</ref> tal-Qorti mat-"Times of Malta". Kien editur tal-ġurnal Laburista "The Voice of Malta" mill-1959 sal-1970.</p>
Politiku
<p>L-ewwel darba li daħal fil-politika kien mal-<ref target="https://mt.wikipedia.org/wiki/Partit_Kostituzzjonali">Partit Kostituzzjonali</ref> ta' <ref target="https://mt.wikipedia.org/wiki/Lord_Strickland">Strickland</ref> fl-1951. Ħareġ għall-elezzjonijiet ġenerali tal-1951 u l-1953 ma' dak il-Partit imma ma ġiex elett. Fl-1955, <ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref> ikkonvinċieh joħroġ mal-<ref target="https://mt.wikipedia.org/wiki/Partit_Laburista">Partit Laburista</ref> għall-elezzjoni li saret dik is-sena. Daħal fil-Parlament fl-1956 minflok Ġużè Flores li sar imħallef. Kien Delegat tal-Partit għall-Konferenzi Kostituzzjonali ta’ Malta li saru f'Londra fl-1958 u fl-1964. Mill-1959 sal-1961 kien President tal-Partit Laburista. Fl-1962, Buttigieg li kien <ref target="https://mt.wikipedia.org/wiki/Kattoliċiżmu">Kattoliku</ref> konvint, ikkontesta mal-Partit Laburista minkejja li dan kien interdett mill-Knisja, fi żmien il-<ref target="https://mt.wikipedia.org/wiki/Kwistjoni_Politiko-Reliġjuża">Kwistjoni Politiko-Reliġjuża</ref>, u kien elett fuq it-tmien distrett. Inħatar Deputat Mexxej tal-Partit Laburista. Reġa' kien elett fl-elezzjonijiet tal-1966, tal-1971 u tal-1976. Kien rappreżentant tal-Partit fl-Assemblea Konsultattiva tal-Kunsill tal-Ewropa (1967-1971), fejn kien elett Viċi President (1967-1968). Fl-1971, meta l-Partit Laburista immexxi minn <ref target="https://mt.wikipedia.org/wiki/Dom_Mintoff">Dom Mintoff</ref> tela' fil-gvern, huwa nħatar Ministru tal-Ġustizzja u tal-Parlament u Deputat Prim Ministru.   </p>
President ta' Malta
<p>Fis-27 ta' Diċembru 1976 inħatar bħala t-tieni President tar-Repubblika ta’ Malta, kariga li żamm sal-1982. Fi żmien il-Presidenza tiegħu telqu l-aħħar suldati Ingliżi minn Malta, fil-31 ta' Marzu 1979, li sar Jum Nazzjonali magħruf bħala <ref target="https://mt.wikipedia.org/wiki/Jum_il-Ħelsien">Jum il-Ħelsien</ref>.</p>
Poeta
<p>Buttigieg beda jippubblika mill-1928. L-ewwel ma kiteb kien <hi rend="italic">L’insegnamento dei Sepolcri</hi> fir-rivista tal-Kulleġġ ta’ San Alwiġi. Fl-1929 beda jippubblika l-poeżiji fil-Pronostku Malti u rebaħ is-sitt premju bil-<ref target="https://mt.wikipedia.org/wiki/Poeżija">poeżija</ref> "Sajf".</p>
<p>Buttigieg kien wieħed mill-membri tal-bidu tal-<ref target="https://mt.wikipedia.org/wiki/Għaqda_tal-Malti_–_Università">Għaqda tal-Malti</ref> (Università) fl-1931, imwaqqfa minn <ref target="https://mt.wikipedia.org/wiki/Rużar_Briffa">Rużar Briffa</ref> u <ref target="https://mt.wikipedia.org/wiki/Ġużè_Bonnici">Ġużè Bonnici</ref>. Kien ukoll Membru tal-Għaqda tal-Kittieba tal-Malti, illum l-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>. Jibqa' magħruf bħala l-Poeta tan-Natura għal ħafna poeżiji li għandu fuq is-suġġett. Buttigieg kien l-ewwel wieħed li uża stili ta' poeżija <ref target="https://mt.wikipedia.org/wiki/Ġappun">Ġappuniża</ref> bħat-tanka u l-ħajku, u ppubblika żewġ kotba ta' poeziji satiriċi u ċajtiera bl-isem ta' <hi rend="italic">Ejjew nidħku ftit</hi> (1962) u <hi rend="italic">Ejjew nidħku ftit ieħor</hi> (1965). Fihom Buttigieg jittratta l-Kwistjoni Politiko-Reliġjuża b'umoriżmu u b’sarkażmu.</p>
Il-Kebbies tal-Fanali
<p>Waħda mill-isbaħ poeżiji tiegħu li saret klassika tal-Letteratura Maltija.</p>
<p>Kull fl-għaxija</p>
<p>kif mal-għabex</p>
<p>tnin u tmut saħħet il-jum,</p>
<p>jiġi Majsi bis-sellum,</p>
<p>u jixgħelli taħt it-tieqa</p>
<p>fanal ċkejken,</p>
<p>li tal-lejl itaffi d-diqa.</p>
<p>Saħħti wkoll</p>
<p>qed inħossha tmut kuljum,</p>
<p>iżda msejkna l-Poeżija,</p>
<p>kull fl-għaxija,</p>
<p>dlonk tixxabbat mas-sellum,</p>
<p>u ġo qalbi tixgħel naqra ta' fanal,</p>
<p>illi jtaffi ftit id-diqa</p>
<p>sa ma jmut ta' ħajti l-fdal.</p>
<p>Alla ħares ma kienx Majsi</p>
<p>illi jagħmel ftit tad-dija;</p>
<p>u ma' Majsi – Alla ħares –</p>
<p>ma kenitx il-Poeżija!</p>
<p>Fuq din il-poeżija, Dr. Adrian Grima jgħid hekk:</p>
<p><hi rend="bold">“</hi>Ħafna nies jattribwixxu s-sbuħija u s-suċċess ta' din il-poeżija għall-fatt li Buttigieg jassoċja l-poeżija mad-dawl. Imma fil-verità, hemm ħafna fatturi oħrajn, fosthom ir-ritmu u r-ritratt tal-poeta u l-kebbies, it-tnejn solitarji. li wasslu biex din il-poeżija tintlaqa' tant tajjeb. Jekk tipprova tqiegħed il-kontenut ta' din il-poeżija fi kliem ieħor tkun qed tibdel mhux biss il-forma iżda anki l-kontenut, għax fil-prattika kull tibdil fil-forma jbiddel il-kontenut. L-ideat ta' Anton Buttigieg f'din il-poeżija mhumiex oriġinali; lanqas ir-rima, jew it-tul tal-versi: "l-oriġinalità", biex insejħulha hekk, tinsab fil-poeżija kollha kemm hi. Jekk tibdel kelma waħda, jew l-ordni tal-kliem jew l-aċċent tkun qed tibdel il-poeżija. Fil-fatt, jekk tisma' lil żewġ qarrejja differenti jaqraw din il-poeżija, tinduna li l-qari differenti tagħhom jissarraf f'żewġ poeżiji differenti.<hi rend="bold">”</hi></p>
<p>F'Ġunju 2009, il-kantanta <ref target="https://mt.wikipedia.org/wiki/Doreen_Galea">Doreen Galea</ref> ħarġet CD b'poeżiji kantati b'<ref target="https://mt.wikipedia.org/wiki/Mużika">mużika</ref> ta' <ref target="https://mt.wikipedia.org/wiki/Dominic_Galea">Dominic Galea</ref>, bl-isem <hi rend="italic">Ommi</hi>. Waħda mill-poeżiji hija <hi rend="italic">Il-Kebbies tal-Fanali</hi>, fejn leħen Galea donnu ngħata l-laqta ta’ raħħal jgħanni u jfaħħar xogħol il-kebbies.</p>
Pubblikazzjonijiet
Poeżija Lirika
<list type="unordered"><item><hi rend="bold">"Mill-Gallarija ta' Żgħożiti"</hi>. - 1949</item>
<item><hi rend="bold">"Fanali bil-Lejl"</hi>. - tin"<hi rend="bold">. - 1973</hi></item>
<item><hi rend="bold">"Il Mare di Malta"</hi>. - selezzjoni ta' poeżiji maqluba għat-<ref target="https://mt.wikipedia.org/wiki/Lingwa_Taljana">Taljan</ref> - 1974</item>
<item><hi rend="bold">"Il-Għanja tas-Sittin"</hi>. - 1975</item>
<item><hi rend="bold">"The Lamplighter"</hi>. - selezzjoni ta' poeżiji maqluba għall-Ingliż - 1977</item>
<item><hi rend="bold">"Qabs el Mosbah"</hi>. - selezzjoni ta' poeżiji maqluba għall-<ref target="https://mt.wikipedia.org/wiki/Lingwa_Għarbija">Għarbi</ref> - 1978</item>
<item><hi rend="bold">"Poeziji Miġbura - L-ewwel Volum"</hi> - L-ewwel żewġ kotba.</item>
<item><hi rend="bold">"From the Balcony of my Youth"</hi> u <hi rend="bold">"Lamps in the Night"</hi> ġew mitbugħa f'volum wieħed bit-titlu ta' "Collected Poems" - 1978.</item></list>
Poeżija Umoristika
<list type="unordered"><item><hi rend="bold">"Ejjew nidħku ftit"</hi> - 1963</item>
<item><hi rend="bold">"Ejjew nidħku ftit iehor"</hi> - 1966</item></list>
Ħajki u Tanki
<list type="unordered"><item><hi rend="bold">"Il-Muża bil-Kimono"</hi> - 1968.</item></list>
Premjijiet
<list type="unordered"><item>Fl-<ref target="https://mt.wikipedia.org/wiki/1971">1971</ref> rebaħ il-premju għall-poeżija, imniedi mill-<ref target="https://mt.wikipedia.org/wiki/Gvern_ta'_Malta">Gvern ta' Malta</ref>.</item>
<item>Fl-<ref target="https://mt.wikipedia.org/wiki/1972">1972</ref> rebaħ il-premju <ref target="https://mt.wikipedia.org/wiki/Ġużè_Muscat_Azzopardi">Ġużè Muscat Azzopardi</ref> għall-poeżija.</item>
<item>Fl-<ref target="https://mt.wikipedia.org/wiki/1975">1975</ref> iċ-Circolo Culturale Rhegium Julii ta' <ref target="https://mt.wikipedia.org/wiki/Reggio_Calabria">Reggio Calabria</ref> ppremjah bi plakka tal-fidda għall-poeżiji tiegħu.</item>
<item>Fl-<ref target="https://mt.wikipedia.org/wiki/1977">1977</ref> rebaħ il-Premju Internazzjonali tal-Kultura Mediterranja għall-poeżija mogħti miċ-Centro di Cultura Mediterranea" ta' <ref target="https://mt.wikipedia.org/wiki/Palermo">Palermo</ref>.</item>
<item>Fl-<ref target="https://mt.wikipedia.org/wiki/1979">1979</ref> ingħata l-Ewwel Premju u Diploma Speċjali għall-Poeżija fl-Ewwel Kategorija miċ-Centro Culturale Artistico Letterario ta’ <ref target="https://mt.wikipedia.org/wiki/Brindisi">Brindisi</ref>.</item>
<item>Fl-<ref target="https://mt.wikipedia.org/wiki/1979">1979</ref> rebaħ il-Premju Letterarju ta’ Malta għall-ewwel volum tal-awtobijografija tiegħu <hi rend="italic">Toni tal-Baħri</hi>.</item></list>
Ħajja Personali - Tliet żwiġijiet
<p>Ta’ 32 sena żżewweġ l-ewwel mara tiegħu, Carmen (imwielda Bezzina) u kellhom tlett itfal: John (Dr. John Buttigieg B.A., LL.D., M.P) - Rose (miżżewġa lil Dr. Joe Brincat, B.A. (Lond.), B.Sc. (Econ.) (Lond.), LL.D., M.P.) u Manolo Buttigieg LL.D., avukat). Wara l-<ref target="https://mt.wikipedia.org/wiki/Mewt">mewt</ref> tal-ewwel mara li mietet seba’ xhur wara t-twelid tat-tielet tarbija, Anton Buttigieg iżżewweġ lil Connie Scicluna fl-<ref target="https://mt.wikipedia.org/wiki/1953">1953</ref>, li iżda sfortunatament tilifha wkoll tliet snin wara f'inċident tat-traffiku f'Londra. Ta’ 63 sena Anton Buttigieg iżżewweġ mill-ġdid lill-<ref target="https://mt.wikipedia.org/wiki/Skozja">Iskoċċiża</ref> Margery Helen Patterson.  </p>
Mewt
<p>Anton Buttigieg miet fl-età ta’ 71 sena, nhar il-5 ta' Mejju 1983. Ingħata funeral statali u jinsab midfun fiċ-ċimiterju tal-Addolorata. Nhar il-5 ta’ Mejju 1985 ġie inawgurat <ref target="https://mt.wikipedia.org/wiki/Monument">monument</ref> f’ġieħu fil-Blata l-Bajda quddiem id-Dar Ġenerali tas-Soċjetà tal-<ref target="https://mt.wikipedia.org/wiki/MUSEUM">MUSEUM</ref>.</p>
</text></body></html>