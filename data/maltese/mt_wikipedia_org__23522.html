<html><body><text id="wikipedia_mt_wikipedia_org__23522.html" ns="0" revid="267812" sourceurl="https://mt.wikipedia.org/wiki/Rokku_Abdilla" title="Rokku Abdilla" type="wikipedia">Rokku Abdilla<p>
<hi rend="bold">Rokku Abdilla</hi> (<ref target="https://mt.wikipedia.org/wiki/Iż-Żurrieq">Żurrieq</ref>, 8 ta' Novembru, 1932 - 22 ta' Jannar, 2017) kien ħaddiem tat-Tarzna u Deputat Parlamentari tal-<ref target="https://mt.wikipedia.org/wiki/Partit_Laburista_(Malta)">Partit Laburista Malti</ref> mill-1962 sal-1976. </p>
<p>Il-familja tiegħu hija magħrufa bħala "Tal-Muġura". </p>
Politika
<p>Fl-4 ta' Ġunju, 1961, Abdilla flimkien ma' żewġ irġiel oħra kien weaħħlu poster mal-faċċata tal-każin Laburista taż-Żurrieq biswit il-Knisja meta kien ġej l-Arċisqof <ref target="https://mt.wikipedia.org/wiki/Mikiel_Gonzi">Mikiel Gonzi</ref> għall-festa ta' <ref target="https://mt.wikipedia.org/wiki/Santa_Katarina_ta'_Lixandra">Santa Katerina</ref>. Il-poster kellu l-kliem bil-Latin: "Ave Nero Urbs Quam Incendisti Te Salutant" (Insellmulek <ref target="https://mt.wikipedia.org/wiki/Neruni">Neruni</ref>, il-belt li inti ħraqt issellimlek). Mons. <ref target="https://mt.wikipedia.org/wiki/Pietru_Pawl_Saydon">Pietru Pawl Saydon</ref> kien ġie suspettat li qalibhielu hu għal-Latin. Abdilla kien ittella' l-qorti u fit-28 ta' April 1962 kien weħel xahrejn ħabs għax ivvilifika r-reliġjon. Abdilla kien president tal-każin tal-Partit Laburista taż-Żurrieq u għax kien President kien intbagħat xahrejn ħabs iżda mbagħad l-Imħallef Emeritus Hugh W. Harding kien naqqashomlu għal 12-il ġurnata.</p>
<p>Flimkien ma' <ref target="https://mt.wikipedia.org/wiki/Lorry_Sant">Lorry Sant</ref>, kienu l-uniċi żewġ ħaddiema tat-Tarzna fost is-sittax-il Deputat Laburista wara l-elezzjoni tal-1962, li fiha l-Partit Laburista kien <ref target="https://mt.wikipedia.org/wiki/Interdettjat">Interdett</ref> mill-Knisja. Dak iż-żmien ħadd ma kien ried jikkontesta l-elezzjoni mal-Partit Laburista minħabba l-kwistjoni tad-dnub il-mejjet u l-kundanni li kellu l-istess partit.</p>
<p>Minkejja l-kundanna tal-qorti, Abdilla kien intalab mill-eks Kap tal-Partit Laburista Dom Mintoff biex jieħu l-ġurament bħala Membru Parlamentari iżda l-Gvern Ingliż ma kienx ħallieh minħabba s-sentenza tal-ħabs. Fil-fatt, il-ġurament ma kienx ħadu ma’ sħabu</p>
<p>Huwa kkontesta l-elezzjonijiet ġenerali tal-1962, 1966 u 1971, u tela'.</p>
<p>Fl-1976, ma telax, u irtira mix-xena politika.</p>
<p>Fl-1981, ħa sehem f'meeting tal-Partit Nazzjonalista, wara l-kwistjoni tal-elezzjoni tal-1981 meta l-Partit Nazzjonalista kien ġab il-maġġoranza assoluta tal-voti iżda mhux il-maġġoranza assoluta tal-membri. </p>
<p>Fl-2004, kien favur li Malta tidħol membru tal-Unjoni Ewropea. Huwa kien tal-fehma li bis-sħubija ta’ Malta fl-Unjoni Ewropea Malta setgħet tivvalorizza l-interessi tal-ħaddiem, inkluż tal-ħaddiema tat-Tarzna.</p>
<p>Abdilla kellu mħabba mhux biss għall-impenn nazzjonali iżda anke għall-impenn lokali u tant kien iħobb iż-Żurrieq. Fil-fatt kien ikkontesta l-elezzjonijiet tal-kunsilli lokali bħala membru indipendenti tal-1999.</p>
Difensur tal-Ħaddiema
<p>Rokku Abdilla kien bniedem li jaħdem għall-ħaddiem mingħajr interessi. Ħadem u stinka biex il-ħaddiem imur ʼil quddiem u jieħu dak li ħaqqu. Ħadem fl-eżekuttiv tal-Partit Laburista u fl-għaqda taż-żgħażagħ soċjalisti. Kien ukoll attiv fil-General Workers’ Union ma’ sħabu tad-drydocks. </p>
<p>Fl-ewwel diskors tiegħu fil-Parlament, fis-16 ta’ Mejju tal-1962 toħroġ l-imħabba tiegħu għall-valuri tal-ħaddiema, karatteristika li baqa’ jħaddan tul ħajtu kollha. Abdilla ried li l-partit tiegħu jkun il-partit li jissalvagwardja l-interessi tal-ħaddiema. L-ewwel diskors tiegħu kien riflessjoni mill-bidu sal-aħħar dwar x’jista’ wieħed jagħmel biex jipproteġi lill-ħaddiema fit-tarzna fejn Rokku ħadem għal snin twal. Huwa tkellem fuq kemm kienu jiġu ppersegwitati għax kienu ġejjin mill-klassi tal-ħaddiema. </p>
</text></body></html>