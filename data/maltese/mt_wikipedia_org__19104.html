<html><body><text id="wikipedia_mt_wikipedia_org__19104.html" ns="0" revid="271482" sourceurl="https://mt.wikipedia.org/wiki/Regolament_tal-Unjoni_Ewropea_dwar_l-Injam" title="Regolament tal-Unjoni Ewropea dwar l-Injam" type="wikipedia">Regolament tal-Unjoni Ewropea dwar l-Injam<p>Ir-<hi rend="bold">Regolament tal-Unjoni Ewropea dwar l-Injam</hi> (<ref target="http://eur-lex.europa.eu/LexUriServ/LexUriServ.do?uri=CELEX:32010R0995:mt:NOT">EUTR – Regolament (UE) Nru 995/2010</ref>) huwa <ref target="http://en.wikipedia.org/wiki/European_Union">Regolament tal</ref>-<ref target="http://en.wikipedia.org/wiki/Regulation_%28European_Union%29">Unjoni Ewropea</ref> tal-20 ta' Ottubru li jiġġieled kontra l-kummerċ ta' injam u ta' prodotti tal-injam maqtugħ illegalment fi ħdan l-<ref target="https://mt.wikipedia.org/wiki/Unjoni_Ewropea">UE</ref>. Jipprojbixxi t-tqegħid fis-suq tal-UE ta' injam maqtugħ illeglament u ta' prodotti miksubin minn injam bħal dan u jistabbilixxi l-obbligi ta' operaturi. Ir-Regolament japplika fl-Istati Membri tal-UE kollha mit-3 ta' Marzu 2013. </p>
Regolament tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>:

Kuntest
<p>Qtugħ illegali - il-qtugħ ta' injam li jikser b'xi mod il-liġijiet jew ir-regolamenti tal-pajjiż tal-qtugħ - għandu impatti ekonomiċi, ambjentali u soċjali għal uħud mill-iktar foresti siewja li għad fadal fid-dinja u għall-komunitajiet li jiddependu fuqhom. Jirriżulta f'telf fid-dħul, ifixkel l-isforzi ta' operaturi leġittimi, u huwa assoċjat mad-deforestazzjoni, it-telf tal-biodiversità u l-emissjoni ta' gassijiet serraJirriżulta wkoll f'kunflitti fuq l-art u fuq ir-riżorsi u t-tneħħija tas-setgħa ta' komunitajiet indiġeni.</p>
<p>L-UE huwa suq ta' esportazzjoni importanti għal pajjiżi fejn il-livelli ta' illegalità u ta' governanza dgħajfa fis-settur tal-foresti huma l-aktar serji. Billi jippermettu injam u prodotti tal-injam li huma potenzjalment miksubin minn sorsi illegali fis-suq tal-UE, il-pajjiżi tal-UE jkunu qegħdin isostnu l-prattika ta' qtugħ illegali.</p>
<p>Sabiex tindirizza din il-kwistjoni, fl-2003 l-UE żviluppat il-<ref target="http://www.euflegt.efi.int/portal/">http://www.euflegt.efi.int/portal/</ref> Pjan ta' Azzjoni <ref target="http://www.euflegt.efi.int/portal/">FLEGT</ref> (<hi rend="bold">Infurzar, Governanza u Kummerċ tal-Liġi dwar il-Foresti</hi>) li jipprovdi għadd ta' miżuri li jeskludu injam illegali minn swieq, sabiex titjieb il-provvista ta' injam legali u sabiex tiżdied id-domanda għal prodotti tal-injam responsabbli. <hi rend="bold">L-EUTR</hi> flimkien ma' <ref target="http://www.euflegt.efi.int/portal/home/vpas/">Ftehimiet ta' Sħubija Volontarja</ref> (ftehimiet kummerċjali ma' pajjiżi li jesportaw l-injam li jgħinu jipprevjenu milli injam illegali jitpoġġa fis-suq Ewropew) huma ż-żewġ elementi prinċipali tal-Pjan ta' Azzjoni.</p>
Ħarsa Ġenerali
<p>Sabiex jiġġieled il-qtugħ illegali, l-EUTR jipprojbixxi t-tqegħid fis-suq tal-UE ta' injam maqtugħ illeglament u ta' prodotti miksubin minn injam bħal dan. Jissepara lil dawk li jinnegozjaw fl-injam u fi prodotti tal-injam f'żewġ kategoriji - operaturi u kummerċjanti. Kull kategorija għandha l-obbligi distinti tagħha. </p>
<p>Operaturi – definiti fir-Regolament bħala dawk li jpoġġu l-injam jew prodotti tal-injam fis-suq tal-UE għall-ewwel darba - huma meħtieġa jeżerċitaw '<ref target="http://ec.europa.eu/environment/forests/timber_regulation.htm#diligence">id-diliġenza dovuta</ref>'. Fil-frattemp, kummerċjanti - definiti fl-EUTR bħala dawk li jixtru jew li jbiegħu injam jew prodotti tal-injam diġà mpoġġi fis-suq tal-UE, huma obbligati li jżommu informazzjoni dwar il-fornituri u l-klijenti tagħhom sabiex dawn ikunu jistgħu jiġu intraċċati faċilment.</p>
Diliġenza dovuta
<p>L-operaturi huma meħtieġa li jużaw id-'diliġenza dovuta' meta jpoġġu injam jew prodotti tal-injam fis-suq tal-UE sabiex jiġi minimizzat ir-riskju li huma jinnegozjaw f'injam maħżun b'mod illegali, jew prodotti li fihom injam maħżun b'mod illegali. 
Fi kliem ieħor, dan ifisser li huma għandhom jimplimentaw sistema ta' ġestjoni tar-riskji bi tliet fergħat:</p>
- Informazzjoni: L-operatur għandu jkollu aċċess għall-informazzjoni rigward l-injam u l-prodotti tal-injam, pajjiż tal-ħażna (u, fejn applikabbli, reġjun sub-nazzjonali u konċessjoni), speċji, kwantità, dettalji tal-fornitur u informazzjoni dwar il-konformità mal-leġiżlazzjoni nazzjonali.
- Valutazzjoni tar-riskju: L-operatur għandu jivvaluta r-riskju ta' injam illegali fil-katina tal-provvista, fuq il-bażi tal-informazzjoni identifikata fuq u filwaqt li jiġi kkunsidrat is-sett ta' kriterji stabbilit fl-EUTR.
- Taffija tar-riskju: Meta l-valutazzjoni turi li r-riskju ta' injam illegali fil-katina tal-provvista mhuwiex wieħed negliġibbli, dak ir-riskju jista' jiġi mtaffi b'aktar miżuri, pereżempju li tkun meħtieġa informazzjoni addizzjonali u verifika mill-fornitur.

<p>L-operaturi jistgħu jagħżlu li jiżviluppaw is-sistema ta' diliġenza dovuta tagħhom stess jew jużaw waħda żviluppata minn <hi rend="bold">organizzazzjoni ta' monitoraġġ.</hi></p>
Ambitu tal-prodott
<p>Kemm <ref target="https://mt.wikipedia.org/wiki/Injam">injam</ref> kif ukoll prodotti tal-injam immanifatturati fl-UE u dawk importati minn barra huma koperti bil-leġiżlazzjoni. Prodotti koperti jinkludu: prodotti tal-injam solidu, kisi ta' art, plywood, polpa u karta, eċċ. Prodotti riċiklati u karta stampata bħal kotba, rivisti u gazzetta mhumiex koperti.</p>
<p>Injam u prodotti tal-injam koperti b'liċenzja <ref target="http://ec.europa.eu/environment/forests/flegt.htm">FLEGT</ref> valida jew permess <ref target="http://ec.europa.eu/environment/cites/home_en.htm">CITES</ref> validu huma meqjusin li jikkonformaw mar-rekwiżiti tar-regolament. </p>
<p>Lista eżawrijenti ta' prodotti koperti mil-liġi tista' tinstab fl-Anness tal-EUTR: <ref target="http://eur-lex.europa.eu/LexUriServ/LexUriServ.do?uri=CELEX:32010R0995:MT:NOT">http://eur-lex.europa.eu/LexUriServ/LexUriServ.do?uri=CELEX:32010R0995:MT:NOT</ref> 
Individwi li jbiegħu jew li jixtru injam jew injam għall-użu personali tagħhom stess mhumiex affettwati mill-EUTR.</p>
Applikazzjoni
<p>Ir-Regolament tal-UE dwar l-Injam huwa vinkolattiv f'kull pajjiż tal-UE. Il-leġiżlatur f'kull pajjiż jistabbilixxi penali effettivi, proporzjonati u disswassivi sabiex ikun hemm konformità mal-EUTR. Hemm awtorità kompetenti f'kull pajjiż li tikkoordina l-infurzar tar-Regolament. Sib l-awtorità kompetenti f'pajjiżek minn hawn: <ref target="http://ec.europa.eu/environment/forests/pdf/list_competent_authorities.pdf">http://ec.europa.eu/environment/forests/pdf/list_competent_authorities.pdf</ref></p>
Leġiżlazzjoni sekondarja
<p>Fit-23 ta' Frar 2012, il-Kummissjoni Ewropea adottat <ref target="http://eur-lex.europa.eu/LexUriServ/LexUriServ.do?uri=CELEX:32012R0363:mt:NOT">Regolament Delegat tal-Kummissjoni (UE) Nru 363/2012</ref> sabiex tilleġisla għar-regoli dwar ir-rikonoxximent u l-irtirar tar-rikonoxximent għall-organizzazzjonijiet ta' monitoraġġ.</p>
<p>Barra minn hekk, fis-6 ta' Lulju 2012, il-Kummissjoni Ewropea adottat <ref target="http://eur-lex.europa.eu/LexUriServ/LexUriServ.do?uri=CELEX:32012R0607:mt:NOT">Regolament Implimentattiv tal-Kummissjoni (UE) Nru 607/2012</ref> bil-għan li tiżgura li r-Regolament jiġi applikat b'mod uniformi madwar l-UE. Jagħti fid-dettall il-valutazzjoni tar-riskji u l-miżuri ta' taffija tar-riskji li huma parti mis-'sistema ta' diliġenza dovuta', kif ukoll il-frekwenza u n-natura tal-kontrolli li l-awtoritajiet kompetenti tal-Istati Membri sejrin iwettqu fuq l-organizzazzjonijiet ta' monitoraġġ. </p>

Referenzi
<p><ref target="http://eur-lex.europa.eu/LexUriServ/LexUriServ.do?uri=CELEX:32010R0995:MT:NOT">Regolament tal-Parlament Ewropew u tal-Kunsill li jistabbilixxi l-obbligi tal-operaturi li jqiegħdu fis-suq injam u prodotti tal-injam</ref> adottat fl-20 ta' Ottubru 2010 u ppubblikat f'Il-Ġurnal Uffiċjali fit-12 ta' Novembru 2010. </p>
<p><ref target="http://eur-lex.europa.eu/LexUriServ/LexUriServ.do?uri=CELEX:32012R0363:MT:NOT">Regolament Delegat tal-Kummissjoni (UE) Nru 363/2012</ref> u <ref target="http://eur-lex.europa.eu/LexUriServ/LexUriServ.do?uri=CELEX:32012R0607:MT:NOT">Regolament Implimentattiv tal-Kummissjoni (UE) Nru 607/2012</ref></p>
<p>Is-sit elettroniku tar-Regolament tal-UE dwar l-Injam
<ref target="http://ec.europa.eu/eutr2013/">http://ec.europa.eu/eutr2013/</ref></p>
<p>Test tar-Regolament tal-UE dwar l-Injam – Kummissjoni Ewropea <ref target="http://ec.europa.eu/environment/forests/injam_regulation.htm">http://ec.europa.eu/environment/forests/injam_regulation.htm</ref> 
Sommarju tar-Regolament tal-UE dwar l-Injam 
<ref target="http://ec.europa.eu/environment/forests/injam_regulation.htm#products">http://ec.europa.eu/environment/forests/injam_regulation.htm#products</ref></p>
<p>Dokument ta' gwida dwar ir-Regolament tal-UE dwar l-Injam
<ref target="http://ec.europa.eu/environment/forests/pdf/guidance_document.pdf">http://ec.europa.eu/environment/forests/pdf/guidance_document.pdf</ref></p>
<p>Fuljett tar-Regolament tal-UE dwar l-Injam 
<ref target="http://ec.europa.eu/environment/forests/pdf/EUTR_Leaflet_MT.pdf">http://ec.europa.eu/environment/forests/pdf/EUTR_Leaflet_MT.pdf</ref></p>
<p>FLEGT <ref target="http://www.euflegt.efi.int/portal/">http://www.euflegt.efi.int/portal/</ref></p>
<p>CITES <ref target="http://www.cites.org/">http://www.cites.org/</ref></p>
</text></body></html>