<html><body><text id="wikipedia_mt_wikipedia_org__8315.html" ns="0" revid="266528" sourceurl="https://mt.wikipedia.org/wiki/Slovakkja" title="Slovakkja" type="wikipedia">Slovakkja
<p>Is-<hi rend="bold">Slovakkja</hi> ( <ref target="https://mt.wikipedia.org/wiki/Stampa:En-us-Slovakia.ogg">sloʊˈvɑːkiə</ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:En-us-Slovakia.ogg">info</ref>); <ref target="https://mt.wikipedia.org/wiki/Lingwa_Slovakka">Slovakk</ref>:  <ref target="https://mt.wikipedia.org/wiki/Stampa:Sk-Slovensko.ogg"><hi rend="italic">Slovensko</hi></ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:Sk-Slovensko.ogg">info</ref>)), uffiċjalment ir-<hi rend="bold">Repubblika Slovakka</hi> (<ref target="https://mt.wikipedia.org/wiki/Lingwa_Slovakka">Slovakk</ref>: <hi rend="italic">Slovenská republika</hi>), hija <ref target="https://mt.wikipedia.org/wiki/Pajjiż_interkjuż">pajjiż interkjuż</ref> fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-pajjiż għandhu popolazzjoni ta' aktar minn ħames miljuni u erja ta' madwar 49,000 kilometru kwadru (19,000 mi kw). Is-Slovakkja hija mdawra mir-<ref target="https://mt.wikipedia.org/wiki/Repubblika_Ċeka">Repubblika Ċeka</ref> u l-<ref target="https://mt.wikipedia.org/wiki/Awstrija">Awstrija</ref> lejn il-punent, il-<ref target="https://mt.wikipedia.org/wiki/Polonja">Polonja</ref> lejn it-tramuntana, l-<ref target="https://mt.wikipedia.org/wiki/Ukraina">Ukraina</ref> lejn il-lvant u l-<ref target="https://mt.wikipedia.org/wiki/Ungerija">Ungerija</ref> fin-nofsinhar. L-akbar belt hija l-kapitali, <ref target="https://mt.wikipedia.org/wiki/Bratislava">Bratislava</ref>, u t-tieni l-akbar hija <ref target="https://mt.wikipedia.org/wiki/Košice">Košice</ref>. Is-Slovakkja hija stat membru tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, tan-<ref target="https://mt.wikipedia.org/wiki/NATO">NATO</ref>, tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref>, l-<ref target="https://mt.wikipedia.org/wiki/Organizzazzjoni_għall-Kooperazzjoni_Ekonomika_u_Żvilupp">OECD</ref> u L-<ref target="https://mt.wikipedia.org/wiki/Organizzazzjoni_Dinjija_tal-Kummerċ">WTO</ref> fost oħrajn. Il-<ref target="https://mt.wikipedia.org/wiki/Lingwa_uffiċjali">lingwa uffiċjali</ref> hija s-<ref target="https://mt.wikipedia.org/wiki/Lingwa_Slovakka">Slovakk</ref>, membru tal-familja tal-<ref target="https://mt.wikipedia.org/wiki/Lingwi_Slavi">Lingwi Slavi</ref>.</p>
<p>Is-<ref target="https://mt.wikipedia.org/wiki/Slavi">Slavi</ref> waslu fit-territorju li llum il-ġurnata msejjaħ Slovakkja fis-sekli 5 u 6 matul il-<ref target="https://mt.wikipedia.org/wiki/Perijodu_ta'_emigrazzjoni">perijodu ta' emigrazzjoni</ref>. Matul l-istorja, diversi partijiet tas-Slovakkja tal-lum kienu ikkontrollati mill-Imperu ta' <ref target="https://mt.wikipedia.org/wiki/Samo">Samo</ref> (l-ewwel unità politika magħrufa tas-Slavi), il-<ref target="https://mt.wikipedia.org/wiki/Prinċipalità_ta'_Nitra">Prinċipalità ta' Nitra</ref> (bħala entità indipendenti, bħala parti tal-Gran Moravja u bħala parti mir-Renju Ungeriż), il-<ref target="https://mt.wikipedia.org/wiki/Gran_Moravja">Gran Moravja</ref>, ir-<ref target="https://mt.wikipedia.org/wiki/Renju_tal-Ungerija">Renju tal-Ungerija</ref>,<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> l-<ref target="https://mt.wikipedia.org/wiki/Awstrija–Hungary">Imperu Awstro-Ungeriż</ref> jew l-Imperu Habsburg, u ċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>. L-i<ref target="https://mt.wikipedia.org/wiki/Repubblika_Slovakka_(1939-1945)">Stat Slovakk</ref> separat eżista għal mien qasir fit-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, li matulha s-Slovakkja kienet dipendenza tal-<ref target="https://mt.wikipedia.org/wiki/Ġermanja_Nażista">Ġermanja Nażista</ref> bejn l-1939 u l-1944. Mill-1945, is-Slovakkja għal darb'oħra saret parti miċ-Ċekoslovakkja.
Is-Slovakkja saret stat indipendenti fl-1 ta' Jannar 1993 wara x-xoljiment paċifiku taċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>.</p>
Is-sistema politika
<p>Is-Slovakkja hija repubblika demokratika parlamentari b’kap tal-gvern - il-prim ministru - li għandu l-biċċa l-kbira tas-setgħa eżekuttiva u kap tal-istat - il-president - li huwa l-kap formali tal-eżekuttiv, iżda b’setgħat limitati ħafna. Il-pajjiż huwa subdiviż fi 8 reġjuni, b’kull wieħed imsemmi għall-belt prinċipali tiegħu. Dawn ingħataw ċertu livell ta’ awtonomija mill-2002 ’l hawn.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
Il-kummerċ u l-ekonomija
<p>L-aktar setturi importanti tal-ekonomija tas-Slovakkja fl-2018 kienu l-industrija (26.2%), il-kummerċ bl-ingrossa u bl-imnut, it-trasport, l-akkomodazzjoni u s-servizzi tal-ikel (20.2%), l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta’ xogħol soċjali (14.8%).<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-kummerċ fi ħdan l-UE jammonta għal 86% tal-esportazzjonijiet tas-Slovakkja (il-<ref target="https://mt.wikipedia.org/wiki/Ġermanja">Ġermanja</ref> 22%, iċ-<ref target="https://mt.wikipedia.org/wiki/Ċekja">Ċekja</ref> 12% u l-<ref target="https://mt.wikipedia.org/wiki/Polonja">Polonja</ref> 8%), filwaqt li barra mill-UE 3% jmorru fl-<ref target="https://mt.wikipedia.org/wiki/Istati_Uniti">Istati Uniti</ref> u 2% kemm fir-<ref target="https://mt.wikipedia.org/wiki/Russja">Russja</ref> u kif ukoll fiċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>F’termini ta’ importazzjonijiet, 80% jiġu minn Stati Membri tal-UE (il-<ref target="https://mt.wikipedia.org/wiki/Ġermanja">Ġermanja</ref> 20%, iċ-<ref target="https://mt.wikipedia.org/wiki/Ċekja">Ċekja</ref> 16% u l-<ref target="https://mt.wikipedia.org/wiki/Awstrija">Awstrija</ref> 10%), filwaqt li barra mill-UE 5% jiġu kemm mir-<ref target="https://mt.wikipedia.org/wiki/Russja">Russja</ref> kif ukoll mill-<ref target="https://mt.wikipedia.org/wiki/Korea_t’Isfel">Korea t’Isfel</ref>.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
Is-Slovakkja fl-UE
<p>Hemm 13-il membru fil-<ref target="https://mt.wikipedia.org/wiki/Parlament_Ewropew">Parlament Ewropew</ref> mis-Slovakkja.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentanti tal-gvern Slovakk, skont il-qasam tal-politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-Kunsill tal-UE m’għandux persuna waħda permanenti bħala president (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Matul dawn is-6 xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE.
Dati tal-presidenzi Slovakki:
Lul-Diċ 2016<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-Kummissarju nominat mis-Slovakkja għall-Kummisjoni Ewropea hu <ref target="https://mt.wikipedia.org/wiki/Maroš_Šefčovič">Maroš Šefčovič</ref>, il-Viċi President għar-Relazzjonijiet Interistituzzjonali u l-Prospettiva.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Is-Slovakkja għandha 9 rappreżentanti fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Is-Slovakkja għandha 7 rappreżentanti fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE tar-rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Is-Slovakkja tikkomunika wkoll mal-istituzzjonijiet tal-UE permezz tar-rappreżentanza permanenti tagħha fi Brussell. Bħala l-“ambaxxata għall-UE” tas-Slovakkja, il-kompitu ewlieni tagħha hu li tiżgura li l-interessi u l-politiki tal-pajjiż huma segwiti b’mod effettiv kemm jista’ jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Ċifri tal-2018 għas-Slovakkja:<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<list type="unordered"><item>Nefqa totali tal-UE fis-Slovakkja – € 2.457 biljun (ekwivalenti għal 2.78% tal-ekonomija Slovakka)</item>
<item>Kontribuzzjoni totali għall-baġit tal-UE – € 0.764 biljun (ekwivalenti għal 0.86% tal-ekonomija Slovakka)</item></list>
<p>Il-flus imħallsa fil-baġit tal-UE mis-Slovakkja jgħinu biex jiġu ffinanzjati programmi u proġetti fil-pajjiżi kollha tal-UE – bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
</text></body></html>