<html><body><text id="wikipedia_mt_wikipedia_org__8841.html" ns="0" revid="215371" sourceurl="https://mt.wikipedia.org/wiki/Grupp_%C4%8A_tat-Tazza_tad-Dinja_tal-Futbol_2006" title="Grupp Ċ tat-Tazza tad-Dinja tal-Futbol 2006" type="wikipedia">Grupp Ċ tat-Tazza tad-Dinja tal-Futbol 2006
<p><hi rend="bold">Grupp Ċ tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-Futbol 2006</ref></hi> li saret fil-<ref target="https://mt.wikipedia.org/wiki/Ġermanja">Ġermanja</ref>, kien jikkonsisti minn erba' timijiet. Il-logħob minn dan il-grupp kien bejn l-<ref target="https://mt.wikipedia.org/wiki/10_ta'_Ġunju">10 ta' Ġunju</ref> <ref target="https://mt.wikipedia.org/wiki/2006">2006</ref> u l-<ref target="https://mt.wikipedia.org/wiki/21_ta'_Ġunju">21 ta' Ġunju</ref>. L-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> rebħu l-grupp, u avvanzaw għat-tieni rawnd, flimkien mal-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>. Iż-żewġ timijiet spiċċaw bl-istess punti, però l-Arġentina kisbu l-ewwel post minħabba differenza ta' gowls aħjar. Il-<ref target="https://mt.wikipedia.org/wiki/Tim_nazzjonali_tal-futbol_tal-Kosta_tal-Avorju">Kosta tal-Avorju</ref> u s-<ref target="https://mt.wikipedia.org/wiki/Tim_nazzjonali_tal-futbol_tas-Serbja_u_Montenegro">Serbja u Montenegro</ref> naqsu li javanzaw.</p>
<figure><caption>Eluf ta' partitarji <ref target="https://mt.wikipedia.org/wiki/Olanda">Olandiżi</ref> marru l-<ref target="https://mt.wikipedia.org/wiki/Ġermanja">Ġermanja</ref> biex isegwu t-<ref target="https://mt.wikipedia.org/wiki/Tim_nazzjonali_tal-futbol_tal-Olanda">tim nazzjonali tagħhom</ref></caption></figure>
<figure><caption>Il-partitarji jxejru l-<ref target="https://mt.wikipedia.org/wiki/Bandiera_tas-Serbja">bandiera tas-Serbja</ref>. Minkejja l-fatt li t-tim nazzjonali kien jirrapreżenta lis-Serbja u Montenegro, l-iskwadra u l-benjamini kienu komposti l-biċċa l-kbira minn <ref target="https://mt.wikipedia.org/wiki/Serbja">Serbi</ref></caption></figure>
<figure><caption>Xi partitarji <ref target="https://mt.wikipedia.org/wiki/Arġentina">Arġentini</ref> f'<ref target="https://mt.wikipedia.org/wiki/Gelsenkirchen">Gelsenkirchen</ref></caption></figure>
<p>Wara l-<ref target="https://mt.wikipedia.org/wiki/Tazza_tad-Dinja_tal-Futbol_2006#Tlugħ_tal-poloz">poloz</ref> li saru f'<ref target="https://mt.wikipedia.org/wiki/Leipzig">Leipzig</ref>, Grupp Ċ ġie deskritt bħala l-<hi rend="italic">grupp tal-mewt</hi>. Dan kien jikonsisti mill-Arġentina (rebbieħa ta' dan il-kampjonat darbtejn, fl-<ref target="https://mt.wikipedia.org/wiki/Tazza_tad-Dinja_tal-Futbol_1978">1978</ref> u fl-<ref target="https://mt.wikipedia.org/wiki/Tazza_tad-Dinja_tal-Futbol_1986">1986</ref>), l-Olanda (finalista tal-kampjonat darbtejn u qabel din l-edizzjoni kienet ukoll fit-tielet post tar-<ref target="https://mt.wikipedia.org/wiki/Rankings_mondjali_tal-FIFA">rankings mondjali tal-FIFA</ref>), il-Kosta tal-Avorju (finalista telliefa tat-<ref target="https://mt.wikipedia.org/wiki/Tazza_Afrikana_tal-Futbol_2006">Tazza Afrikana 2006</ref> u kkunsidrata bħala waħda mill-aqwa timijiet tal-<ref target="https://mt.wikipedia.org/wiki/Afrika">Afrika</ref>), u s-Serbja u Montenegro (it-tim li kklassifika bħala t-tim bl-inqas numru ta' gowls li sofra, fejn irnexxielu jegħleb lil <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> u lill-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref>. Fatt kurjuż fuq il-parteċipazzjoni ta' dan l-aħħar tim, hu li mill-<ref target="https://mt.wikipedia.org/wiki/21_ta'_Mejju">21 ta' Mejju</ref> ta' dik is-sena, il-<ref target="https://mt.wikipedia.org/wiki/Montenegro">Montenegro</ref> iċċelebra r-referendum favur l-indipendenza, u x-xolljiment tas-<ref target="https://mt.wikipedia.org/wiki/Serbja_u_Montenegro">Serbja u Montenegro</ref>. Madankollu, it-tim baqa' xorta parti mill-fażi finali tat-Tazza tad-Dinja u b'hekk sar l-ewwel tim fit-Tazza tad-Dinja li rrapreżenta pajjiż ineżistenti.</p>
<p>Minkejja li kien predett li se jkun hemm taqtigħa bejn l-erba' timijiet, it-titlu mogħti lil dan il-grupp bħala l-<hi rend="italic">grupp tal-mewt</hi> ma tantx baqa' jiswa, eżattament wara l-ewwel partiti. L-Arġentina rebħet 2–1 lill-Kosta tal-Avorju, wara li ddominat parti kbira tal-logħba, minkejja li lejn l-aħħar <ref target="https://mt.wikipedia.org/wiki/Didier_Drogba">Didier Drogba</ref> kien naqqas id-distakk u b'hekk ikkrea iktar pressjoni. Min-naħa l-oħra, l-Olanda rebħet bi skor żgħir ta' 1–0 lis-Serbja u Montenegro.</p>
<p>Fit-tieni sett ta' partiti, l-Olanda rebħet 2–1 lill-Kosta tal-Avorju waqt li l-Arġentina wettqet prestazzjoni eċċellenti biex irnexxielha tegħleb lis-selezzjoni Baltika 6–0 u b'hekk kienu saru favoriti li jiksbu dan it-titlu mondjali. Din ir-rebħa ġiet grazzi għad-doppjetta ta' <ref target="https://mt.wikipedia.org/wiki/Maxi_Rodríguez">Maxi Rodríguez</ref>, u l-gowls l-oħra minn <ref target="https://mt.wikipedia.org/wiki/Esteban_Cambiasso">Esteban Cambiasso</ref>, <ref target="https://mt.wikipedia.org/wiki/Hernán_Crespo">Hernán Crespo</ref>, <ref target="https://mt.wikipedia.org/wiki/Carlos_Tévez">Carlos Tévez</ref> u <ref target="https://mt.wikipedia.org/wiki/Lionel_Messi">Lionel Messi</ref>. It-tieni gowl, li kien skurjat minn Cambiasso, hu kkunsidrat bħala wieħed mill-aqwa gowls fl-istorja tal-kampjonat, wara li dan il-gowl sar minn 24 passaġġ bejn il-plejers Arġentini. Wara dawn iż-żewġ partiti, l-Arġentina u l-Oland kienu kkwalifikaw għar-rawnd suċċessiv, waqt li l-Kosta tal-Avorju u s-Serbja u Montenegro sfaw eliminati.</p>
<p>Fl-aħħar partiti tar-rawnd, it-timijiet lagħbu bl-iskop tal-pożizzjoni fil-grupp. L-Arġentina u l-Olanda affaċċjaw lil xulxin biex jiġi deċiż ir-rebbieħ ta' Grupp Ċ, f'waħda mill-aktar partiti mistennija f'din il-fażi. Minkejja li l-plejers importanti ġew imserrħa minn din il-partita, xorta waħda provdiet emozzjonijiet. Madanakollu, iż-żewġ timijiet ma kisbux aktar minn pari ta' mingħajr gowls. Fl-aħħar partita, <ref target="https://mt.wikipedia.org/wiki/Nikola_Žigić">Nikola Žigić</ref> skorja l-ewwel gowl fl-istorja tas-Serbja u Montenegro fit-Tazza tad-Dinja, u sussegwentament <ref target="https://mt.wikipedia.org/wiki/Saša_Ilić">Saša Ilić</ref> ta vantaġġ doppju. Minkejja ż-żewġ gowls vantaġġ, it-tim Afrikan irnexxielu jagħmel rimonta u permezz ta' penalty fis-86 minuta minn <ref target="https://mt.wikipedia.org/wiki/Bonaventure_Kalou">Bonaventure Kalou</ref> huma rebħu 3–2. B'hekk is-Serbja u Montenegro spiċċaw l-istorja tagħhom b'telfa u mingħajr ma jiksbu punt matul il-kampjonat.</p>


























Ħoloq esterni
<list type="unordered"><item><ref target="http://www.fifa.com/worldcup/archive/germany2006/index.html">Sit uffiċjali tat-Tazza tad-Dinja tal-Futbol 2006</ref></item></list>
</text></body></html>