<html><body><text id="wikipedia_mt_wikipedia_org__16287.html" ns="0" revid="273366" sourceurl="https://mt.wikipedia.org/wiki/Pajji%C5%BCi_l-Baxxi" title="Pajjiżi l-Baxxi" type="wikipedia">Pajjiżi l-Baxxi
Għar-reġjun fl-Olanda, ara <ref target="https://mt.wikipedia.org/wiki/Olanda_(reġjun)">Olanda (reġjun)</ref>.
<p><hi rend="bold">L-Olanda</hi>, <hi rend="bold">Netherlands</hi>, jew il-<hi rend="bold">Pajjiżi l-Baxxi</hi><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> (bl-<ref target="https://mt.wikipedia.org/wiki/Lingwa_Olandiża">Olandiż</ref>: <hi rend="italic">Nederland</hi>) huma pajjiż fl-<ref target="https://mt.wikipedia.org/wiki/Ewropa">Ewropa</ref>. Aktar minn 17-il miljun ruħ jgħixu fih. Fit-Tramuntana u fil-Punent tan-Netherlands jinsab il-<ref target="https://mt.wikipedia.org/wiki/Baħar_tat-Tramuntana">Baħar tat-Tramuntana</ref>. Lejn il-Lvant hemm il-<ref target="https://mt.wikipedia.org/wiki/Ġermanja">Ġermanja</ref> u fin-Nofsinhar hemm il-<ref target="https://mt.wikipedia.org/wiki/Belġju">Belġju</ref>. In-Netherlands huma wieħed mill-pajjiżi fundaturi tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. In-nies li jgħixu fin-Netherlands jissejħu "<ref target="https://mt.wikipedia.org/wiki/Olandiż_(persuna)">Olandiżi</ref>". Il-lingwa tan-Netherlands hi wkoll imsejħa <ref target="https://mt.wikipedia.org/wiki/Lingwa_Olandiża">Olandiż</ref>. Il-<ref target="https://mt.wikipedia.org/wiki/Belt_kapitali">belt kapitali</ref> ewlenija tan-Netherlands hi <ref target="https://mt.wikipedia.org/wiki/Amsterdam">Amsterdam</ref>. Madankollu, dan mhuwiex il-post fejn il-gvern għandu s-sede tiegħu. Il-Kamra tad-Deputati (bl-Olandiż: "Tweede Kamer") tinsab f'<ref target="https://mt.wikipedia.org/wiki/Den_Haag">Den Haag</ref>.</p>
Etimoloġija
<p>In-Netherlands jew il-Pajjiżi Baxxi jissejħu hekk għax l-art togħla metru wieħed biss 'il fuq mil-livell tal-baħar. Terz tal-art hija taħt il-livell tal-baħar. In-Netherlands huma msejħin ukoll l-<ref target="https://mt.wikipedia.org/wiki/Olanda">Olanda</ref>. L-Olanda jew <hi rend="italic">Holland</hi> bl-Olandiż kienet żona rikka ħafna fil-parti tal-Punent tan-Netherlands, u b'hekk sar l-iżball. Xi nies li ma jgħixux fil-parti tal-Punent tan-Netherlands jiddejqu meta n-nies isejħu l-pajjiż bħala l-Olanda. <hi rend="italic">Holland</hi> tfisser "art bis-siġar" għaliex ir-reġjun ta' Holland kien miksi bil-foresti.</p>
Storja
<p>Fl-aħħar tal-<ref target="https://mt.wikipedia.org/wiki/Medjuevu">Medjuevu</ref>, id-<ref target="https://mt.wikipedia.org/wiki/Dukat">Dukat</ref> ta' <ref target="https://mt.wikipedia.org/wiki/Bourgogne">Bourgogne</ref>, li issa sar parti minn <ref target="https://mt.wikipedia.org/wiki/Franza">Franza</ref>, kien jiġbor fih sbatax-il reġjun. Dawk iż-żoni kienu jissejħu n-Netherlands. Meta bint Duka iżżewwġet ir-<ref target="https://mt.wikipedia.org/wiki/Re">re</ref> ta' <ref target="https://mt.wikipedia.org/wiki/Spanja">Spanja</ref>, in-Netherlands saru parti minn Spanja. Fis-seklu 16 ħafna mill-Olandiżi saru <ref target="https://mt.wikipedia.org/wiki/Protestanteżmu">Protestanti</ref>. Ir-re ta' Spanja ma ħax pjaċir u ried l-Olandiżi kollha jkunu <ref target="https://mt.wikipedia.org/wiki/Knisja_Kattolika">Kattoliċi</ref>. Iddeċieda li l-Protestanti kollha għandhom jinqatlu. Naturalment il-poplu Olandiż ma għoġbitux din id-deċiżjoni, u fl-1568 bdiet gwerra kontra Spanja. Il-gwerra damet sal-1648, u għalhekk tissejjaħ il-<ref target="https://mt.wikipedia.org/wiki/Gwerra_ta’_Tmenin_Sena">Gwerra ta’ Tmenin Sena</ref>. Il-mexxej importanti tal-Olandiżi f'din l-gwerra kien <ref target="https://mt.wikipedia.org/wiki/Willem_van_Oranje">Willem van Oranje</ref> imsejjaħ ukoll <ref target="https://mt.wikipedia.org/wiki/Guliermu_s-Sieket">Guliermu s-Sieket</ref>.</p>
<p>Fl-1648, in-Netherlands u Spanja ffirmaw trattat ta' paċi. Il-poplu Olandiż seta' jżomm l-art kollha li kien rebaħ. Il-parti tan-Netherlands li ma kinux rebħu l-Olandiżi baqgħet parti minn Spanja. Aktar tard din il-parti saret il-Belġju.</p>
<p>Meta n-Netherlands saru indipendenti, kienu pajjiż speċjali ħafna. Dak iż-żmien kważi l-pajjiżi kollha tal-Ewropa kienu ggvernati minn re, iżda n-Netherlands ma kinux. In-Netherlands kienu magħmulin minn seba' provinċji, li kienu mmexxija mill-bliet il-kbar. Il-bliet kienu ggvernati mill-muniċipju li kien magħmul minn ċittadini għonja. Flimkien dawn il-provinċji kienu ggvernati minn <ref target="https://mt.wikipedia.org/wiki/Stadtholder">stadtholder</ref>, li għalkemm kellu ħafna qawwa, imqabbel mar-rejiet tal-pajjiżi Ewropej l-oħra kellu ħafna inqas poter. Fis-<ref target="https://mt.wikipedia.org/wiki/Seklu_XVII">seklu 17</ref>, in-Netherlands kienu l-aktar pajjiż għani u wieħed mill-aktar pajjiżi qawwijin fid-<ref target="https://mt.wikipedia.org/wiki/Id-Dinja">dinja</ref>. Għalhekk l-Olandiżi jsejħu s-seklu 17 bħala l-Età tad-Deheb. Huma kellhom artijiet madwar id-dinja. L-art l-aktar importanti kienet l-<ref target="https://mt.wikipedia.org/wiki/Indji_tal-Lvant">Indji tal-Lvant</ref>, li llum sar l-<ref target="https://mt.wikipedia.org/wiki/Indoneżja">Indoneżja</ref>. L-Olandiżi waqqfu ukoll il-<ref target="https://mt.wikipedia.org/wiki/Belt_ta'_New_York">Belt ta' New York</ref>, li kienu jsejħulha Amsterdam il-Ġdida. L-Amerikani nattivi kienu jseħu din iż-żona Manhattan u fl-1628 huma bigħuha lill-Olandiżi għal 60 <ref target="https://mt.wikipedia.org/wiki/Gilder">Gilder</ref>. In-Netherlands ġġieldu ħafna gwerer kontra pajjiżi oħra Ewropej, speċjalment kontra l-<ref target="https://mt.wikipedia.org/wiki/Renju_Unit">Ingilterra</ref>. <ref target="https://mt.wikipedia.org/wiki/Michiel_de_Ruyter">Michiel de Ruyter</ref>, <ref target="https://mt.wikipedia.org/wiki/Ammirall">ammirall</ref> Olandiż, sar eroj Olandiż meta għeleb il-flotta Ingliża qrib <ref target="https://mt.wikipedia.org/wiki/Londra">Londra</ref>.</p>
<p>Fis-seklu 18, in-Netherlands ftaqru. Ħafna nies ħasbu li dan kien it-tort tal-istadtholders. Ħafna ħasbu li kellhom wisq poter u riedu jeħilsu minnhom. Fl-1789, il-poplu Franċiż neħħa r-re tiegħu. L-armati Franċiżi attakkaw pajjiżi oħra biex ineħħu l-mexxejja tagħhom ukoll. Fl-1795 dawn attakkaw in-Netherlands. L-istadtholder Guliermu V kellu jaħrab lejn l-Ingilterra. In-Netherlands ingħataw isem ġdid, ir-<ref target="https://mt.wikipedia.org/wiki/Repubblika_Batavjana">Repubblika Batavjana</ref>, u saru <ref target="https://mt.wikipedia.org/wiki/Demokrazija">demokrazija</ref>. Iżda l-Franċiżi ma kinux kuntenti bil-mexxej Olandiż, u allura fl-1806 l-imperatur Franċiż <ref target="https://mt.wikipedia.org/wiki/Napuljun_Bonaparte">Napuljun</ref> għamel lil ħuh <ref target="https://mt.wikipedia.org/wiki/Louis_Bonaparte">Louis Bonaparte</ref> re tan-Netherlands. Louis sar popolari fin-Netherlands, iżda l-imperatur għal darb'oħra ma kienx kuntent bih, u minħabba dan fl-1810 in-Netherlands saru parti minn Franza.</p>
<p>Fl-1815, Napuljun ġie megħlub, u n-Netherlands reġgħu saru indipendenti. Il-mexxejja tal-pajjiżi Ewropej ħasbu li kienet idea tajba li jagħmlu n-Netherlands aktar b'saħħithom, biex ikunu kapaċi jirreżistu invażjoni oħra Franċiża. Għalhekk il-Belġju u l-<ref target="https://mt.wikipedia.org/wiki/Lussemburgu">Lussemburgu</ref> ġew miżjuda man-Netherlands. Ir-re Guliermu, bin l-istadtholder Guliermu V, sar re. Il-Belġjani ma kinux kuntenti bir-re Olandiż u fl-1830 dawn irribellaw. Guliermu bagħat armata u inizjalment il-qawwa tiegħu kienet aqwa ħafna mill-Belġjani, iżda wara għaxart ijiem il-Franċiżi bagħtu armata biex jgħinuhom. Fl-1831, il-Belġjani għażlu re għalihom, u l-Belġju sar pajjiż indipendenti.</p>
<p>Xi nies ħasbu li r-re Olandiż kellu wisq poter. Riedu li jagħtuh inqas qawwa u jivvutaw għall-gvern huma infushom. Fl-1848, kien hemm irvelli vjolenti kontra r-rejiet ta' bosta pajjiżi Ewropej. Ir-re Olandiż beża' li ħa jiġri l-istess fin-Netherlands. Għalhekk ħalla lil <ref target="https://mt.wikipedia.org/wiki/Johan_Rudolf_Thorbecke">Johan Rudolf Thorbecke</ref> jikteb <ref target="https://mt.wikipedia.org/wiki/Kostituzzjoni">kostituzzjoni</ref>. Minn dak iż-żmien in-nies setgħu jivvutaw. Għall-ewwel l-irġiel għonja biss setgħu jivvutaw. Mill-1919, <ref target="https://mt.wikipedia.org/wiki/Suffraġju_universali">kulħadd seta' jivvota</ref>.</p>
<p>F<ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, in-Netherlands ma ħadux sehem fi gwerer. L-Olandiżi riedu jibqgħu newtrali f<ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinja</ref> wkoll, imma fl-1940 il-pajjiż ġie invadut u okkupat mill-<ref target="https://mt.wikipedia.org/wiki/Ġermanja">Ġermanja</ref>. Bħal fil-pajjiżi l-oħra li kienu okkupaw, il-Ġermaniżi bdew joqtlu l-<ref target="https://mt.wikipedia.org/wiki/Ġudaiżmu">Lhud</ref>. <ref target="https://mt.wikipedia.org/wiki/Anne_Frank">Anne Frank</ref> kienet tifla Lhudija li għexet fin-Netherlands. Hija mietet f' kamp ta' konċentrament Ġermaniż. Meta hi u l-familja tagħha kienu qed jistaħbew mill-Ġermaniżi, kitbet djarju. Wara l-gwerra d-djarju tagħha sar famuż ħafna. Fl-1944, l-armata <ref target="https://mt.wikipedia.org/wiki/Stati_Uniti">Amerikana</ref>, <ref target="https://mt.wikipedia.org/wiki/Kanada">Kanadiża</ref>, <ref target="https://mt.wikipedia.org/wiki/Polonja">Pollakka</ref> u Brittanika lliberat in-Nofsinhar tan-Netherlands mill-Ġermaniżi. Riedu jaqsmu x-xmara <ref target="https://mt.wikipedia.org/wiki/Renu">Renu</ref> sabiex jilliberaw il-bqija tal-pajjiż, iżda ġew megħluba mill-Ġermaniżi. Ħa sa Mejju 1945 qabel ma l-pajjiż kollu ġie lliberat. Matul il-ħames snin tal-okkupazzjoni Ġermaniża, mietu 250,000 ruħ fin-Netherlands.</p>
<p>Ftit wara l-gwerra, l-Indoneżja ddikjarat l-indipendenza. L-Olandiżi bagħtu s-suldati l-Indoneżja. Matul il-gwerra l-Olandiż irrealizzaw kif iħossuhom dawk li jkunu okkupati minn pajjiż ieħor, għalhekk xi nies ħasbu li l-Olandiżi ma kellhomx jagħmlu l-istess lill-Indoneżjani. Wara, pajjiżi oħra inklużi l-Istati Uniti, qalu lill-Olandiżi biex jitilqu mill-Indoneżja, xi ħaġa li finalment ġrat fl-1949.</p>
<p>Wara l-gwerra, in-Netherlands saru wieħed mill-iktar pajjiżi għonja fid-dinja. Fl-2004, il-<ref target="https://mt.wikipedia.org/wiki/Ġnus_Magħquda">Ġnus Magħquda</ref> qalu li n-Netherlands kienu l-ħames l-aħjar pajjiż biex wieħed jgħix fih.</p>
Politika
<p>In-Netherlands huma <ref target="https://mt.wikipedia.org/wiki/Monarkija_kostituzzjonali">monarkija kostituzzjonali</ref>. Dan ifisser li l-pajjiż għandu re jew reġina, iżda l-veru poter hu f'idejn il-<ref target="https://mt.wikipedia.org/wiki/Parlament">parlament</ref>, magħżul mill-poplu Olandiż. In-nies Olandiżi kollha li għandhom 18-il sena jew aktar jistgħu jivvutaw. Issir <ref target="https://mt.wikipedia.org/wiki/Elezzjoni">elezzjoni</ref> kull erba' snin. Wara l-elezzjonijiet, il-partiti li jġibu l-maġġoranza tal-voti joħolqu kabinett. Il-kabinett jikkonsisti minn <ref target="https://mt.wikipedia.org/wiki/Prim_ministru">Prim Ministru</ref> u bosta ministri.</p>
<p>Dawn li ġejjin huma l-<ref target="https://mt.wikipedia.org/wiki/Partit_politiku">partiti politiċi</ref> fil-parlament:</p>
<list type="unordered"><item><ref target="https://mt.wikipedia.org/wiki/CDA">CDA</ref>, l-Appell Nisrani-Demokratiku. Is-CDA huwa r-raba' l-ikbar partit. Il-membri tas-CDA huma fil-parti l-kbira <ref target="https://mt.wikipedia.org/wiki/Kristjaneżmu">Insara</ref>. Il-Prim Ministru ta' qabel, <ref target="https://mt.wikipedia.org/wiki/Jan_Peter_Balkenende">Jan Peter Balkenende</ref>, huwa membru tas-CDA.</item>
<item><ref target="https://mt.wikipedia.org/wiki/PvdA">PvdA</ref>, il-Partit tal-Ħaddiema. Il-PvdA huwa partit <ref target="https://mt.wikipedia.org/wiki/Soċjaliżmu_Demokratiku">Soċjal-Demokratiku</ref>. Hu t-tieni l-akbar partit.</item>
<item><ref target="https://mt.wikipedia.org/wiki/VVD">VVD</ref>, il-Partit Popolari għal-Libertà u d-Demokrazija. Il-VVD hu partit <ref target="https://mt.wikipedia.org/wiki/Liberaliżmu">liberali</ref> u l-akbar partit. Il-Prim Ministru li hemm issa, <ref target="https://mt.wikipedia.org/wiki/Mark_Rutte">Mark Rutte</ref> hu membru tal-VVD.</item>
<item><ref target="https://mt.wikipedia.org/wiki/SP">SP</ref>, il-Partit Soċjalista. L-SP kien partit <ref target="https://mt.wikipedia.org/wiki/Komuniżmu">Komunista</ref>, iżda issa hu partit <ref target="https://mt.wikipedia.org/wiki/Soċjaliżmu">soċjalista</ref>.</item>
<item><ref target="https://mt.wikipedia.org/wiki/GroenLinks">GroenLinks</ref>, ix-Xellug Ħadrani. GroenLinks huwa parit soċjal-demokratiku li jagħti attenzjoni speċjali lill-ambjent.</item>
<item><ref target="https://mt.wikipedia.org/wiki/D66">D66</ref>, id-Demokratiċi 66. Id-D66 twaqqaf fl-1966. Bħall-VVD, hu partit liberali iżda d-D66 hu aktar progressiv mill-VVD.</item>
<item><ref target="https://mt.wikipedia.org/wiki/ChristenUnie">ChristenUnie</ref>, l-Unjoni Nisranija. ChristenUnie hu partit Nisrani.</item>
<item><ref target="https://mt.wikipedia.org/wiki/PVV">PVV</ref>, il-Partit għal-Libertà. Dan huwa partit konservattiv ħafna tal-Lemin u t-tielet l-akbar partit.</item>
<item><ref target="https://mt.wikipedia.org/wiki/Partij_voor_de_Dieren">Partij voor de Dieren</ref>, il-Partit għall-Annimali. Huwa partit għad-drittijiet tal-annimali.</item>
<item><ref target="https://mt.wikipedia.org/wiki/PST">PST</ref>. Il-PST hu partit Nisrani konservattiv ħafna.</item></list>
<p>In-Netherlands huma magħrufin għat-tolleranza fil-politika. In-Netherlands huma pajjiż fejn id-<ref target="https://mt.wikipedia.org/wiki/Drogi_ħfief">drogi ħfief</ref> mhumiex kompletament meqjusin illegali. Barra minn hekk, in-Netherlands huma wieħed mill-pajjiżi li jippermettu ż-żwieġ bejn żewġ persuni tal-istess ġeneru, l-<ref target="https://mt.wikipedia.org/wiki/Ewtanażja">ewtanażja</ref> u l-<ref target="https://mt.wikipedia.org/wiki/Prostituzzjoni">prostituzzjoni</ref> legali.</p>
<p>Minħabba li huma minn tal-ewwel demokraziji parlamentari, in-Netherlands kienu pajjiż modern sa mit-twaqqif tagħhom. Fost affiljazzjonijiet oħrajn, il-pajjiż huwa membru fundatur tal-Unjoni Ewropea (UE), in-<ref target="https://mt.wikipedia.org/wiki/NATO">NATO</ref>, l-<ref target="https://mt.wikipedia.org/wiki/OECD">OECD</ref>, id-WTO u ffirma wkoll il-Protokoll ta' <ref target="https://mt.wikipedia.org/wiki/Kyoto">Kyoto</ref>. Flimkien mal-Belġju u mal-Lussemburgu, jagħmlu parti mill-unjoni ekonomika tal-Benelux. Il-pajjiż jilqa' fi ħdanu ħames qrati internazzjonali: il-Qorti Permanenti tal-Arbitraġġ, il-Qorti Internazzjonali tal-Ġustizzja, it-Tribunal Kriminali Internazzjonali għall-Eks Jugożlavja, il-Qorti Kriminali Internazzjonali u t-Tribunal Speċjali għal-<ref target="https://mt.wikipedia.org/wiki/Libanu">Libanu</ref>. L-ewwel erbgħa jinsabu f'Den Haag bħalma tinsab l-aġenzija tal-intelliġenza kriminali tal-UE, <ref target="https://mt.wikipedia.org/wiki/Europol">Europol</ref>. Għalhekk, li din il-belt ġiet imsejħa "l-kapitali legali tad-dinja".</p>
Provinċji
<figure><caption>Mappa tan-Netherlands</caption></figure>
<p>Fin-Netherlands hemm 12-il provinċja:</p>
<p>Hemm ukoll tliet muniċipji speċjali li huma territorji extra-Ewropej tan-Netherlands fil-<ref target="https://mt.wikipedia.org/wiki/Karibew">Karibew</ref>:</p>
<p>Minbarra dawn <ref target="https://mt.wikipedia.org/wiki/Aruba">Aruba</ref>, <ref target="https://mt.wikipedia.org/wiki/Curaçao">Curaçao</ref> u <ref target="https://mt.wikipedia.org/wiki/Sint_Maarten">Sint Maarten</ref> huma wkoll parti mir-Renju tan-Netherlands.</p>
Ġeografija
<p>Fil-fatt, il-biċċa l-kbira tan-Netherlands inħolqu mir-ramel li kaxkru l-ħafna xmajjar li jgħaddu minnha. L-iżjed importanti fosthom huma r-<ref target="https://mt.wikipedia.org/wiki/Renu">Renu</ref>, il-<ref target="https://mt.wikipedia.org/wiki/Maas">Maas</ref>, l-<ref target="https://mt.wikipedia.org/wiki/Ijssel">Ijssel</ref> u s-<ref target="https://mt.wikipedia.org/wiki/Scelt">Scelt</ref>. Ħafna mill-art tan-Netherlands tinsab taħt il-livell tal-baħar. Madankollu, l-Olandiżi nixxfu ħafna lagi u partijiet fejn kien hemm il-baħar biex joħolqu dawk li jgħidulhom <hi rend="italic">polders</hi>. Għalhekk għandhom dan il-<ref target="https://mt.wikipedia.org/wiki/Qawl">qawl</ref> "Alla ħoloq id-dinja, iżda l-Olandiżi ħolqu n-Netherlands". Minħabba dan, in-Netherlands għandhom art ċatta ħafna. Fix-Xlokk nett tan-Netherlands, f'Limburg, hemm xi għoljiet. Għalhekk, dan ir-reġjun hu attrazzjoni turistika għal ħafna Olandiżi. L-ogħla punt fin-Netherlands, <ref target="https://mt.wikipedia.org/wiki/Vaalserberg">Vaalserberg</ref>, huwa 321 metru 'l fuq mil-livell tal-baħar.</p>
Nies
<figure><caption><ref target="https://mt.wikipedia.org/wiki/Mitħna">Mitħna</ref> fil-Pajjiżi l-Baxxi</caption></figure>
<p>In-Netherlands huma pajjiż żgħir, imma hemm ħafna nies li jgħixu hemmhekk. Huma wieħed mill-pajjiżi bl-ogħla densità tal-popolazzjoni fid-dinja.</p>
<p>Il-biċċa l-kbira tan-nies fin-Netherlands jitkellmu bl-<ref target="https://mt.wikipedia.org/wiki/Lingwa_Olandiża">Olandiż</ref>. Fi <ref target="https://mt.wikipedia.org/wiki/Friesland">Friesland</ref> madwar 200,000 ruħ jitkellmu l-<ref target="https://mt.wikipedia.org/wiki/Lingwa_Friżjana">Friżjan</ref>. Xi Olandiżi jitkellmu bid-<ref target="https://mt.wikipedia.org/wiki/Djalett">djaletti</ref>. Id-djaletti Sassoni mitkellma fil-parti tal-Grigal tan-Netherlands huma pjuttost simili għad-djaletti Ġermaniżi tan-Nofsinhar.</p>
<p>Skont stħarriġ magħmul fl-2006, 25% tal-poplu Olandiż huma <ref target="https://mt.wikipedia.org/wiki/Kristjaneżmu">Nsara</ref> u 3% jemmnu f'xi <ref target="https://mt.wikipedia.org/wiki/Reliġjon">reliġjon</ref> organizzata oħra, bħall-Ġudaiżmu, l-<ref target="https://mt.wikipedia.org/wiki/Iżlam">Iżlam</ref> jew l-<ref target="https://mt.wikipedia.org/wiki/Induiżmu">Induiżmu</ref>, eċċ., filwaqt li 26% għandhom twemmin spiritwali mhux marbut ma' reliġjon. L-44% l-oħra mhumiex reliġjużi.</p>
</text></body></html>