<html><body><text id="wikipedia_mt_wikipedia_org__26409.html" ns="0" revid="265000" sourceurl="https://mt.wikipedia.org/wiki/Park_ta%E2%80%99_Muskau" title="Park ta’ Muskau" type="wikipedia">Park ta’ Muskau<figure><caption>Il-Park ta’ Muskau</caption></figure>
<p>Il-<hi rend="bold">Park ta’ Muskau</hi> (bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>: <hi rend="italic">Muskauer Park</hi>, uffiċjalment <hi rend="italic">Fürst-Pückler-Park Bad Muskau</hi>; bil-<ref target="https://mt.wikipedia.org/wiki/Lingwa_Pollakka">Pollakk</ref>: <hi rend="italic">Park Mużakowski</hi>) huwa park pajsaġġistiku fir-reġjun ta’ <ref target="https://mt.wikipedia.org/wiki/Oberlausitz">Oberlausitz</ref> fil-<ref target="https://mt.wikipedia.org/wiki/Ġermanja">Ġermanja</ref> u ta’ <hi rend="italic">Łużyce Górne</hi> fil-<ref target="https://mt.wikipedia.org/wiki/Polonja">Polonja</ref>. Huwa l-ikbar ġnien <ref target="https://mt.wikipedia.org/wiki/Ingliż">Ingliż</ref> fl-Ewropa Ċentrali u wieħed mill-iktar ġonna Ingliżi famużi, li huwa estiż tul iż-żewġ naħat tal-fruntiera Ġermaniża-Pollakka tul ix-xmara <hi rend="italic">Lausitzer Neiße / Nysa Łużycka</hi>. Il-park ġie mqassam mill-1815 ’il quddiem skont l-ordnijiet tal-Prinċep <ref target="https://mt.wikipedia.org/wiki/Hermann_von_Pückler-Muskau">Hermann von Pückler-Muskau</ref> (1785-1871), iċċentrat fuq ir-residenza tiegħu ta’ Schloss Muskau (il-Kastell ta’ Muskau).<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>F’Lulju 2004, il-Park ta’ Muskau tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Ħarsa ġenerali
<figure><caption>Ix-xmara fil-Park ta’ Muskau</caption></figure>
<p>Il-park ikopri erja ta’ 3.5 kilometri kwadri fil-Polonja u ta’ 2.1 kilometri kwadri fil-Ġermanja. Il-park huwa estiż fuq iż-żewġ naħat tax-xmara <hi rend="italic">Lausitzer Neiße / Nysa Łużycka</hi>, li tikkostitwixxi l-fruntiera bejn iż-żewġ pajjiżi. Iż-żona ta’ lqugħ madwar il-park tinkludi r-raħal Ġermaniż ta’ <ref target="https://mt.wikipedia.org/wiki/Bad_Muskau">Bad Muskau</ref> fil-Punent u r-raħal Pollakk ta’ <ref target="https://mt.wikipedia.org/wiki/Łęknica">Łęknica</ref> fil-Lvant, u għandha erja ta’ 17.9-il kilometru kwadru. Filwaqt li l-Kastell ta’ Muskau jinsab fil-Punent tax-xmara, il-qalba tal-park tinkludi ż-żoni għoljin tal-boskijiet fix-xatt tal-Lvant imsejħa “l-Park fuq l-Art Imtarrġa”. Fl-2003 reġa’ nbena pont pedonali minn naħa għall-oħra tax-xmara sabiex jerġgħu jingħaqdu ż-żewġ partijiet fiż-żewġ pajjiżi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-park sar ukoll wieħed mill-Monumenti Storiċi uffiċjali tal-Polonja (P<hi rend="italic">omnik Historii</hi>) mill-1 ta’ Mejju 2004, u jiġi ssorveljat mill-Bord tal-Wirt Nazzjonali tal-Polonja.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Sit ta’ Wirt Dinji
<figure><caption>Tabella tal-UNESCO bil-mappa tal-park</caption></figure>
<p>Fit-2 ta’ Lulju 2004, l-UNESCO żiedet il-park fil-lista tas-Siti ta’ Wirt Dinji tagħha, bħala “eżempju eżemplari ta’ kollaborazzjoni kulturali transfruntiera bejn il-Polonja u l-Ġermanja”.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Il-valur universali straordinarju tal-Park ta’ Muskau ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-park witta t-triq għall-iżvilupp arkitettoniku tal-pajsaġġ ideali magħmul mill-bniedem bħala dixxiplina u influwenzah; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-park kien pijunier ta’ approċċi ġodda għad-disinn tal-pajsaġġ fil-bliet u influwenzahom ferm.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Storja
<p>Fortizza fuq ix-xmara <hi rend="italic">Lausitzer Neiße/Nysa Łużycka</hi> f’Muskau ssemmiet għall-ewwel darba saħansitra fis-seklu 13 taħt it-tmexxija ta’ <ref target="https://mt.wikipedia.org/wiki/Enriku_III_ta’_Meissen">Enriku III ta’ Meissen</ref>. Il-fundatur tal-park biswit kien il-<ref target="https://mt.wikipedia.org/wiki/Hermann_von_Pückler-Muskau">Prinċep Hermann von Pückler-Muskau</ref> (1785-1871), l-awtur tar-<hi rend="italic">Rimarki influwenti dwar il-Ġardinaġġ tal-Pajsaġġ</hi> u sid ta’ Muskau mill-1811. Wara studji fit-tul fl-<ref target="https://mt.wikipedia.org/wiki/Ingilterra">Ingilterra</ref>, fl-1815 matul iż-żmien meta l-parti tal-Grigal tal-Lusazja ta’ Fuq spiċċat f’idejn il-<ref target="https://mt.wikipedia.org/wiki/Renju_tal-Prussja">Prussja</ref>, huwa għamel il-Park. Iktar ’il quddiem, huwa stabbilixxa skola internazzjonali tal-immaniġġjar tal-pajsaġġ f’Bad Muskau u ddeskriva l-kostruzzjoni ta’ park estensiv tal-pajsaġġ mad-dawra tal-belt “b’mod li ma qatt ma sar qabel fuq skala daqshekk kbira”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Il-Kastell l-Antik</caption></figure>
<p>Ix-xogħlijiet kienu jinvolvu l-immudellar mill-ġdid tal-“Kastell Antik” Barokk - fil-fatt dak li qabel kien bieb tal-kastell - u l-kostruzzjoni ta’ <ref target="https://mt.wikipedia.org/wiki/Kappella">kappella</ref> Neo-Gotika, dar tal-kampanja Ingliża, diversi pontijiet, u għalqa bis-siġar tal-<ref target="https://mt.wikipedia.org/wiki/Larinġ">larinġ</ref> iddisinjata minn <ref target="https://mt.wikipedia.org/wiki/Friedrich_Ludwig_Persius">Friedrich Ludwig Persius</ref>. Pückler għamel rikostruzzjoni tal-fortizza <ref target="https://mt.wikipedia.org/wiki/Medjuevu">Medjevali</ref> bħala l-“Kastell il-Ġdid”, iċ-ċentru kompożizzjonali tal-park, b’network ta’ mogħdijiet li joħorġu minnu u post ta’ divertiment influwenzat mill-ideat ta’ <ref target="https://mt.wikipedia.org/wiki/Humphry_Repton">Humphry Repton</ref>, li ibnu <ref target="https://mt.wikipedia.org/wiki/John_Adey">John Adey</ref> ħadem f’Muskau mill-1822 ’il quddiem. L-estensjonijiet baqgħu għaddejjin sal-1845, meta Pückler minħabba d-djun enormi tiegħu kien kostrett li jbigħ il-patrimonju. Is-sena ta’ wara ġiet akkwistata mill-<ref target="https://mt.wikipedia.org/wiki/Prinċep_Frederick_tan-Netherlands">Prinċep Frederick tan-Netherlands</ref>, li impjega lil <ref target="https://mt.wikipedia.org/wiki/Eduard_Petzold">Eduard Petzold</ref>, dixxiplu ta’ Pückler u <ref target="https://mt.wikipedia.org/wiki/Ġardinar">ġardinar</ref> magħruf tal-pajsaġġ, biex jitlesta d-disinn tiegħu. Mal-mewt tiegħu fl-1881, wirtet kollox bintu l-<ref target="https://mt.wikipedia.org/wiki/Prinċipessa_Marie_tan-Netherlands">Prinċipessa Marie tan-Netherlands</ref>, li biegħet il-park lill-familja <ref target="https://mt.wikipedia.org/wiki/Familja_Von_Arnim">Arnim.</ref><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Il-Kastell il-Ġdid</caption></figure>
<p>Matul il-Battalja ta’ <ref target="https://mt.wikipedia.org/wiki/Berlin">Berlin</ref>, iż-żewġ kastelli u l-erba’ pontijiet madwar in-Neisse ġew imwaqqa’. Il-Konti von Arnim-Muskau tneħħa mill-Amministrazzjoni Militari Sovjetika fil-Ġermanja u mill-implimentazzjoni tal-<ref target="https://mt.wikipedia.org/wiki/Linja_Oder-Neisse">linja Oder-Neisse</ref> fl-1945, il-park ġie maqsum mill-fruntiera tal-istat bejn il-Polonja u l-Ġermanja, b’żewġ terzi tiegħu fuq in-naħa Pollakka. Kien fis-snin 60 tas-seklu 20 li l-awtoritajiet gradwalment aċċettaw il-legat tal-<hi rend="italic">“Junker”</hi> <hi rend="italic">Prinċep</hi> Pückler. Il-Kastell l-Antik inbena mill-ġdid mill-amministrazzjoni tal-Ġermanja tal-Lvant fl-1965-1972, filwaqt li l-Kastell il-Ġdid u l-pontijiet ġew irrestawrati iktar ’il quddiem. L-<hi rend="italic">Englische Brücke</hi> (“il-Pont Ingliż”) li jaqsam ix-xmara Neisse ġie msewwi u ġie inawgurat mill-ġdid fis-17 ta’ Ottubru 2011, wara li kien twaqqa’ bl-isplussivi fl-1945.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Wara r- Rivoluzzjonijiet tal-1989, l-amministrazzjonijiet Ġermaniżi u Pollakki ngħaqdu fl-iżvilupp mill-ġdid tal-kumpless tal-park. Peress li l-Polonja daħlet fiż-<ref target="https://mt.wikipedia.org/wiki/Żona_Schengen">Żona Schengen</ref> fl-2007, il-viżitaturi jistgħu liberament jesploraw iż-żewġ partijiet tal-park mingħajr kontrolli fil-fruntiera.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
</text></body></html>