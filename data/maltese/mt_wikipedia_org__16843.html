<html><body><text id="wikipedia_mt_wikipedia_org__16843.html" ns="0" revid="249824" sourceurl="https://mt.wikipedia.org/wiki/Santa_Katerina_ta%27_Siena" title="Santa Katerina ta' Siena" type="wikipedia">Santa Katerina ta' Siena
<p><hi rend="bold">Santa Katerina ta' Siena</hi> (Siena 1347 – Ruma 1380) hija qaddisa tal-Knisja Kattolika bit-titlu ta' Verġni u Duttur tal-Knisja.</p>
<p>Kienet l-iżgħar fost il-ħamsa u għoxrin wild tal-familja Benincasa. Ta’ tmintax-il sena, ikkonsagrat lilha nnifisha ‘l <ref target="https://mt.wikipedia.org/wiki/Alla">Alla</ref>, u daħlet Terzjarja <ref target="https://mt.wikipedia.org/wiki/Dumnikana">San Duminku</ref>, u mal-ħajja kontemplattiva ta’ meditazzjoni u talb, bdiet ħajja l-aktar attiva, billi bdiet tmur fl-isptarijiet iddur bil-morda, u bix-xjuħ u tgħin lil kull min setgħet. Kienet tmur ukoll fil-ħabsijiet, u tkellem speċjalment lil dawk li kienu jkunu kkundannati għall-mewt.</p>
<figure><caption><hi rend="italic">Libro della divina dottrina</hi>, c. 1475</caption></figure>
<p>Fl-epidemija tal-pesta, fl-1374, kienet tieħu ħsieb lil dawk li kienu jimirdu, iddur bihom u tgħinhom, u ġie li anke difnithom hi stess meta mietu.</p>
<p>Ħadmet u għenet ħafna L-Knisja meta kienet għaddejja minn wieħed miż-żminijiet tqal tagħha. Fl-1377, ikkonvinċiet lill-<ref target="https://mt.wikipedia.org/wiki/Papa_Girgor_XI">Papa Girgor XI</ref> biex iħalli <ref target="https://mt.wikipedia.org/wiki/Papat_ta'_Avignon">Avignon</ref>, <ref target="https://mt.wikipedia.org/wiki/Franza">Franza</ref> u jmur <ref target="https://mt.wikipedia.org/wiki/Ruma">Ruma</ref>. Ġara li meta miet, floku ġie elett il-Papa Urbanu VI f’Ruma, u f’Avignon ġie elett Papa ieħor bl-isem ta’ Klement VII, u warajh Benedittu XIII, li għal xi żmien kien appoġġat minn <ref target="https://mt.wikipedia.org/wiki/San_Vinċenz_Ferrer">Vinċenz Ferrer</ref>, sakemm fl-1414, il-Konċilju ta’ Kostanza saħaq li Benedittu XIII għandu jirriżenja, u fl-1416, iddepożitah. Hi ħadmet bla heda biex tara l-Knisja magħquda mal-Papa leġittimu Urbanu VI.</p>
<p>Santa Katerina kitbet id-“Djalogu”, ktieb li jikkonsisti fi djalogi bejn Alla u r-ruħ; madwar erbaq’ mitt ittra lill-Papiet, mexxejja ta’ pajjiżi u nies prominenti, li juru l-fond ta’ l-ispiritwalita’ u tal-għerf tagħha; u kitbiet oħrajn.
Tliet xhur qabel mietet, mardet u sofriet ħafna. Kellha devozzjoni kbira lejn l-Ewkaristija, u kellha wkoll l-uġigħ ta’ l-istigmata.</p>
<p>Mietet fid-29 ta’ April 1380, f’Ruma, meta kellha 33 sena.</p>
<p>Il-Papa Pawlu VI fl-4 ta’ Ottubru 1970 iddikjaraha “Duttur tal-Knisja” flimkien ma <ref target="https://mt.wikipedia.org/wiki/Santa_Tereża_ta’_Avila">Tereża t'Ávila</ref>.</p>
<p>Il-festa tagħha ssir fid-29 t'April.</p>
</text></body></html>