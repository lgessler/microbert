<html><body><text id="wikipedia_mt_wikipedia_org__25694.html" ns="0" revid="265864" sourceurl="https://mt.wikipedia.org/wiki/%C5%BBoolo%C4%A1ija" title="Żooloġija" type="wikipedia">Żooloġija<p>Iż-<hi rend="bold">żooloġija</hi> hija l-fergħa tal-<ref target="https://mt.wikipedia.org/wiki/Bijoloġija">bijoloġija</ref> li tistudja r-renju tal-<ref target="https://mt.wikipedia.org/wiki/Annimal">annimal</ref>i, inkluż l-istruttura, l-<ref target="https://mt.wikipedia.org/wiki/Embrijunoloġija">embrijunoloġija</ref>, l-<ref target="https://mt.wikipedia.org/wiki/Evoluzzjoni">evoluzzjoni</ref>, il-<ref target="https://mt.wikipedia.org/wiki/Klassifikazzjoni_bijoloġika">klassifikazzjoni</ref>, id-drawwiet u d-distribuzzjoni tal-annimali kollha, kemm ħajjin kif ukoll estinti, u kif jinteraġixxu mal-ekosistemi tagħhom. It-terminu joriġina mill-<ref target="https://mt.wikipedia.org/wiki/Grieg_Antik">Grieg Antik</ref> ζῷον, <hi rend="italic">zōion</hi>, jiġifieri “annimal” u λόγος, <hi rend="italic">logos</hi>, jiġifieri “għarfien, studju”.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Storja
Storja antika sa Darwin
<figure><caption><ref target="https://mt.wikipedia.org/wiki/Conrad_Gesner">Conrad Gesner</ref> (1516-1565). Ix-xogħol tiegħu <hi rend="italic">Historiae animalium</hi> jitqies bħal il-bidu taż-żooloġija moderna.</caption></figure>
<p>L-i<ref target="https://mt.wikipedia.org/wiki/Storja">storja</ref> taż-żooloġija tittraċċa l-istudju tar-renju tal-annimali minn żmien il-qedem saż-żminijiet moderni. Għalkemm il-kunċett taż-żooloġija bħala qasam koerenti uniku tfaċċa ferm iktar tard, ix-<ref target="https://mt.wikipedia.org/wiki/Xjenza">xjenzi</ref> żooloġiċi feġġew mill-istorja naturali, u jmorru lura għax-xogħlijiet bijoloġiċi ta’ <ref target="https://mt.wikipedia.org/wiki/Aristotli">Aristotli</ref> u Galen fid-dinja tal-<ref target="https://mt.wikipedia.org/wiki/Greċja_Antika">Greċja Antika</ref> u ta’ <ref target="https://mt.wikipedia.org/wiki/Ruma_Antika">Ruma Antika</ref>. Dan ix-xogħol antik kompla jiġi żviluppat iktar fil-<ref target="https://mt.wikipedia.org/wiki/Medjuevu">Medjuevu</ref> mill-fiżiċi <ref target="https://mt.wikipedia.org/wiki/Iżlam">Musulmani</ref> u minn studjużi bħal <ref target="https://mt.wikipedia.org/wiki/Albertus_Magnus">Albertus Magnus</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Matul ir-<ref target="https://mt.wikipedia.org/wiki/Rinaxximent">Rinaxximent</ref> u l-perjodu modern bikri, il-ħsieb żooloġiku ġie rrivoluzzjonat fl-<ref target="https://mt.wikipedia.org/wiki/Ewropa">Ewropa</ref> minn interess imġedded fl-<ref target="https://mt.wikipedia.org/wiki/Empiriċiżmu">empiriċiżmu</ref> u fl-iskoperta ta’ ħafna organiżmi ġodda. Individwi prominenti f’dan il-moviment kienu <ref target="https://mt.wikipedia.org/wiki/Vesalius">Vesalius</ref> u <ref target="https://mt.wikipedia.org/wiki/William_Harvey">William Harvey</ref>, li użaw l-esperimentazzjoni u l-osservazzjoni bir-reqqa fil-<ref target="https://mt.wikipedia.org/wiki/Fiżjoloġija">fiżjoloġija</ref>, u <ref target="https://mt.wikipedia.org/wiki/Xjenza_Naturali">naturalisti</ref> bħal <ref target="https://mt.wikipedia.org/wiki/Carl_Linnaeus">Carl Linnaeus</ref>, <ref target="https://mt.wikipedia.org/wiki/Jean-Baptiste_Lamarck">Jean-Baptiste Lamarck</ref>, u <ref target="https://mt.wikipedia.org/wiki/Georges-Louis_Leclerc_De_Buffon">Georges-Louis Leclerc De Buffon</ref> li bdew jikklassifikaw id-diversità tal-ħajja u tal-fossili, kif ukoll l-iżvilupp u l-imġiba tal-organiżmi. Il-mikroskopija żvelat id-dinja tal-mikroorganiżmi li qabel ma kinitx magħrufa, u wittiet it-triq għat-<ref target="https://mt.wikipedia.org/wiki/Teorija_taċ-ċelloli">teorija taċ-ċelloli</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-importanza dejjem tikber tat-<ref target="https://mt.wikipedia.org/wiki/Teoloġija">teoloġija</ref> naturali, parzjalment bħala rispons għall-<ref target="https://mt.wikipedia.org/wiki/Filosofija">filosofija</ref> mekkanika li kienet qabdet ġmielha, ħeġġet it-tkabbir tal-istorja naturali (għalkemm sejset l-argument mid-disinn).
Matul is-sekli 18, 19 u 20, kulma jmur iż-żooloġija saret dixxiplina xjentifika professjonali. Esploraturi u naturalisti bħal <ref target="https://mt.wikipedia.org/wiki/Alexander_von_Humboldt">Alexander von Humboldt</ref> investigaw l-interazzjoni bejn l-organiżmi u l-<ref target="https://mt.wikipedia.org/wiki/Ambjent">ambjent</ref> tagħhom, u l-modi kif din ir-relazzjoni tiddependi fuq il-<ref target="https://mt.wikipedia.org/wiki/Ġeografija">ġeografija</ref>, u b’hekk wittew it-triq għall-<ref target="https://mt.wikipedia.org/wiki/Bijoġeografija">bijoġeografija</ref>, għall-<ref target="https://mt.wikipedia.org/wiki/Ekoloġija">ekoloġija</ref> u għall-<ref target="https://mt.wikipedia.org/wiki/Etoloġija">etoloġija</ref>. In-naturalisti bdew jirrifjutaw l-<ref target="https://mt.wikipedia.org/wiki/Essenzjaliżmu">essenzjaliżmu</ref> u bdew jikkunsidraw l-importanza tal-<ref target="https://mt.wikipedia.org/wiki/Estinzjoni">estinzjoni</ref> u tal-mutabbiltà tal-ispeċijiet. It-teorija taċ-<ref target="https://mt.wikipedia.org/wiki/Ċellola">ċelloli</ref> pprovdiet perspettiva ġdida dwar il-bażi fundamentali tal-ħajja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Wara Darwin
<p>Dawn l-iżviluppi, kif ukoll ir-riżultati mill-embrijunoloġija u mill-<ref target="https://mt.wikipedia.org/wiki/Paleontoloġija">paleontoloġija</ref>, ġew sintetizzati fit-teorija tal-evoluzzjoni bis-selezzjoni naturali ta’ <ref target="https://mt.wikipedia.org/wiki/Charles_Darwin">Charles Darwin</ref>. Fl-1859, Darwin rifed it-teorija tal-evoluzzjoni organika fuq pedament ġdid, bis-saħħa tal-iskoperta tiegħu ta’ proċess li permezz tiegħu tista’ sseħħ l-evoluzzjoni organika, u pprovda evidenza li biha wieħed seta’ josserva din l-evoluzzjoni kienet seħħet.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>
Darwin ta direzzjoni ġdida lill-<ref target="https://mt.wikipedia.org/wiki/Morfoloġija">morfoloġija</ref> u lill-fiżjoloġija, billi għaqqadhom f’teorija bijoloġika komuni: it-teorija tal-evoluzzjoni organika. Ir-riżultat kien rikostruzzjoni tal-klassifikazzjoni tal-annimali abbażi tal-<ref target="https://mt.wikipedia.org/wiki/Ġenealoġija">ġenealoġija</ref>, investigazzjoni ġdida tal-iżvilupp tal-annimali, u tentattivi bikrin li jiġu ddeterminati r-relazzjonijiet <ref target="https://mt.wikipedia.org/wiki/Ġenetika">ġenetiċi</ref> tagħhom. It-tmiem tas-seklu 19 ġab miegħu l-waqgħa tal-ġenerazzjoni spontanja u minflok qabdet it-teorija tal-mard bil-ġermi, għalkemm il-mekkaniżmu tal-wirt ġenertiku kien għadu misteru. Fil-bidu tas-seklu 20, l-iskoperta mill-ġdid tax-xogħol ta’ Mendel wassal għall-iżvilupp rapidu tal-ġenetika, u sas-snin 30 tas-seklu 20 il-kombinazzjoni tal-ġenetika tal-popolazzjonijiet u tas-selezzjoni naturali fis-sintesi moderna ħolqot il-bijoloġi evoluzzjonarja.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Riċerka
Strutturali
<p>Il-<ref target="https://mt.wikipedia.org/wiki/Bijoloġija_taċ-ċelloli">bijoloġija taċ-ċelloli</ref> tistudja l-karatteristiċi strutturali u fiżjoloġiċi taċ-ċelloli, inkluż l-imġiba, l-interazzjonijiet u l-ambjent tagħhom. Dan isir kemm fuq livell mikroskopiku kif ukoll fuq livell <ref target="https://mt.wikipedia.org/wiki/Molekola">molekolari</ref>, għall-organiżmi b’ċellola waħda bħall-<ref target="https://mt.wikipedia.org/wiki/Batterju">batterji</ref> kif ukoll għaċ-ċelloli speċjalizzati f’organiżmi b’diversi ċelloli bħall-<ref target="https://mt.wikipedia.org/wiki/Bniedem">bnedmin</ref>. Il-fehim tal-istruttura u tal-funzjoni taċ-ċelloli huwa fundamentali għax-<ref target="https://mt.wikipedia.org/wiki/Xjenzi_bijoloġiċi">xjenzi bijoloġiċi</ref> kollha. Ix-xebh u d-differenzi bejn it-tipi ta’ ċelloli huma partikolarment rilevanti għall-bijoloġija molekolari.</p>
<p>L-<ref target="https://mt.wikipedia.org/wiki/Anatomija">anatomija</ref> tikkunsidra l-forom ta’ strutturi makroskopiċi bħall-<ref target="https://mt.wikipedia.org/wiki/Organu">organi</ref> u s-sistemi tal-organi.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Din tiffoka fuq kif l-organi u s-sistemi tal-organi jaħdmu flimkien fil-<ref target="https://mt.wikipedia.org/wiki/Ġisem">ġisem</ref> tal-bnedmin u tal-annimali, u kif jaħdmu b’mod indipendenti. L-anatomija u l-bijoloġija taċ-ċelloli huma żewġ studji li huma relatati mill-qrib ma’ xulxin, u jistgħu jiġu kkategorizzati bħala studji “strutturali”.</p>
Fiżjoloġika
<figure><caption>Inċiżjoni anatomika ta’ <ref target="https://mt.wikipedia.org/wiki/Kelb">kelb</ref> mill-<hi rend="italic">Handbuch der Anatomie der Tiere für Künstler</hi>.</caption></figure>
<p>Il-fiżjoloġija tistudja l-proċessi mekkaniċi, fiżiċi u bijokimiċi tal-organiżmi ħajjin billi tipprova tifhem kif l-istrutturi kollha jaħdmu flimkien. It-tema tal-“istruttura għall-funzjoni” hija ċentrali għall-bijoloġija. L-istudji fiżjoloġiċi tradizzjonalment ġew maqsuma fil-fiżjoloġija tal-<ref target="https://mt.wikipedia.org/wiki/Pjanta">pjanti</ref> u fil-fiżjoloġija tal-annimali, iżda xi prinċipji tal-fiżjoloġija huma universali, ikun xi jkun l-organiżmu li jkun qed jiġi studjat. Pereżempju, dak li wieħed jitgħallem dwar il-fiżjoloġija taċ-ċelloli tal-<ref target="https://mt.wikipedia.org/wiki/Ħmira">ħmira</ref> japplika wkoll għaċ-ċelloli tal-bnedmin. Il-qasam tal-fiżjoloġija tal-annimali jestendi l-għodod u l-metodi tal-fiżjoloġija tal-bniedem għal speċijiet mhux umani. Il-fiżjoloġija tistudja pereżempju kif jiffunzjonaw u jinteraġixxu s-sistemi nervużi, immunitarji, endokrinali, respiratorji u ċirkolatorji.</p>
Evoluzzjonarja
<p>Ir-riċerka <ref target="https://mt.wikipedia.org/wiki/Evoluzzjoni">evoluzzjonarja</ref> għandha x’taqsam mal-oriġini u mad-dixxendenza tal-ispeċijiet, kif ukoll mal-bidla tagħhom tul iż-żmien, u tinkludi lix-xjentisti minn ħafna dixxiplini orjentati lejn it-<ref target="https://mt.wikipedia.org/wiki/Tassonomija">tassonomija</ref>. Pereżempju, ġeneralment tinvolvi lix-xjentisti li jkollhom taħriġ speċjali f’organiżmi partikolari bħall-<ref target="https://mt.wikipedia.org/wiki/Mammoloġija">mammoloġija</ref>, l-<ref target="https://mt.wikipedia.org/wiki/Ornitoloġija">ornitoloġija</ref>, <ref target="https://mt.wikipedia.org/wiki/Erpetoloġija">erpetoloġija</ref> jew l-<ref target="https://mt.wikipedia.org/wiki/Entomoloġija">entomoloġija</ref>, iżda li jużaw dawk l-organiżmi bħala sistemi biex iwieġbu mistoqsijiet ġenerali dwar l-evoluzzjoni.</p>
<p>Il-bijoloġija evoluzzjonarja hija parzjalment ibbażata fuq il-paleontoloġija, li tuża l-fossili biex twieġeb mistoqsijiet dwar il-modalità u r-ritmu tal-<ref target="https://mt.wikipedia.org/wiki/Evoluzzjoni">evoluzzjoni</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref>, u parzjalment fuq l-iżviluppi f’oqsma bħall-ġenetika tal-popolazzjonijiet<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> u t-teorija evoluzzjonarja. Wara l-iżvilupp tat-tekniki tat-teħid tal-impronti tad-<ref target="https://mt.wikipedia.org/wiki/DNA">DNA</ref> fl-aħħar tas-seklu 20, l-applikazzjoni ta’ dawn it-tekniki fiż-żooloġija żiedet il-fehim tal-popolazzjonijiet tal-annimali.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>  Fis-snin 80 tas-seklu 20, il-bijoloġija tal-iżvilupp reġgħet iddaħħlet fil-bijoloġija evoluzzjonarja wara l-esklużjoni inizjali tagħha mis-sintesi moderna permezz tal-istudju tal-bijoloġija tal-iż-żvilupp tal-<ref target="https://mt.wikipedia.org/wiki/Evoluzzjoni">evoluzzjoni</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Oqsma relatati li sikwit jitqiesu bħala parti mill-bijoloġija evoluzzjonarja huma l-<ref target="https://mt.wikipedia.org/wiki/Filoġenetika">filoġenetika</ref>, ix-xjenza sistematika u t-tassonomija.</p>
Klassifikazzjoni
<p>Il-<ref target="https://mt.wikipedia.org/wiki/Klassifikazzjoni_xjentifika">klassifikazzjoni xjentifika</ref> fiż-żooloġija hija metodu li permezz tiegħu ż-żoologi jpoġġu l-organiżmi fi gruppi u f’kategoriji skont it-tip bijoloġiku tagħhom, bħall-ġeneru jew l-ispeċi. Il-klassifikazzjoni bijoloġika hija forma ta’ tassonomija xjentifika. Il-klassifikazzjoni bijoloġika moderna oriġinat bis-saħħa tax-xogħol ta’ Carl Linnaeus, li poġġa l-ispeċijiet fi gruppi skont karatteristiċi fiżiċi kondiviżi. Minn dak iż-żmien ’l hawn, dawk ir-raggruppamenti ġew reveduti biex tittejjeb il-konsistenza mal-prinċipju ta’ Darwin ta’ dixxendenza komuni. Il-filoġenetika molekolari, li tuża s-sekwenzi tad-DNA bħala <hi rend="italic">data</hi>, wasslet għal ħafna reviżjonijiet reċenti u x’aktarx li se tkompli tagħmel dan. Il-klassifikazzjoni bijoloġika hija parti mix-xjenza sistematika żooloġika.</p>
<figure><caption>It-tabella tar-renju tal-annimali ta’ Linnaeus mill-ewwel edizzjoni tas-<hi rend="italic">Systema Naturae</hi> (1735).</caption></figure>
<p>Ħafna xjentisti issa jikkunsidraw li s-sistema ta’ ħames renji ma għadhiex tapplika għal żminijietna. Sistemi alternattivi u moderni ta’ klassifikazzjoni ġeneralment jibdew b’sistema ta’ tliet dominji: <hi rend="italic">Archaea</hi> (originally Archaebacteria); <hi rend="italic">Bacteria</hi> (oriġinarjament <hi rend="italic">Eubacteria</hi>); <hi rend="italic">Eukaryota</hi> (inkluż il-protisti, il-fungi, il-pjanti u l-annimali). Dawn id-dominji jirriflettu jekk iċ-ċelloli għandhomx nuklei jew le, kif ukoll id-differenzi fil-kompożizzjoni kimika tal-karatteristiċi esterni taċ-ċelloli.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Barra minn hekk, kull <ref target="https://mt.wikipedia.org/wiki/Renju_(bijoloġija)">renju</ref> jiġi diviż ulterjorment sakemm kull speċi tiġi kklassifikata b’mod separat. L-ordni hija: <ref target="https://mt.wikipedia.org/wiki/Dominju_(bijoloġija)">dominju</ref>; <ref target="https://mt.wikipedia.org/wiki/Renju_(bijoloġija)">renju</ref>; <ref target="https://mt.wikipedia.org/wiki/Phylum">filu</ref>; <ref target="https://mt.wikipedia.org/wiki/Klassi_(bijoloġija)">klassi</ref>; <ref target="https://mt.wikipedia.org/wiki/Ordni_(bijoloġija)">ordni</ref>; <ref target="https://mt.wikipedia.org/wiki/Familja_(bijoloġija)">familja</ref>; <ref target="https://mt.wikipedia.org/wiki/Ġeneru_(tassonomija)">ġeneru</ref>; <ref target="https://mt.wikipedia.org/wiki/Speċi">speċi</ref>. L-isem xjentifika ta’ organiżmu jiġi ġġenerat mill-ġeneru u mill-ispeċi. Pereżempju, il-bnedmin huma elenkati bħala <hi rend="italic">Homo sapiens</hi>. <hi rend="italic">Homo</hi> huwa l-ġeneru, u <hi rend="italic">sapiens</hi> huwa l-epitetu speċifiku, u t-tnejn li huma flimkien iwasslu għal isem l-ispeċi. Meta jinkiteb l-isem xjentifiku ta’ organiżmu, jixraq li l-ewwel ittra tal-ġeneru tinkiteb b’ittra kapitali u l-epitetu speċifiku jinkiteb b’ittri żgħar. L-isem xjentifiku kollu jinkiteb ukoll bil-korsiv jew jiġi sottolinjat.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>
Is-sistema tal-klassifikazzjoni dominanti tissejjaħ it-tassonomija ta’ Linnaeus. Tinkludi l-klassifiki u n-nomenklatura binomja. Il-klassifikazzjoni, it-tassonomija u n-nomenklatura tal-organiżmi żooloġiċi jiġu amministrati mill-Kodiċi Internazzjonali tan-Nomenklatura Żooloġika. Abbozz ta’ standardizzazzjoni, imsejjaħ BioCode, ġie ppubblikat fl-1997 f’tentattiv ta’ standardizzazzjoni tan-nomenklatura, iżda dan għadu jrid jiġi adottat formalment.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Etoloġija
<figure><caption>Il-frieħ tal-gawwi tar-<ref target="https://mt.wikipedia.org/wiki/Repubblika_Dominikana">Repubblika Dominicana</ref> (<hi rend="italic">Larus dominicanus</hi>) inaqqru tikka ħamra fuq munqar ommhom biex jistimolaw rifless ta’ regurġitazzjoni tal-alka biex jingħalfu.</caption></figure>
<p>L-etoloġija hija l-istudju xjentifiku u oġġettiv tal-imġiba tal-annimali f’kundizzjonijiet naturali, għad-differenza tal-istudju komportamentali, li jiffoka fuq studji tar-rispons komportamentali f’ambjent tal-laboratorju. L-etologi ħadmu b’mod partikolari fir-rigward tal-evoluzzjoni tal-imġiba u l-fehim tal-imġiba f’termini tat-teorija tas-selezzjoni naturali. Sa ċertu punt, l-ewwel etologu modern kien Charles Darwin, u l-ktieb tiegħu <hi rend="italic">The Expression of the Emotions in Man and Animals</hi> influwenza ħafna etologi futuri.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Bijoġeografija
<p>Il-bijoġeografija tistudja d-distribuzzjoni spazjali tal-organiżmi fid-<ref target="https://mt.wikipedia.org/wiki/Id-Dinja">Dinja</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref>, u tiffoka fuq suġġetti bħat-<ref target="https://mt.wikipedia.org/wiki/Tettonika">tettonika</ref> tal-plakek, it-<ref target="https://mt.wikipedia.org/wiki/Tibdil_fil-klima">tibdil fil-klima</ref>, it-tixrid u l-migrazzjoni, u l-<ref target="https://mt.wikipedia.org/wiki/Kladistika">kladistika</ref>. Hemm qbil b’mod ġenerali li l-ħolqien ta’ dan l-istudju kien frott ix-xogħol ta’ <ref target="https://mt.wikipedia.org/wiki/Alfred_Russel_Wallace">Alfred Russel Wallace</ref>, bijologu Brittaniku li kellu xi xogħlijiet minn tiegħu li ġew ippubblikati b’mod konġunt ma’ Charles Darwin.</p>
Fergħat taż-żooloġija
<p>Minkejja li l-istudju tal-annimali huwa antik, l-istudju xjentifiku huwa relattivament modern. Dan jirrifletti t-tranżizzjoni mill-istorja naturali għall-bijoloġija fil-bidu tas-seklu 19. Minn żmien Hunter u Cuvier, l-istudju anatomiku komparattiv ġie assoċjat mal-morfografija, filwaqt li sawwar l-oqsma moderni tal-investigazzjoni żooloġiku: l-anatomija, il-fiżjoloġija, l-<ref target="https://mt.wikipedia.org/wiki/Istoloġija">istoloġija</ref>, l-embrijunoloġija, it-<ref target="https://mt.wikipedia.org/wiki/Teratoloġija">teratoloġija</ref> u l-etoloġija. Iż-żooloġija moderna feġġet għall-ewwel darba fl-universitajiet <ref target="https://mt.wikipedia.org/wiki/Ġermanja">Ġermaniżi</ref> u <ref target="https://mt.wikipedia.org/wiki/Renju_Unit">Brittaniċi</ref>. Fir-Renju Unit, <ref target="https://mt.wikipedia.org/wiki/Thomas_Henry_Huxley">Thomas Henry Huxley</ref> kien figura prominenti. L-ideat tiegħu kienu ċċentrati fuq il-morfoloġija tal-annimali. Ħafna jikkunsidrawh bħala l-aqwa anatomista komparattiv tat-tieni nofs tas-seklu 19. Bl-istess mod bħal Hunter, il-korsijiet tiegħu kienu magħmulin minn lekċers u minn klassijiet prattiċi fil-laboratorju, b’kuntrast mal-format preċedenti ta’ lekċers biss.</p>
<p>Gradwalment, iż-żooloġija twessgħet lil hinn mill-anatomija komparattiva ta’ Huxley biss biex tinkludi s-sottodixxiplini li ġejjin:</p>
<list type="unordered"><item>iż-żoografija, magħrufa wkoll bħala żooloġija deskrittiva, hija x-<ref target="https://mt.wikipedia.org/wiki/Xjenza_applikata">xjenza applikata</ref> tad-deskrizzjoni tal-annimali u l-ħabitats tagħhom;</item>
<item>l-anatomija komparattiva li tistudja l-istruttura tal-annimali;</item>
<item>il-fiżjoloġija tal-annimali;</item>
<item>l-ekoloġija komportamentali;</item>
<item>l-etoloġija li tistudja l-imġiba tal-annimali;</item>
<item>iż-żooloġija konjittiva;</item>
<item>iż-żooloġija tal-<ref target="https://mt.wikipedia.org/wiki/Invertebrati">invertebrati</ref>;</item>
<item>iż-żooloġija tal-<ref target="https://mt.wikipedia.org/wiki/Vertebrati">vertebrati</ref>;</item>
<item>iż-żooloġija tal-<ref target="https://mt.wikipedia.org/wiki/Ħamrija">ħamrija</ref>;</item>
<item>id-diversi dixxiplini orjentati lejn it-tassonomija bħall-mammaloġija, l-<ref target="https://mt.wikipedia.org/wiki/Antropoloġija">antropoloġija</ref> bijoloġika, l-erpetoloġija, l-ornitoloġija, l-<ref target="https://mt.wikipedia.org/wiki/Ittjoloġija">ittjoloġija</ref>, u l-entomoloġija, jidentifikaw u jikklassifikaw l-ispeċijiet kif ukoll jistudjaw l-istrutturi u l-mekkaniżmi speċifiċi ta’ dawk il-gruppi.</item></list>
<p>Oqsma relatati:</p>
<list type="unordered"><item>il-bijoloġija evoluzzjonarja: l-iżvilupp tal-annimali u tal-pjanti jitqies fl-artikli dwar l-evoluzzjoni, il-ġenetika tal-popolazzjonijiet, l-eredità, il-varjazzjoni, il-Mendeliżmu, u r-<ref target="https://mt.wikipedia.org/wiki/Riproduzzjoni">riproduzzjoni</ref>;</item>
<item>il-bijoloġija molekolari: tistudja l-mekkaniżmi ġenetiċi u tal-iżvilupp komuni tal-annimali u tal-pjanti;</item>
<item>il-paleontoloġija: l-istudju tal-fossili ta’ forom ta’ ħajja li issa huma estinti;</item>
<item>ix-xjenza sistematika, il-kladistika, il-filoġenetika, il-filoġeografija, il-bijoġeografija, u t-tassonomija: jikklassifikaw u jiġbru fi gruppi l-ispeċijiet permezz ta’ dixxidenza komuni u assoċjazzjonijiet reġjonali.</item></list>
</text></body></html>