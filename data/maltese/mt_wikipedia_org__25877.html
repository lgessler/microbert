<html><body><text id="wikipedia_mt_wikipedia_org__25877.html" ns="0" revid="262307" sourceurl="https://mt.wikipedia.org/wiki/Re%C4%A1jun_Naturali,_Kulturali_u_Storiku_ta%E2%80%99_Kotor" title="Reġjun Naturali, Kulturali u Storiku ta’ Kotor" type="wikipedia">Reġjun Naturali, Kulturali u Storiku ta’ Kotor<figure><caption>Veduta tal-Kotor u tal-Bajja ta’ Kotor</caption></figure>
<p>Ir-<hi rend="bold">Reġjun Naturali, Kulturali u Storiku ta’ Kotor</hi> huwa <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> li jinsab fil-<ref target="https://mt.wikipedia.org/wiki/Montenegro">Montenegro</ref> u li ġie ddeżinjat fl-1979. Iħaddan fih iċ-ċentru storiku ta’ <ref target="https://mt.wikipedia.org/wiki/Kotor">Kotor</ref> (bit-<ref target="https://mt.wikipedia.org/wiki/Lingwa_Taljana">Taljan</ref>: Cattaro), il-fortifikazzjonijiet <ref target="https://mt.wikipedia.org/wiki/Venezja">Venezjani</ref> ta’ Kotor, u r-reġjun tal-madwar fuq ġewwa tal-<ref target="https://mt.wikipedia.org/wiki/Bajja_ta’_Kotor">Bajja ta’ Kotor</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Deskrizzjoni
Ċentru storiku ta’ Kotor
<p>Iċ-ċentru storiku ta’ Kotor (storikament magħruf bħala “Cattaro la Veneziana”) huwa mdawwar bi swar u għandu pajsaġġ urban <ref target="https://mt.wikipedia.org/wiki/Medjuevu">Medjevali</ref>ppreservat u rrestawrat tajjeb, b’binjiet notevoli bħall-Katidral ta’ San Trifon (li nbena fl-1166).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Iċ-ċentru storiku ta’ Kotor ġarrab ħsarat kbar minħabba t-<ref target="https://mt.wikipedia.org/wiki/Terremot">terremot</ref> tal-15 ta’ April 1979, u dan wassal biex fl-istess sena li ġie ddeżinjat, is-sit jitqiegħed fil-lista ta’ Siti ta’ Wirt Dinji fil-periklu. Wara riabilitazzjoni sinifikanti tar-raħal, is-sit tneħħa mil-lista ta’ Siti ta’ Wirt Dinji fil-periklu fl-2003.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Fortifikazzjonijiet ta’ Kotor
<p>Il-fortifikazzjonijiet jikkonsistu f’sistema ta’ binjiet militari difensivi li kienu jħarsu r-raħal Medjevali ta’ Kotor. Jinkludu s-swar, il-bibien jew id-daħliet, il-ħitan li jibqgħu telgħin fuq il-muntanja ta’ <ref target="https://mt.wikipedia.org/wiki/San_Ġwann_Appostlu_u_Evanġelista">San Ġwann</ref>, il-kastell ta’ San Ġwann, u l-istrutturi ta’ sostenn. Filwaqt li xi strutturi jmorru lura għal Żmien ir-<ref target="https://mt.wikipedia.org/wiki/Imperu_Ruman">Rumani</ref> u l-<ref target="https://mt.wikipedia.org/wiki/Biżantini">Biżantini</ref>, il-biċċa l-kbira tal-fortifikazzjonijiet inbnew taħt it-tmexxija tal-Venezjani.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Iktar ’il quddiem saru xi modifiki wkoll mill-<ref target="https://mt.wikipedia.org/wiki/Awstrija">Awstrijaċi</ref>. Mill-2017, il-fortifikazzjoniet huma elenkati wkoll bħala parti minn Sit ta’ Wirt Dinji transnazzjonali ieħor tal-istrutturi tad-difiża tal-Venezjani tas-sekli 16 u 17 fil-Montenegro, il-<ref target="https://mt.wikipedia.org/wiki/Kroazja">Kroazja</ref> u l-<ref target="https://mt.wikipedia.org/wiki/Italja">Italja</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Reġjun ta’ Kotor
<p>Ir-reġjun li huwa inkluż fis-Sit ta’ Wirt Dinji huwa l-parti ta’ ġewwa tal-Bajja ta’ Kotor (lil hinn mill-istrett ta’ Verige) imdawra bil-muntanji u rħula oħra, fosthom <ref target="https://mt.wikipedia.org/wiki/Risan">Risan</ref> u <ref target="https://mt.wikipedia.org/wiki/Perast">Perast</ref> apparti Kotor stess. Barra minn hekk, huma inklużi wkoll il-gżejriet ta’ San Ġorġ (Sveti Đorđe) u tal-Madonna tal-Blat (Gospa od Škrpijela).</p>
Preservazzjoni
<figure><caption>Il-Katidral ta’ Kotor</caption></figure>
<p>Fl-1979, meta s-sit sar Sit ta’ Wirt Dinji tal-UNESCO, tqiegħed ukoll fil-lista ta’ siti fil-periklu minħabba l-ħsarat li ġarrab minħabba terremot. Bis-saħħa tal-isforzi internazzjonali konġunti, speċifikament fir-rigward ir-raħal ta’ Kotor, twettaq ir-restawr li kien hemm bżonn biex b’hekk fl-2003 is-sit seta’ jitneħħa mil-lista ta’ siti fil-periklu.</p>
<p>Minkejja dan, is-sit jiffaċċja għadd ta’ sfidi inġenerali. Il-perikli naturali bħall-erożjoni u t-terremoti dejjem se jkunu theddida. Madankollu, l-impatt tal-attività tal-bniedem hija l-ikbar sfida. Fil-fatt, xi żvilupp urban li sar tqies li jistona mal-għanijiet tal-preservazzjoni.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Kwistjoni oħra kienet il-proposta li jinbena pont min-naħa għall-oħra tal-istrett ta’ Verige. Il-pont propost bejn il-Kap San Nedjelja u l-Kap Opatovo kieku jiffaċilita t-traffiku tal-Awtostrada tal-Adrijatiku li attwalment tuża sistema ta’ laneċ minn naħa għall-oħra tal-bajja. Meta s-sit ġie ddeżinjat fl-1979, ġew rikonoxxuti l-valur kulturali tiegħu, għalkemm rapport ta’ żjara (missjoni) tal-UNESCO tal-2008 jissuġġerixxi li għandu jitqies il-valur straordinarju tiegħu bħala “pajsaġġ kulturali”, li jaf iwassal għal xi aġġornament mill-UNESCO fis-snin li ġejjin.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Sit ta’ Wirt Dinji
<figure><caption>Il-gżejra tal-Madonna tal-Blat</caption></figure>
<p>Ir-Reġjun Naturali, Kulturali u Storiku ta’ Kotor ġie ddeżinjat bħala Sit ta’ Wirt Dinji tal-UNESCO fl-1979. Il-valur universali straordinarju tiegħu ġie rrikonoxxut abbażi ta’ erba’ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>