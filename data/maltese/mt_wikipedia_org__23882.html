<html><body><text id="wikipedia_mt_wikipedia_org__23882.html" ns="0" revid="274091" sourceurl="https://mt.wikipedia.org/wiki/Los_Angeles" title="Los Angeles" type="wikipedia">Los Angeles
<p><hi rend="bold">Los Angeles</hi>, magħrufha wkoll fil-qasir bħala <hi rend="bold">L.A.</hi>, hija belt fl-<ref target="https://mt.wikipedia.org/wiki/Stati_Uniti_tal-Amerika">Istati Uniti tal-Amerika</ref>, iċ-ċentru kulturali, finanzjarju u kummerċjali ta' <ref target="https://mt.wikipedia.org/wiki/Southern_Calfornia">Southern Calfornia</ref>. B'popolazzjoni ta' 3,976,322 ruħ (skont ċensiment tal-2016), din il-belt hi t-tieni l-ikbar waħda f'termini ta' popolazzjoni fl-Istati Uniti (wara <ref target="https://mt.wikipedia.org/wiki/New_York_City">New York City</ref>) u l-ikbar waħda fl-istat ta' <ref target="https://mt.wikipedia.org/wiki/California">California</ref>. Ikkonfinata minn tliet naħat ta' muntanji li jwasslu mat-3,000 metru f'baċin qrib il-kosta, Los Angeles tkopri żona ta' madwar 469 mil kwadru (1,210 km2). Il-belt hi wkoll is-sede tal-<ref target="https://mt.wikipedia.org/wiki/Kontea_ta'_Los_Angeles">Kontea ta' Los Angeles</ref>, l-ikbar <ref target="https://mt.wikipedia.org/wiki/Kontej_tal-Istati_Uniti">kontea</ref> fil-pajjiż. Los Angeles hi ċ-ċentru taż-żona metropolitana ta' Los Angeles, bi 13-il miljun resident.</p>
<p>Storikament, Los Angeles ġiet uffiċjalment fundata fl-4 ta' Settembru 1781, mill-gvernatur Spanjol <ref target="https://mt.wikipedia.org/wiki/Felipe_de_Neve">Felipe de Neve</ref>. Din saret parti mill-<ref target="https://mt.wikipedia.org/wiki/Messiku">Messiku</ref> fl-1821 wara l-<ref target="https://mt.wikipedia.org/wiki/Gwerra_tal-Indipendenza_tal-Messiku">Gwerra tal-Indipendenza tal-Messiku</ref>. Fl-1848, fi tmiem tal-<ref target="https://mt.wikipedia.org/wiki/Gwerra_Messiku-Amerikana">Gwerra Messiku-Amerikana</ref>, Los Angeles u l-kumplament ta' California inxtraw biex saru parti mill-Istati Uniti. Los Angeles saret <ref target="https://mt.wikipedia.org/wiki/Muniċipalità">muniċipalità</ref> fl-4 ta' April 1850, ħames xhur qabel ma' California kisbet l-istatus ta' stat. L-iskoperta taż-żejt fl-1890ijiet wasslu għal spinta ekonomika qawwija fil-belt.</p>
<p>Imlaqqma bħala <hi rend="italic">City of Angels</hi> (Il-Belt tal-Anġli) minħabba kif isimha huwa tradott bil-<ref target="https://mt.wikipedia.org/wiki/Lingwa_Spanjola">lingwa Spanjola</ref>, Los Angeles hi magħrufha għall-<ref target="https://mt.wikipedia.org/wiki/Klima_Mediterranja">klima Mediterranja</ref> tagħha u d-diversità etnika. Il-belt hija wkoll mutur ekonomiku sustanzjali fil-pajjiż, b'ekonomija diversifikata f'numru ta' kampijiet professjonali u kulturali. Los Angeles hi wkoll famuża minħabba li fiha tospita lil <ref target="https://mt.wikipedia.org/wiki/Hollywood">Hollywood</ref>, iċ-ċentru tal-industrija tad-divertiment fid-dinja.</p>
Storja
<figure><caption>Los Ángeles Plaza, 1869</caption></figure>
<p>L-isem Los Angeles ġej mill-<ref target="https://mt.wikipedia.org/wiki/Lingwa_Spanjola">Ispanjol</ref> għal "L-Anġli" u huwa verżjoni mqassra mill-isem oriġinali tal-post li kien "<hi rend="italic">El Pueblo de Nuestra Señora la Reina de los Ángeles de Porciúncula</hi>"<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> (bil-Malti, "il-belt ta' Santa Marija tal-Anġli ta' Porzjunkola"), mogħti wara li l-esploratur Katalan <ref target="https://mt.wikipedia.org/wiki/Gaspar_de_Portolà">Gaspar de Portolà</ref> mexxa spedizzjoni f'Southern California flimkien mal-patrijiet <ref target="https://mt.wikipedia.org/wiki/Ordni_Franġiskana">Franġiskani</ref> <ref target="https://mt.wikipedia.org/wiki/Junípero_Serra">Junípero Serra</ref> u <ref target="https://mt.wikipedia.org/wiki/Juan_Crespi">Juan Crespi</ref>. Fl-4 ta' April 1850, <ref target="https://mt.wikipedia.org/wiki/California">California</ref> saret stat tal-Istati Uniti, u fl-istess sena Los Angeles saret muniċipalità meta l-popolazzjoni tagħha kienet ta' madwar 1,600 ruħ. Il-ferrovija waslet Los Angeles fl-1876 taħt il-kumpanija <ref target="https://mt.wikipedia.org/wiki/Southern_Pacific_Railroad">Southern Pacific Railroad</ref>.</p>
<p>L-ewwel korp tal-pulizija f'Los Angeles ġie fundat fl-1853 taħt l-isem ta' Los Angeles Rangers, minn volontiera. Fl-1869 twaqqfet l-LAPD, akronimu ta' <ref target="https://mt.wikipedia.org/wiki/Los_Angeles_Police_Department">Los Angeles Police Department</ref>, meta sitt aġenti ġew maħtura mill-kap tal-pulizija William C. Warren. Illum il-ġurnata hemm 'il fuq minn 4,000 aġent tal-għassa, mingħajr ma jingħaddu il-Los Angeles Sheriff's Department, li jkopru l-kontea kollha ta' Los Angeles.</p>
<p>L-ewwel tkabbir fl-iżvilupp ta' Los Angeles kien fl-iskopera taż-żejt fl-1892. Fl-1923, iż-żona ta' Los Angeles kienet tforni kwart taż-żejt konsumat fid-dinja. Los Angeles ospitat żewġ edizzjonijiet tal-<ref target="https://mt.wikipedia.org/wiki/Logħob_Olimpiku">Logħob Olimpiku</ref> fl-1932 u l-1984. </p>


Ħoloq esterni


<list type="unordered"><item><ref target="https://www.lacity.org/">Sit uffiċjali</ref></item></list>
</text></body></html>