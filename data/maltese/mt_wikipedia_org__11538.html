<html><body><text id="wikipedia_mt_wikipedia_org__11538.html" ns="0" revid="268847" sourceurl="https://mt.wikipedia.org/wiki/Hadise" title="Hadise" type="wikipedia">Hadise
<p><hi rend="bold">Hadise Açıkgöz</hi> (<ref target="https://mt.wikipedia.org/wiki/Mol_(Belġju)">Mol</ref>, <ref target="https://mt.wikipedia.org/wiki/22_ta'_Ottubru">22 ta' Ottubru</ref> <ref target="https://mt.wikipedia.org/wiki/1985">1985</ref>), magħrufa aħjar bħala sempliċiment <hi rend="bold">Hadise</hi>, hi <ref target="https://mt.wikipedia.org/wiki/Kantant">kantanta</ref> popolari Torka/Belġjana tal-<ref target="https://mt.wikipedia.org/wiki/R&amp;B">R&amp;B</ref>, <ref target="https://mt.wikipedia.org/wiki/Liriċista">liriċista</ref>, u <ref target="https://mt.wikipedia.org/wiki/Preżentatur">preżentatriċi</ref> fit-Turkija u l-Belġju. Hi hi l-aktar magħrufa għall-kanzunetti "<ref target="https://mt.wikipedia.org/wiki/Stir_Me_Up">Stir Me Up</ref>", "<ref target="https://mt.wikipedia.org/wiki/My_Body_(kanzunetta_ta'_Hadise)">My Body</ref>", "<ref target="https://mt.wikipedia.org/wiki/Deli_Oğlan">Deli Oğlan</ref>" u l-kanzunetta attwali li qed tirċievi prominenza kbira, "<ref target="https://mt.wikipedia.org/wiki/Aşkkolik">Aşkkolik</ref>".</p>
<p>Hadise s'issa ħarġet żewġ albums li jġibu l-isem ta' "<ref target="https://mt.wikipedia.org/wiki/Sweat_(album_ta'_Hadise)">Sweat</ref>" u "<ref target="https://mt.wikipedia.org/wiki/Hadise_(album)">Hadise</ref>", kemm fil-Belġju u t-Turkija, fejn hi pproduċiet diversi kanzunetti li għamlu suċċess.</p>
<p>Hi hi wkoll popolari għall-mod kif tesperimenta fuq il-ġeneru mużikali tal-R&amp;B fejn ħafna drabi tagħmlu fuq sfond tal-mużika pop Torka. Hadise irrapreżentat lit-<ref target="https://mt.wikipedia.org/wiki/Turkija_fil-Festival_tal-Eurovision">Turkija</ref> fil-<ref target="https://mt.wikipedia.org/wiki/Festival_tal-Eurovision_2009">Festival tal-Eurovision 2009</ref>, fejn ikklassifikat fir-raba' post.</p>
Bijografija
Il-ħajja tal-bidu u d-debutt mużikali
<p>Hadise twieldet fir-raħal ta' <ref target="https://mt.wikipedia.org/wiki/Mol_(Belġju)">Mol</ref>, qrib <ref target="https://mt.wikipedia.org/wiki/Antwerp">Antwerp</ref> fil-<ref target="https://mt.wikipedia.org/wiki/Belġju">Belġju</ref>, nhar it-<ref target="https://mt.wikipedia.org/wiki/22_ta'_Ottubru">22 ta' Ottubru</ref> <ref target="https://mt.wikipedia.org/wiki/1985">1985</ref>. Il-ġenituri kienu minn <ref target="https://mt.wikipedia.org/wiki/Sivas">Sivas</ref>, it-<ref target="https://mt.wikipedia.org/wiki/Turkija">Turkija</ref>, u emigraw lejn il-Belġju fejn issetiljaw fir-raħal ta' Mol. Hadise għandha tliet ħutha, żewġt ibniet u tifel; l-isem Hadise (li jfisser "avveniment") kien idea tan-nannu tagħha li eżattament kien dirett lejn oħtha l-kbira.</p>
<p>Minn meta kienet għadha żgħira Hadise kienet taf li kien se ssegwi l-linja mużikali, u minkejja li bdiet bħala kantanta professjonali minn meta kellha 17-il sena, hi xorta waħda kompliet l-istudju u kisbet <ref target="https://mt.wikipedia.org/wiki/Bachelor_of_Arts">BA</ref> fil-<ref target="https://mt.wikipedia.org/wiki/Marketing">Marketing</ref>. Hi hi kapaċi li titkellem diversi lingwi fosth it-<ref target="https://mt.wikipedia.org/wiki/Lingwa_Torka">Tork</ref>, l-<ref target="https://mt.wikipedia.org/wiki/Lingwa_Olandiża">Olandiż</ref>, l-<ref target="https://mt.wikipedia.org/wiki/Lingwa_Ingliża">Ingliż</ref>, il-<ref target="https://mt.wikipedia.org/wiki/Lingwa_Franċiża">Franċiż</ref> u l-<ref target="https://mt.wikipedia.org/wiki/Lingwa_Ġermaniża">Ġermaniż</ref>.</p>
<p>Hadise kisbet il-fama fl-2003 meta daħlet f'verżjoni ta' <ref target="https://mt.wikipedia.org/wiki/Pop_Idol">Pop Idol</ref>, fl-età ta' 17-il sena. Minkejja li naqset li tirbaħ jew anki li tasal sas-semifinali, hi ngħatat kuntratt biex tirrekordja wara l-esebizzjoni tagħha fis-serati, bħala rikonoxximent għat-talent li tħaddan.</p>
<p>Hi hi ħabiba tal-kantanta <ref target="https://mt.wikipedia.org/wiki/Belġju">Belġjana</ref> <ref target="https://mt.wikipedia.org/wiki/Kate_Ryan">Kate Ryan</ref>, li ħadet sehem f'isem il-Belġju fil-<ref target="https://mt.wikipedia.org/wiki/Festival_tal-Eurovision_2006">Festival tal-Eurovision 2006</ref>.</p>
2005-2006: Sweat
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Sweat_(album_ta'_Hadise)">Sweat (album ta' Hadise)</ref></hi>.
<p>Ftit wara l-esperjenza tagħha f'Idool 2003, Hadise irċiviet telefonata mingħand il-maniġer ta' 2Brain records, Johan Henrickx, li kien impressjonat bl-esebizzjoni tagħha u offrilha kuntratt għal album. Il-kanzunetta debuttanti ta' Hadise, "<ref target="https://mt.wikipedia.org/wiki/Sweat_(kanzunetta_ta'_Hadise)">Sweat</ref>", li ħarġet f'<ref target="https://mt.wikipedia.org/wiki/Novembru">Novembru</ref> <ref target="https://mt.wikipedia.org/wiki/2004">2004</ref>, laħqet id-19-il post fl-<ref target="https://mt.wikipedia.org/wiki/Ultratop_50">Ultratop 50</ref>. Hi wara ħarġet il-kanzunetta "<ref target="https://mt.wikipedia.org/wiki/Stir_Me_Up">Stir Me Up</ref>", li kisbet popolarità fit-<ref target="https://mt.wikipedia.org/wiki/Turkija">Turkija</ref> u l-<ref target="https://mt.wikipedia.org/wiki/Beġju">Beġju</ref>. Il-kanzunetta "<ref target="https://mt.wikipedia.org/wiki/Milk_Chocolate_Girl">Milk Chocolate Girl</ref>" kienet l-aqwa silta mill-album tagħha fejn laħqet it-tlettax-il post. Sena wara d-debutt tagħha, f'Novembru 2005, Hadise ħarġet l-ewwel album tagħha bl-isem ta' <ref target="https://mt.wikipedia.org/wiki/Sweat_(album_ta'_Hadise)">Sweat</ref>, b'kollaborazzjoni ma' Yves Gaillard.</p>
<p>L-album naqas li jagħmel impatt fuq il-klassifika Ultratop 50, imma rnexxielha twassal ħames kanzunetti fost l-Ultratop 50 fosthom il-kanzunetta "Sisters", li kienet iddedikata preċiżament lil ħutha, Hulya u Derya.</p>
<p>Matul il-promozzjoni għall-album fit-Turkija, Hadise ippreżentat "<ref target="https://mt.wikipedia.org/wiki/Popstars">Popstars</ref>", li kien suċċess kbir għaliha hekk kif il-programm attira udjenza medja ta' għoxrin miljun kull ġimgħa. Din wassal biex tkun fil-faċċata ta' diversi rivisti Torok fosthom Esquire, Tempo u Aktüel.</p>
2008-preżent: Hadise
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Hadise_(album)">Hadise (album)</ref></hi>.
<p>Hadise bdiet taħdem fuq it-tieni album f'<ref target="https://mt.wikipedia.org/wiki/Diċembru">Diċembru</ref> <ref target="https://mt.wikipedia.org/wiki/2007">2007</ref>. L-album kien prodott f'diversi pajjiż fosthom it-<ref target="https://mt.wikipedia.org/wiki/Turkija">Turkija</ref>, <ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Belġju">Belġju</ref> u l-<ref target="https://mt.wikipedia.org/wiki/Italja">Italja</ref>. Hadise, permezz tal-kanzunetta "<ref target="https://mt.wikipedia.org/wiki/A_Good_Kiss">A Good Kiss</ref>" li ħarġet f'<ref target="https://mt.wikipedia.org/wiki/Ottubru">Ottubru</ref> tal-<ref target="https://mt.wikipedia.org/wiki/2007">2007</ref>, saret is-sitt kanzunetta tagħha li marret fil-klassifika <ref target="https://mt.wikipedia.org/wiki/Ultratop_50">Ultratop 50</ref> tal-<ref target="https://mt.wikipedia.org/wiki/Belġju">Belġju</ref>, fejn kienet aktar prominenti fil-klassifika ġewwa t-<ref target="https://mt.wikipedia.org/wiki/Turkija">Turkija</ref> fejn sabet post għall-ewwel darba fit-Turkish Billboard Chart. Il-kanzunetta ġiet wara tradotta għat-Tork minn <ref target="https://mt.wikipedia.org/wiki/Sezen_Aksu">Sezen Aksu</ref> u kisbet suċċess kbir, fejn saret l-aktar kanzunetta li nstemgħet fid-diskoteki fis-sajf tal-2008.</p>
<p>Ħarġet ukoll żewġ kanzunetti oħra fil-Belġju, "<ref target="https://mt.wikipedia.org/wiki/My_Body_(kanzunetta_ta'_Hadise)">My Body</ref>" li kienet l-aktar kanzunetta minn tagħha li biegħet fil-Belġju, u "<ref target="https://mt.wikipedia.org/wiki/My_Man_and_the_Devil_on_His_Shoulder">My Man and the Devil on His Shoulder</ref>" li ma marritx tajjeb fil-klassifika Ultratop 50. Fl-2008, Hadise dehret dehret fl-album ta' <ref target="https://mt.wikipedia.org/wiki/Serdar_Ortaç">Serdar Ortaç</ref> bl-isem ta' Nefes fil-kanzunetta "Düşman".</p>
Eurovision 2009
<p>Minkejja li fl-2006 Hadise stqarret li hi qatt mhi se tieħu sehem fil-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>, wara li ħabibha <ref target="https://mt.wikipedia.org/wiki/Kate_Ryan">Kate Ryan</ref> naqset li ssib post fil-finali, fl-2009 Hadise ħabbret li kienet fil-ħsieb li tipparteċipa f'dan il-Konkors f'isem it-Turkija u fl-<ref target="https://mt.wikipedia.org/wiki/24_ta'_Ottubru">24 ta' Ottubru</ref> <ref target="https://mt.wikipedia.org/wiki/2008">2008</ref>, Hadise tħabbret bħala r-rappreżentattriċi tat-<ref target="https://mt.wikipedia.org/wiki/Turkija">Turkija</ref> fil-<ref target="https://mt.wikipedia.org/wiki/Festival_tal-Eurovision_2009">Festival tal-Eurovision 2009</ref>. Lejn l-aħħar ta' <ref target="https://mt.wikipedia.org/wiki/Ottubru">Ottubru</ref> İbrahim Şahin, il-maniġer tal-istazzjon Tork <ref target="https://mt.wikipedia.org/wiki/TRT">TRT</ref> ħabbar li Hadise rebħet is-sondaġġ li sar mill-istess stazzjon biex tirrapreżenta lit-Turkija.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> It-tûr promozzjonali tagħha beda minn <ref target="https://mt.wikipedia.org/wiki/Malta">Malta</ref>, fejn kienet preżenti waqt il-finali nazzjonali Maltija. Hadise spiċċat it-tieni post mill-ewwel semifinali li b'hekk taha post fis-serata finali, fejn f'din tal-aħħar kisbet ir-raba' post b'177 punt u rċeviet tnax-il punt mingħand sitt pajjiżi.</p>
Diskografija
Albums
<list type="unordered"><item>2005: <hi rend="italic"><ref target="https://mt.wikipedia.org/wiki/Sweat_(album_ta'_Hadise)">Sweat</ref></hi></item>
<item>TBA: <hi rend="italic"><ref target="https://mt.wikipedia.org/wiki/Sweat_(album_ta'_Hadise)">Sweat - Edizzjoni Speċjali</ref></hi>*</item>
<item>2008: <hi rend="italic"><ref target="https://mt.wikipedia.org/wiki/Hadise_(album)">Hadise</ref></hi></item></list>
<p><hi rend="italic">* Kien skedat li se joħroġ fl-2006.</hi></p>




Ħoloq esterni
<list type="unordered"><item>(EN,TR)  <ref target="http://www.hadisemusic.com/">Sit uffiċjali</ref></item></list>
</text></body></html>