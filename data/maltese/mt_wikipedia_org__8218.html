<html><body><text id="wikipedia_mt_wikipedia_org__8218.html" ns="0" revid="270985" sourceurl="https://mt.wikipedia.org/wiki/Gary_Neville" title="Gary Neville" type="wikipedia">Gary Neville
<p><hi rend="bold">Gary Neville</hi> (<ref target="https://mt.wikipedia.org/wiki/Bury">Bury</ref>, <ref target="https://mt.wikipedia.org/wiki/18_ta'_Frar">18 ta' Frar</ref> <ref target="https://mt.wikipedia.org/wiki/1975">1975</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> u kummentatur sportiv <ref target="https://mt.wikipedia.org/wiki/Ingilterra">Ingliż</ref>. Hu qatta' l-karriera tiegħu mat-tim minn <ref target="https://mt.wikipedia.org/wiki/Old_Trafford">Old Trafford</ref>, <ref target="https://mt.wikipedia.org/wiki/Manchester_United_FC">Manchester Unitedklabb</ref>. Id-debutt internazzjonali wasal fl-1995 u għal aktar minn għaxar snin hu kien l-ewwel għażla fuq il-faxxa leminija tad-difiża għall-klabb u anki għall-pajjiż.</p>
<p>Hu għandu ħuh, <ref target="https://mt.wikipedia.org/wiki/Phil_Neville">Phil Neville</ref> li wkoll qatta' perjodu bejn l-1993 u l-2005 mat-tim ta' Manchester United.</p>
Karriera
<p>Gary Neville iddebutta mat-tim ta' United f'Settembru 1992 kontra <ref target="https://mt.wikipedia.org/wiki/FC_Torpedo_Moscow">Torpedo Moscow</ref> fit-<ref target="https://mt.wikipedia.org/wiki/Tazza_UEFA">Tazza UEFA</ref>. Gary kien fost il-komponenti tal-iskwadra żagħżugħa tas-snin disgħin ta' <ref target="https://mt.wikipedia.org/wiki/Alex_Ferguson">Alex Ferguson</ref> li kienet tinkludi lil ħuh <ref target="https://mt.wikipedia.org/wiki/Phil_Neville">Phil</ref>, <ref target="https://mt.wikipedia.org/wiki/Ryan_Giggs">Ryan Giggs</ref>, <ref target="https://mt.wikipedia.org/wiki/David_Beckham">David Beckham</ref>, <ref target="https://mt.wikipedia.org/wiki/Nicky_Butt">Nicky Butt</ref> u <ref target="https://mt.wikipedia.org/wiki/Paul_Scholes">Paul Scholes</ref>, magħrufin bħala <hi rend="italic">Fergie's Fledglings</hi>. Mill-<ref target="https://mt.wikipedia.org/wiki/Premier_League_1994–95">istaġun 1994–95</ref> sar figura regulari mal-ewwel tim, minħabba l-problemi fiżiċi li laqtu lil <ref target="https://mt.wikipedia.org/wiki/Paul_Parker">Paul Parker</ref>.</p>
<p>F'Diċembru tal-2005, Gary inħatar il-<ref target="https://mt.wikipedia.org/wiki/Kaptan_(futbol)">kaptan</ref> il-ġdid ta' Manchester United, wara t-tluq ta' <ref target="https://mt.wikipedia.org/wiki/Roy_Keane">Roy Keane</ref>.</p>
<p>F'Jannar tal-2006, l-azzjonijiet tiegħu kienu suġġett għal kontroversja bejn il-partitarji ta' Manchester United u dawk ta' <ref target="https://mt.wikipedia.org/wiki/Liverpool_FC">Liverpool</ref>, avversarji storiċi tar-<hi rend="italic">Red Devils</hi>. Wara l-gowl ta' <ref target="https://mt.wikipedia.org/wiki/Rio_Ferdinand">Rio Ferdinand</ref> fid-90 minuta, Neville mar jiċċelebra taħt is-settur tal-partitarji ta' Liverpool li kienu f'Old Trafford. Dawn il-ġesti kienu kkritikati mill-plejer ta' Liverpool <ref target="https://mt.wikipedia.org/wiki/Jamie_Carragher">Jamie Carragher</ref>, sezzjonijiet tal-istampa, u anki mill-pulizija li tawh it-tort talli ħoloq inkwiet bejn il-partitarji fil-logħba. Sussegwentament, hu ġie immultat mill-<ref target="https://mt.wikipedia.org/wiki/Federazzjoni_tal-futbol_tal-Ingilterra">Football Association</ref>. Neville ikkontesta din id-deċiżjoni, però kien xorta waħda immultat £5,000 u mwiddeb fuq il-kondotta tal-futur.</p>
<p>Sa issa, Gary Neville rebaħ tmien titli tal-<ref target="https://mt.wikipedia.org/wiki/Premiership">Premiership</ref>, tliet <ref target="https://mt.wikipedia.org/wiki/FA_Cup">FA Cups</ref>, żewġ <ref target="https://mt.wikipedia.org/wiki/UEFA_Champions_League">Champions Leagues</ref>, <ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>, <ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref> u <ref target="https://mt.wikipedia.org/wiki/Football_League_Cup">League Cup</ref>, fejn din tal-aħħar kien l-ewwel trofew bħala kaptan.</p>
<p>Fid-9 ta' April 2008, Nevilla għamel ir-ritorn tant mistenni kontra <ref target="https://mt.wikipedia.org/wiki/AS_Roma">Roma</ref> fit-tieni leg tal-kwarti tal-finali taċ-Champions League f'Old Trafford meta ssostitwixxa lil <ref target="https://mt.wikipedia.org/wiki/Anderson_Luís_de_Abreu_Oliveira">Anderson</ref>. Neville kien milqugħ lura fil-grawnd permezz ta' ovazzjoni kbira mis-sostenituri, u mal-ewwel ingħata l-faxxa tal-kaptan. Din kienet id-99 dehra ta' Neville fiċ-Champions League.</p>
<p>Neville beda l-ewwel partita fi sbatax-il xahar meta mexxa lil Manchester United għar-rebħ tal-<ref target="https://mt.wikipedia.org/wiki/FA_Community_Shield">FA Community Shield</ref> kontra <ref target="https://mt.wikipedia.org/wiki/Portsmouth_FC">Portsmourth</ref>, fl-10 ta' Awwissu 2008. Fil-21 ta' Settembru 2008, Neville beda l-ewwel partita tiegħu fil-kampjonat għal madwar tmintax-il xahar meta lagħab kontra <ref target="https://mt.wikipedia.org/wiki/Chelsea_FC">Chelsea</ref>. F'Ġunju tal-2009 estenda l-kuntratt li se jżommu mal-klabb sal-2013.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Nhar it-28 ta' Frar, 2010, daħal bħala sostitut fit-tieni taqsima tal-finali tal-<ref target="https://mt.wikipedia.org/wiki/Football_League_Cup">League Cup</ref> kontra <ref target="https://mt.wikipedia.org/wiki/Aston_Villa_FC">Aston Villa</ref>, li United rebħu bl-iskor ta' 2–1. Wara serje ta' problemi fiżiċi li tappnu l-involviment regulari tiegħu mal-ewwel tim, f'Settembru 2010 iddeċieda li ma jibqax aktar kaptan tat-tim biex il-faxxa titieħħed minn plejers li huma involuti iktar b'mod regulari fit-tim bħal <ref target="https://mt.wikipedia.org/wiki/Rio_Ferdinand">Rio Ferdinand</ref>, <ref target="https://mt.wikipedia.org/wiki/Nemanja_Vidić">Nemanja Vidić</ref> jew <ref target="https://mt.wikipedia.org/wiki/Patrice_Evra">Patrice Evra</ref>. Fit-2 ta' Frar, 2011, ħabbar li rtira għal kollox mill-futbol milgħub.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Internazzjonali
<p>Gary Neville għamel id-debutt mat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref> fl-1995, fejn kien issostitwixxa lil <ref target="https://mt.wikipedia.org/wiki/Terry_Venables">Terry Venables</ref> f'<ref target="https://mt.wikipedia.org/wiki/Logħba_ta'_ħbiberija">logħba ta' ħbiberija</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref>. Hu kien id-difensur lemini regulari tat-tim nazzjonali, fejn lagħab għal ħames kowċis differenti. Hu kien l-uniku plejer 'il fuq minn 30 sena li kien magħżul fl-ewwel tim ta' <ref target="https://mt.wikipedia.org/wiki/Steve_McClaren">Steve McClaren</ref> fl-2006, wara li <ref target="https://mt.wikipedia.org/wiki/David_Beckham">David Beckham</ref>, <ref target="https://mt.wikipedia.org/wiki/David_James">David James</ref> u <ref target="https://mt.wikipedia.org/wiki/Sol_Campbell">Sol Campbell</ref> ma ġewx imsejħa.</p>
<p>Fl-1996 sar l-iktar plejer żagħżugħ li pparteċipa fil-<ref target="https://mt.wikipedia.org/wiki/Kampjonati_Ewropej_tal-Futbol_1996">Kampjonati Ewropej 1996</ref>, fejn lagħab fil-partiti kollha minbarra s-semifinali minħabba skwalifika. Ħa sehem ukoll fit-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref> u fil-<ref target="https://mt.wikipedia.org/wiki/Kampjonati_Ewropej_tal-Futbol_2000">Kampjonati Ewropej 2000</ref>. Ix-xewqat li jilgħab fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref> sfumaw hekk kif kiser saqajh, imma hu mal-ewwel irritorna lura fl-iskwadra u kien regulari anki waqt il-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref>.</p>
<p>Neville tilef l-aħħar stadji ta' kwalifikazzjoni tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> minħabba uġigħ. Hu rritorna mat-tim Ingliż f'Marzu 2006 f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>.</p>
<p>Kif kien mistenni, Neville kien magħżul għal mal-iskwadra Ingliża għat-Tazza tad-Dinja 2006. Hu lagħab fin-naħa leminija tad-difiża fil-partita ta' ftuħ ta' <ref target="https://mt.wikipedia.org/wiki/Grupp_B_tat-Tazza_tad-Dinja_tal-Futbol_2006">Grupp B</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref>. Madanakollu, Neville weġġa' l-parti ta' wara ta' saqajh taħt l-irkoppa waqt taħriġ filgħaxija qabel it-tieni logħba tat-tim kontra t-<ref target="https://mt.wikipedia.org/wiki/Tim_nazzjonali_tal-Futbol_ta'_Trinidad_u_Tobago">Trinidad u Tobago</ref>. Hu kien imġiegħel jitlef il-logħba, l-aħħar partita tal-fażi tal-grupp kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> u l-logħba kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref> fir-rawnd tal-aħħar sittax.</p>
<p>Wara l-eliminazzjoni kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> Gary Neville iddeċieda li jkompli l-avventura mat-tim nazzjonali. Kien anki kandidat biex jakkwista l-faxxa ta' kaptan flimkien ma' <ref target="https://mt.wikipedia.org/wiki/Steven_Gerrard">Steven Gerrard</ref> u <ref target="https://mt.wikipedia.org/wiki/John_Terry">John Terry</ref>, bil-faxxa tingħata lil dan tal-aħħar.</p>
<p>Fil-11 ta' Ottubru, 2006, fil-fażi ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> Gary Neville skorja awtogowl, it-tieni wieħed fil-karriera tiegħu. Fis-7 ta' Frar, 2007 Gary Neville kiseb il-85 preżenza mat-tim nazzjonali f'logħba ta' ħbiberija kontra <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>, fejn laħaq ir-rekord ta' <ref target="https://mt.wikipedia.org/wiki/Kenny_Sansom">Kenny Sansom</ref>. Dan ir-rekord kien mistenni li jegħlbu fil-partiti kontra l-<ref target="https://mt.wikipedia.org/wiki/Tim_nazzjonali_tal-futbol_tal-Andorra">Andorra</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iżrael">Iżrael</ref>, imma kellu jieqaf għal madwar disa' xhur.</p>
<p>Neville iżomm xi rekords miksub mat-tim nazzjonali:</p>
<list type="unordered"><item>Fil-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> li ntlagħbet f'<ref target="https://mt.wikipedia.org/wiki/Leeds">Leeds</ref> fl-2002, Gary ittotalizza l-preżenza numru 51 fejn għeleb ir-rekord ta' difensur lemini tal-passat, <ref target="https://mt.wikipedia.org/wiki/Phil_Neal">Phil Neal</ref>.</item>
<item>Il-ħdax-il apparenza fil-fażi finali tal-Kampjonati Ewropej (tliet edizzjonijiet) huma rekord.</item>
<item>Bħal <ref target="https://mt.wikipedia.org/wiki/Jack_Charlton">Jack</ref> u <ref target="https://mt.wikipedia.org/wiki/Bobby_Charlton">Bobby Charlton</ref>, anki Gary Neville u ħuh Phil lagħbu flimkien fit-tim nazzjonali, u għamlu total kombinat ta' 142 apparenza.</item>
<item>Gary Neville iżomm ir-rekord tal-aktar preżenzi mingħajr ma skorja gowl għat-tim Ingliż. Dan ir-rekord l-inqas prestiġjuż kien miksur fl-2004, fejn qabel kien f'idejn <ref target="https://mt.wikipedia.org/wiki/Ray_Wilson">Ray Wilson</ref>.</item></list>
Unuri
Klabb
Manchester United
<list type="unordered"><item><ref target="https://mt.wikipedia.org/wiki/FA_Premier_League">FA Premier League</ref>: 1995–96, 1996–97, 1998–99, 1999–00, 2000–01, 2002–03, 2006–07, 2007–08, 2008–09</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 1998-99, 2007–08</item>
<item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: 1999</item>
<item><ref target="https://mt.wikipedia.org/wiki/FA_Cup">FA Cup</ref>: 1995–96, 1998–99, 2003–04</item>
<item><ref target="https://mt.wikipedia.org/wiki/Football_League_Cup">League Cup</ref>: 2005–06, 2009–10</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 1996, 1997, 2008</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>: 2008</item>
<item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: 1999</item></list>
Individwali
<list type="unordered"><item><ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-PFA</ref>: 1997, 1998, 1999, 2005, 2007</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item><ref target="http://www.manutd.com/en/Players-And-Staff/Legends/Gary-Neville.aspx">Profil</ref> fuq is-sit uffiċjali ta' Manchester United</item></list>
</text></body></html>