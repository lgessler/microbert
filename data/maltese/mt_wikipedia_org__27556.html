<html><body><text id="wikipedia_mt_wikipedia_org__27556.html" ns="0" revid="273087" sourceurl="https://mt.wikipedia.org/wiki/Canaletto" title="Canaletto" type="wikipedia">Canaletto
<p><hi rend="bold">Giovanni Antonio Canal</hi> (twieled fit-18 ta' Ottubru 1697 – miet fid-19 ta' April 1768)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, magħruf l-iktar bħala <hi rend="bold">Canaletto</hi> ([kanaˈletto])<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, kien pittur <ref target="https://mt.wikipedia.org/wiki/Taljan">Taljan</ref> mir-Repubblika ta' <ref target="https://mt.wikipedia.org/wiki/Venezja">Venezja</ref>, u huwa meqjus bħala membru importanti tal-iskola Venezjana tas-seklu 18.</p>
<p>Huwa kien pittur tal-veduti fil-bliet, fosthom Venezja, <ref target="https://mt.wikipedia.org/wiki/Ruma">Ruma</ref> u <ref target="https://mt.wikipedia.org/wiki/Londra">Londra</ref>, u kien ipitter ukoll veduti immaġinarji (imsejħa kapriċċi), għalkemm id-demarkazzjoni fix-xogħlijiet tiegħu bejn ir-realtà u l-immaġinarju qatt mhu ċar għalkollox. Huwa kien ukoll litografu importanti u kien juża t-teknika tal-inċiżjoni. Mill-1746 sal-1756 huwa ħadem fl-<ref target="https://mt.wikipedia.org/wiki/Renju_Unit">Ingilterra</ref> fejn pitter bosta veduti ta' Londra u ta' siti oħra inkluż il-<ref target="https://mt.wikipedia.org/wiki/Kastell_ta'_Warwick">Kastell ta' Warwick</ref> u l-<ref target="https://mt.wikipedia.org/wiki/Kastell_ta'_Alnwick">Kastell ta' Alnwick</ref>. Huwa kellu suċċess kbir fl-Ingilterra, bis-saħħa tal-merkant u l-midħla tal-qasam Brittaniku <ref target="https://mt.wikipedia.org/wiki/Joseph_Smith">Joseph Smith</ref> "il-Konslu", li kellu kollezzjoni kbira ta' xogħlijiet ta' Canaletto li nbigħu lir-Re <ref target="https://mt.wikipedia.org/wiki/Ġorġ_III">Ġorġ III</ref> fl-1762.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Karriera bikrija
<p>Canaletto twieled f'Venezja u kien iben il-pittur <ref target="https://mt.wikipedia.org/wiki/Bernardo_Canal">Bernardo Canal</ref>, u għalhekk kien jissejjaħ bil-mononimu <hi rend="italic">Canaletto</hi> ("iż-żgħir tal-familja Canal"), u <ref target="https://mt.wikipedia.org/wiki/Artemisia_Barbieri">Artemisia Barbieri</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Canaletto għamel apprendistat ma' missieru u ma' ħuh bħala pittur tax-xeni teatrali. Meta kien jgħix f'Ruma huwa ħadem ma' missieru fil-produzzjoni tax-xenarji għal żewġ opri tal-<ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Alessandro_Scarlatti">Alessandro Scarlatti</ref>, <hi rend="italic">Tito Sempronio Greco</hi> u <hi rend="italic">Turno Aricino,</hi> li saru fit-Teatru Catranica matul l-istaġun tal-<ref target="https://mt.wikipedia.org/wiki/Karnival">karnival</ref> tal-1720.</p>
<p>Canaletto kien ispirat mill-vedutista Ruman <ref target="https://mt.wikipedia.org/wiki/Giovanni_Paolo_Pannini">Giovanni Paolo Pannini</ref>, u beda jpitter il-ħajja ta' kuljum tal-belt u tan-nies tagħha.</p>
<p>Wara li rritorna minn Ruma fl-1719, huwa beda jpitter bl-istil topografiku tiegħu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-ewwel xogħol magħruf bil-firma u bid-data huwa dak ta' <hi rend="italic">Kapriċċ Arkitettoniku</hi> (1723, <ref target="https://mt.wikipedia.org/wiki/Milan">Milan</ref>, f'kollezzjoni privata). Hu u jistudja ma' <ref target="https://mt.wikipedia.org/wiki/Luca_Carlevarijs">Luca Carlevarijs</ref>, pittur rinomat tal-pajsaġġi urbani, malajr sar kapaċi daqs l-<ref target="https://mt.wikipedia.org/wiki/Għalliem">għalliem</ref> tiegħu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Fl-1725, il-pittur <ref target="https://mt.wikipedia.org/wiki/Alessandro_Marchesini">Alessandro Marchesini</ref>, li kien ukoll ix-xerrej għall-kollezzjonista tal-<ref target="https://mt.wikipedia.org/wiki/Arti">arti</ref> minn <ref target="https://mt.wikipedia.org/wiki/Lucca">Lucca</ref>, <ref target="https://mt.wikipedia.org/wiki/Stefano_Conti">Stefano Conti</ref>, kien tkixxef biex jixtri żewġ "veduti ta' Venezja" oħrajn, meta l-aġent ħeġġu jikkunsidra minflok ix-xogħol ta' "Antonio Canale... li qisu bħal ta' Carlevaris, iżda tista' tara x-<ref target="https://mt.wikipedia.org/wiki/Xemx">xemx</ref> tiżreġ fihom".<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Pitturi fil-beraħ
<p>Il-biċċa l-kbira tal-arti bikrija ta' Canaletto pittirha "min-natura", u mhux bħal prassi tas-soltu ta' dak iż-żmien fejn il-pitturi kien isiru l-iktar fl-istudjo. Minkejja dan, uħud mix-xogħlijiet tiegħu li saru iktar tard, saru fil-fatt fi studjo, kif tissuġġerixxi t-tendenza li l-figuri 'il bogħod jitpittru bħala ċapep tal-kulur – effett li possibbilment kien jinħoloq bl-użu ta' <hi rend="italic">camera obscura</hi>, li ċċajpar l-oġġetti iktar 'il bogħod – għalkemm ir-riċerka li saret mill-istoriċi ta<ref target="https://mt.wikipedia.org/wiki/L-Arti">l-arti</ref> tal-Kollezzjoni Rjali fir-<ref target="https://mt.wikipedia.org/wiki/Renju_Unit">Renju Unit</ref> uriet li Canaletto kważi qatt ma uża <hi rend="italic">camera obscura</hi>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Madankollu, il-pitturi tiegħu lkoll huma magħrufin għall-akkuratezza tagħhom: huwa rrappreżenta l-marea staġonali li tgħerreq lil Venezja fl-ilma u fis-silġ.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Xogħol bikri u iktar tard
<p>Ix-xogħlijiet bikrin ta' Canaletto huma fost l-iktar imfittxija, u skont ħafna awtoritajiet huma l-aqwa xogħlijiet tiegħu. Waħda mill-opri bikrin tiegħu hija dik ta' <hi rend="italic">Campo S. Vidal e Santa Maria della Carità</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">The Stonemason's Yard</hi>; għall-ħabta tal-1725, il-Gallerija Nazzjonali, Londra) li turi żona umli tax-xogħol fil-belt. Din hija meqjusa bħala waħda mill-ifjen opri tiegħu u ġiet ippreżentata minn Sir <ref target="https://mt.wikipedia.org/wiki/George_Beaumont">George Beaumont</ref> fl-1823 u fl-1828.</p>
<p>Iktar 'il quddiem, Canaletto pitter xeni grandjużi tal-kanali ta' Venezja u tal-Palazz Dukali. Il-pajsaġġi fuq skala kbira kienu juru l-lussu u t-tradizzjonijiet tal-belt li kienu bdew jispiċċaw, u fihom Canaletto juża effetti atmosferiċi u kuluri lokali qawwijin b'mod innovattiv. Għal dawn il-kwalitajiet, jista' jingħad li x-xogħlijiet tiegħu antiċipaw l-Impressjoniżmu.</p>
<p>Il-litografija grafika tiegħu <hi rend="italic">S. A. Giustina in Prà della Vale</hi> nstabet fl-2012 fil-<ref target="https://mt.wikipedia.org/wiki/Kollezzjoni_ta'_Gurlitt">Kollezzjoni ta' Gurlitt</ref> fi <ref target="https://mt.wikipedia.org/wiki/Munich">Munich</ref>.</p>
Xogħol fl-Ingilterra
<p>Bosta mill-pitturi tiegħu nbigħu lill-Ingliżi fil-Grand Tour tagħhom, l-ewwel permezz tal-aġenzija ta' <ref target="https://mt.wikipedia.org/wiki/Owen_Swiny">Owen Swiny</ref> u mbagħad permezz tal-bankier Joseph Smith. Fl-aħħar tas-snin 20 tas-seklu 18 kien Swiny li ħeġġeġ lill-artist ipitter veduti topografiċi żgħar ta' Venezja li jappellaw kummerċjalment għat-turisti u l-viżitaturi barranin tal-belt. Xi żmien qabel l-1728, Canaletto beda l-assoċjazzjoni tiegħu ma' Smith, negozjant u kollezzjonista Ingliż li kien jgħix f'Venezja u li ġie maħtur bħala l-Konslu Brittaniku f'Venezja fl-1744. Smith iktar 'il quddiem sar l-aġent u l-patrun prinċipali tal-artist, u xtara kważi ħamsin pittura, mija u ħamsin tpinġija, u ħmistax-il inċiżjoni litografika rari mingħand Canaletto; l-ikbar u l-ifjen grupp uniku ta' xogħlijiet tal-artist, li Smith imbagħad biegħ lir-Re Ġorġ III fl-1763.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fis-snin 40 tas-seklu 18, is-suq ta' Canaletto ġie mfixkel meta l-Gwerra tas-Suċċessjoni Awstrijaka wasslet għal tnaqqis fl-għadd ta' viżitaturi Brittaniċi f'Venezja. Smith organizza wkoll il-pubblikazzjoni ta' sensiela ta' inċiżjonijiet litografiċi ta' "kapriċċi" (jew fantażiji arkitettoniċi) fil-<hi rend="italic">veduti ideali</hi> tiegħu, iżda l-qligħ ma kienx għoli biżżejjed, u fl-1746 Canaletto mar jgħix f'Londra, sabiex ikun eqreb tas-suq tiegħu.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Fl-Ingilterra, bejn l-1749 u l-1752 Canaletto għex f'41 Beak Street fid-distrett ta' Soho f'Londra.</p>
<p>Huwa baqa' l-Ingilterra sal-1755, u pproduċa veduti ta' Londra (inkluż diversi veduti tal-Pont ta' Westminster, li tlesta matul is-soġġorn tiegħu) u tad-djar u tal-kastelli tal-patruni tiegħu. Dawn kienu jinkludu d-Dar ta' Northumberland għal Sir <ref target="https://mt.wikipedia.org/wiki/Hugh_Smithson">Hugh Smithson</ref>, li biż-żwieġ iktar 'il quddiem sar it-tieni Earl ta' Northumberland; u l-Kastell ta' Warwick għal <ref target="https://mt.wikipedia.org/wiki/Lord_Brooke">Lord Brooke</ref>, li iktar 'il quddiem sar l-ewwel Earl ta' Warwick. Smithson kien wieħed mill-kummissarji tal-Pont ta' Westminster, u ma kinitx xi ħaġa "impossibbli" li kien hu li ħeġġeġ lil Canaletto jmur l-Ingilterra biex ipitter il-bidu tal-ħajja tal-pont. Il-pittura tiegħu tal-1754 tal-Pont l-Antik ta' Walton tinkludi immaġni ta' Canaletto nnifsu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Huwa spiss kien mistenni jpitter l-Ingilterra bl-istess mod kif kien pitter il-belt fejn twieled. Il-pittura ta' Canaletto bdiet tbati mir-ripetizzjoni, bdiet titlef il-fluwidità tagħha, u bdiet issir mekkanika sal-punt li l-kritiku tal-arti Ingliż <ref target="https://mt.wikipedia.org/wiki/George_Vertue">George Vertue</ref> ssuġġerixxa li r-raġel li kien qed ipitter bl-isem ta' "Canaletto" kien impustur. Dan seta' kien marbut mal-fatt li n-neputi ta' Canaletto, <ref target="https://mt.wikipedia.org/wiki/Bernardo_Bellotto">Bernardo Bellotto</ref>, kien qed juża l-laqam ta' zijuh ukoll; jew x'aktarx minħabba l-għajdut li kien infirex minn negozjanti tal-arti bla skrupli li kienu qed ibigħu kopji tax-xogħlijiet ta' Canaletto u kienu anzjużi li jarawh jerġa' lura f'Venezja. L-istoriku <ref target="https://mt.wikipedia.org/wiki/Michael_Levey">Michael Levey</ref> iddeskriva x-xogħol tiegħu minn dan il-perjodu bħal "inibit".<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Sabiex jiċħad dan l-għajdut, l-artist b'reklami f'gazzetta stieden lil "kwalunkwe Ġentlom" jispezzjona l-aħħar pittura tiegħu tal-Park ta' San Ġakbu fl-istudjo tiegħu f'Silver Street (issa Beak Street) qrib il-Golden Square; madankollu, ir-reputazzjoni tiegħu qatt ma rkuprat għalkollox matul ħajtu.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Wara li reġa' lura f'Venezja, Canaletto ġie elett fl-Akkademja Venezjana fl-1763 u nħatar bħala pirjol tal-Kulleġġ tal-Pitturi (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Collegio dei Pittori</hi>). Huwa kompla jpitter sa <ref target="https://mt.wikipedia.org/wiki/Mewt">mewtu</ref> fl-1768. Lejn l-aħħar ta' ħajtu spiss kien jaħdem abbażi ta' skizzi antiki, iżda xi kultant kien jipproduċi kompożizzjonijiet ġodda sorprendenti. Huwa kien lest jagħmel alterazzjonijiet sottili fit-topografija biex joħloq effett artistiku.</p>
Suq
<figure><caption>Il-post fejn twieled Canaletto</caption></figure>
<p>Fost l-istudenti tiegħu kien hemm in-neputi Bernardo Bellotto, <ref target="https://mt.wikipedia.org/wiki/Francesco_Guardi">Franzasco Guardi</ref>, <ref target="https://mt.wikipedia.org/wiki/Michele_Marieschi">Michele Marieschi</ref>, <ref target="https://mt.wikipedia.org/wiki/Gabriele_Bella">Gabriele Bella</ref>, u <ref target="https://mt.wikipedia.org/wiki/Giuseppe_Moretti">Giuseppe Moretti</ref>. Il-pittur <ref target="https://mt.wikipedia.org/wiki/Giuseppe_Bernardino_Bison">Giuseppe Bernardino Bison</ref> kien segwaċi tal-istil tiegħu.</p>
<p>Joseph Smith biegħ il-biċċa l-kbira tal-kollezzjoni tiegħu lir-Re Ġorġ III, u b'hekk ħoloq il-maġġoranza tal-kollezzjoni l-kbira ta' xogħlijiet ta' Canaletto f'idejn il-Kollezzjoni Rjali. Fl-1762, ir-Re Ġorġ III ħallas £20,000 għall-kollezzjoni tal-Konslu Smith ta' 50 pittura u 142 tpinġija. Hemm bosta eżempji tax-xogħlijiet tiegħu f'kollezzjonijiet Brittaniċi oħra, inkluż 19 fil-Kollezzjoni ta' Wallace u sett ta' 24 fil-kamra tal-pranzu fl-<ref target="https://mt.wikipedia.org/wiki/Abbazija_ta'_Woburn">Abbazija ta' Woburn</ref>. Sett kbir ta' xogħlijiet ta' Canaletto kien parti wkoll mill-kollezzjoni tal-Earls ta' <ref target="https://mt.wikipedia.org/wiki/Carlisle">Carlisle</ref>, madankollu ħafna ntilfu fin-nirien tal-1940 li ħakmu l-<ref target="https://mt.wikipedia.org/wiki/Kastell_ta'_Howard">Kastell ta' Howard</ref> u oħrajn inbigħu matul l-aħħar seklu. Fost dawk li qabel kienu fil-kollezzjoni ta' Carlisle hemm <hi rend="italic">Il-Baċir ta' San Mark: lejn il-Lvant</hi>, li issa jinsab fil-Mużew tal-Belle Arti ta' <ref target="https://mt.wikipedia.org/wiki/Boston">Boston</ref>, l-<ref target="https://mt.wikipedia.org/wiki/Stati_Uniti">Istati Uniti</ref> (inbigħ fl-1939) u l-par <hi rend="italic">Daħla sal-Canal Grande mill-Moll, Venezja</hi> u <hi rend="italic">Il-Pjazza ta' San Mark, Venezja</hi>, li issa jinsab fil-Gallerija Nazzjonali tal-Arti ta' <ref target="https://mt.wikipedia.org/wiki/Washington_DC">Washington DC</ref> (inbigħ fl-1938). L-aħħar veduta Venezjana importanti fil-Kastell ta' Howard saret minn Bernardo Bellotto, <hi rend="italic">Veduta tal-Canal Grande min-Nofsinhar tal-Palazzo Foscari</hi>, li nbigħet minn Sotheby's f'Lulju 2015 għal £2.6 miljun.</p>
<p>Il-veduti ta' Canaletto dejjem inbiegħu għal prezzijiet għoljin, u diġà fis-seklu 18 <ref target="https://mt.wikipedia.org/wiki/Katarina_l-Kbira">Katarina l-Kbira</ref> u monarki <ref target="https://mt.wikipedia.org/wiki/Ewropa">Ewropej</ref> oħra kienu jikkompetu għall-aqwa pitturi tiegħu. Il-prezz rekord f'irkant għal pittura ta' Canaletto huwa ta' £18.6 miljun għall-<hi rend="italic">Veduta tal-Canal Grande minn Palazzo Balbi lejn ir-Rialto</hi>, li nbigħet minn Sotheby's f'Londra f'Lulju 2005.</p>
</text></body></html>