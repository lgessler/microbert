<html><body><text id="wikipedia_mt_wikipedia_org__27641.html" ns="0" revid="273804" sourceurl="https://mt.wikipedia.org/wiki/Tinqix_fuq_il-Blat_f%27Tanum" title="Tinqix fuq il-Blat f'Tanum" type="wikipedia">Tinqix fuq il-Blat f'Tanum<figure><caption>Tinqix ta' tliet irġiel f'qisu ritwal</caption></figure>
<p>It-<hi rend="bold">Tinqix fuq il-Blat f'Tanum</hi> (bl-Iżvediż: <hi rend="italic">Hällristningsområdet i Tanum</hi>) huma kollezzjoni ta' petroglifiċi ħdejn Tanumshede, Bohuslän, l-<ref target="https://mt.wikipedia.org/wiki/Żvezja">Iżvezja</ref>, li ġew iddikjarati bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1994<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> minħabba l-konċentrazzjoni kbira ta' tinqix fuq il-blat.</p>
Petroglifiċi
<p>B'kollox hemm eluf ta' immaġnijiet imsejħa <hi rend="bold">petroglifiċi ta' Tanum</hi>, fuq madwar 600 blata fi ħdan is-Sit ta' Wirt Dinji. Dawn huma kkonċentrati f'żoni distinti fuq estensjoni ta' 25 kilometru, u jkopru erja ta' 51 ettaru.</p>
<p>Meta sar it-tinqix, ir-reġjun kien jinsab mal-kosta, iżda issa jinsab f'elevazzjoni ta' 25 metru.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>In-nies <ref target="https://mt.wikipedia.org/wiki/Skandinavja">Skandinavi</ref> ta' Żmien il-Bronż u ta' Żmien il-<ref target="https://mt.wikipedia.org/wiki/Ħadid">Ħadid</ref> kienu <ref target="https://mt.wikipedia.org/wiki/Artiġjan">artiġjani</ref> sofistikati u kienu vjaġġaturi u baħħara kompetenti ħafna. Id-dati preċiżi jvarjaw skont ir-reġjun; fl-Iskandinavja, Żmien il-Bronż kien bejn wieħed u ieħor bejn l-1800 u l-500 <ref target="https://mt.wikipedia.org/wiki/Ante_Christum_natum">Q.K.</ref> Ħafna mill-petroglifiċi mnaqqxa huma ta' dgħajjes. Uħud minnhom jidhru qishom dgħajjes tat-tip magħruf bħala "Hjortspring" li kienu jġorru madwar tużżana passiġġieri. Xi petroglifiċi oħra huma ta' karrijiet.</p>
<p>Hemm tinqix li juri figuri umani b'qaws, b'lanza jew b'mannara, u tinqix ieħor li juri xeni tal-<ref target="https://mt.wikipedia.org/wiki/Kaċċa">kaċċa</ref>. F'kollha kemm huma, il-petroglifiċi juru nies jagħmlu xi ritwali. Hemm figura umana b'moħriet miġbud minn żewġ gniedes, u f'idejha qed iżżomm qisha fergħa jew xi niggieża jew sawt tal-bhejjem magħmul minn għadd ta' strippi tal-ġilda.</p>
<p>Waħda mill-blatiet il-kbar b'petroglifiċi Nordiċi ta' Żmien il-Bronż fl-Iskandinavja (għolja 22 metru u wiesgħa sitt metri), magħrufa bħala <hi rend="italic">Vitlyckehäll</hi>, tinsab f'Tanumshede. Fiha kważi 300 tinqixa ta' varjetà ta' xeni, nies u oġġetti.</p>
<p>It-tinqix fuq il-blat huwa mhedded mill-erożjoni minħabba x-xita aċidika u wħud mit-tinqix għalhekk jiġu mgħottija jew b'mod permanenti jew inkella matul ċertu żminijiet tas-sena. Uħud mill-petroglifiċi ġew miżbugħin bl-aħmar biex ikunu iktar viżibbli għat-turisti; prattika li ġiet ikkritikata ferm peress li tnaqqas mill-awtentiċità u l-istat oriġinali tat-tinqix.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja reċenti
<figure><caption>Tinqix ta' dgħajsa tat-tip <hi rend="italic">Hjortspring</hi></caption></figure>
<p>L-ewwel dokumentazzjonijiet tal-immaġnijiet tas-Sit ta' Wirt Dinji saru fl-1627 meta <ref target="https://mt.wikipedia.org/wiki/Peder_Alfsön">Peder Alfsön</ref>, <ref target="https://mt.wikipedia.org/wiki/Tabib">tabib</ref> u lettur <ref target="https://mt.wikipedia.org/wiki/Norveġja">Norveġiż</ref>, għamel tpinġijiet bil-linka ta' wħud mit-tinqix. L-ewwel dokumentazzjonijiet professjonali saru fl-1792 minn <ref target="https://mt.wikipedia.org/wiki/Carl_Gustaf_Gottfried_Hilfeling">Carl Gustaf Gottfried Hilfeling</ref>, li ntbagħat min-nobbli <ref target="https://mt.wikipedia.org/wiki/Pehr_Tham">Pehr Tham</ref> biex ipinġi t-tinqix. Għadd ta' skavi u dokumentazzjonijiet saru matul il-bidu tas-seklu 19, primarjament immexxija minn <ref target="https://mt.wikipedia.org/wiki/Carl_Georg_Brunius">Carl Georg Brunius</ref> u <ref target="https://mt.wikipedia.org/wiki/Axel_Emmanuel_Holmberg">Axel Emmanuel Holmberg</ref>, li ppubblikaw ir-riċerka u ddibattew fit-tul x'kienet l-iktar era plawżibbli meta nħolqu. Argumenti sodi favur l-era li issa ġiet aċċettata ma tressqux qabel l-aħħar tas-seklu 19, meta <ref target="https://mt.wikipedia.org/wiki/Oscar_Montelius">Oscar Montelius</ref> u <ref target="https://mt.wikipedia.org/wiki/Viktor_Rydberg">Viktor Rydberg</ref> ippreżentaw evidenza li torbot it-tinqix ma' Żmien il-Bronż. Matul il-bidu tas-seklu 20, l-istudji bdew jiffokaw iktar fuq it-tifsira tat-tinqix, iktar milli biex tiġi stabbilita l-era meta sar it-tinqix, iżda xogħol li sar fl-aħħar tas-seklu 20 ikkonferma li t-tinqix x'aktarx li sar matul Żmien il-Bronż.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Sit ta' Wirt Dinji
<figure><caption>It-tinqix fuq il-blata magħrufa bħala Aspeberget</caption></figure>
<p>It-Tinqix fuq il-Blat f'Tanum ġie ddeżinjat bħala Sit ta' Wirt Dinji tal-UNESCO fl-1994 u jħaddan fih bejn wieħed u ieħor 45 km². Kull sena jżuru s-sit xi 100,000 ruħ, għalkemm il-viżitaturi ma jitħallewx jimxu fuq it-tinqix jew imissuh.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>