<html><body><text id="wikipedia_mt_wikipedia_org__1066.html" ns="0" revid="266495" sourceurl="https://mt.wikipedia.org/wiki/Bulgarija" title="Bulgarija" type="wikipedia">Bulgarija
<p>Il-<hi rend="bold">Bulgarija</hi> (Bulgaru: България, IPA: [bɤ̞ɫɡarijɐ]), uffiċjalment ir-<hi rend="bold">Repubblika tal-Bulgarija</hi>, huwa pajjiż li jinsab fl-<ref target="https://mt.wikipedia.org/wiki/Ewropa_tax-Xlokk">Ewropa tax-Xlokk</ref>. Dan huwa mdawwar bir-<ref target="https://mt.wikipedia.org/wiki/Rumanija">Rumanija</ref> fit-Tramuntana, is-<ref target="https://mt.wikipedia.org/wiki/Serbja">Serbja</ref> u l-<ref target="https://mt.wikipedia.org/wiki/Repubblika_tal-Maċedonja_ta'_Fuq">Maċedonja ta' Fuq</ref> fil-Punent, il-<ref target="https://mt.wikipedia.org/wiki/Greċja">Greċja</ref> u t-<ref target="https://mt.wikipedia.org/wiki/Turkija">Turkija</ref> fin-Nofsinhar u l-<ref target="https://mt.wikipedia.org/wiki/Baħar_l-Iswed">Baħar l-Iswed</ref> fil-Lvant. B'territorju ta' 110,994 kilometru kwadru (42,855 mi kw), il-Bulgarija hija l-14-il l-akbar pajjiż fl-<ref target="https://mt.wikipedia.org/wiki/Ewropa">Ewropa</ref>. Il-qagħda tagħha jagħmilha salib it-toroq storiku għaċ-ċiviltajiet differenti u għalhekk insibu hemm xi xogħol tal-metall, oġġetti reliġjużi u kulturali mill-aktar bikrija fid-<ref target="https://mt.wikipedia.org/wiki/Dinja">dinja</ref></p>
Is-sistema politika
<p>Il-Bulgarija hija <ref target="https://mt.wikipedia.org/wiki/Repubblika_parlamentari">repubblika parlamentari</ref>. Il-kap tal-gvern - il-<ref target="https://mt.wikipedia.org/wiki/Prim_ministru">Prim Ministru</ref> - għandu l-aktar pożizzjoni b’saħħitha tas-setgħa eżekuttiva. Il-kap tal-istat - il-<ref target="https://mt.wikipedia.org/wiki/President">President</ref> - primarjament għandu setgħat rappreżentattivi kif ukoll setgħat limitati tal-veto. Il-Bulgarija hija stat unitarju bi struttura ċentralizzata. Tikkonsisti minn 27 <ref target="https://mt.wikipedia.org/wiki/Provinċja">provinċja</ref> u provinċja kapitali metropolitana (<ref target="https://mt.wikipedia.org/wiki/Sofija">Sofija</ref>-Grad). Il-gvernaturi reġjonali huma maħtura mill-gvern.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Il-kummerċ u l-ekonomija
<p>L-aktar setturi importanti tal-ekonomija tal-Bulgarija fl-2018 kienu l-industrija (23.1%), il-kummerċ bl-ingrossa u bl-imnut, it-trasport, l-akkomodazzjoni u s-servizzi tal-ikel (22.6%), l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta’ xogħol soċjali (14.1%).<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-kummerċ fl-UE jammonta għal 69% tal-esportazzjonijiet tal-Bulgarija (il-<ref target="https://mt.wikipedia.org/wiki/Ġermanja">Ġermanja</ref> 15%, l-<ref target="https://mt.wikipedia.org/wiki/Italja">Italja</ref> 9% u r-<ref target="https://mt.wikipedia.org/wiki/Rumanija">Rumanija</ref> 9%), filwaqt li barra mill-UE 8% jmorru fit-<ref target="https://mt.wikipedia.org/wiki/Turkija">Turkija</ref> u 3% fiċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>F’termini ta’ importazzjonijiet, 64% jiġu minn Stati Membri tal-UE (il-<ref target="https://mt.wikipedia.org/wiki/Ġermanja">Ġermanja</ref> 12%, l-<ref target="https://mt.wikipedia.org/wiki/Italja">Italja</ref> 8% u r-<ref target="https://mt.wikipedia.org/wiki/Rumanija">Rumanija</ref> 7%), filwaqt li barra mill-UE 10% jiġu mir-<ref target="https://mt.wikipedia.org/wiki/Russja">Russja</ref> u 6% mit-<ref target="https://mt.wikipedia.org/wiki/Turkija">Turkija</ref>.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Il-Bulgarija fl-UE
<p>Hemm 17-il membru fil-<ref target="https://mt.wikipedia.org/wiki/Parlament_Ewropew">Parlament Ewropew</ref> mill-Bulgarija. <ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentanti tal-gvern Bulgaru, skont il-qasam tal-politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Kunsill tal-UE m’għandux persuna waħda permanenti bħala President (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur. Matul dawn is-sitt xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE. Dati tal-Presidenza Bulgari:Jan-Ġun 2018<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Kummissarju nominat mill-Bulgarija għall-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> hi <ref target="https://mt.wikipedia.org/wiki/Mariya_Gabriel">Mariya Gabriel</ref>, li hi responsabbli għall-Innovazzjoni, ir-Riċerka, il-Kultura, l-Edukazzjoni u ż-Żgħażagħ.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Bulgarija għandha 12-il rappreżentant fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Bulgarija għandha 12-il rappreżentant fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE tar-rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Bulgarija tikkomunika wkoll mal-istituzzjonijiet tal-UE permezz tar-rappreżentanza permanenti tagħha fi Brussell. Bħala l-“ambaxxata għall-UE” tal-Bulgarija, il-kompitu ewlieni tagħha hu li tiżgura li l-interessi u l-politiki tal-pajjiż huma segwiti b’mod effettiv kemm jista’ jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa. L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. Ċifri tal-2018 għall-Bulgarija: </p>
<list type="unordered"><item>Nefqa totali tal-UE fil-Bulgarija – € 2.169 biljun (ekwivalenti għal 3.91% tal-ekonomija Bulgara)</item>
<item>Kontribuzzjoni totali għall-baġit tal-UE – € 0.487 biljun (ekwivalenti għal 0.88% tal-ekonomija Bulgara)<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></item></list>
<p>Il-flus imħallsa fil-baġit tal-UE mill-Bulgarija jgħinu biex jiġu ffinanzjati programmi u proġetti fil-pajjiżi kollha tal-UE – bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Ħoloq esterni
<list type="unordered"><item><ref target="http://www.kirildouhalov.net">Arti Storja u mużika fil-Bulgarija</ref></item>
<item><ref target="https://en.wikisource.org/wiki/en:Essential%20History%20of%20Bulgaria%20in%20Seven%20Pages">Storja essenzjali tal-Bulgarija fl-Seba Paġni</ref></item></list>
</text></body></html>