<html><body><text id="wikipedia_mt_wikipedia_org__2853.html" ns="0" revid="274010" sourceurl="https://mt.wikipedia.org/wiki/Saturnu_(pjaneta)" title="Saturnu (pjaneta)" type="wikipedia">Saturnu (pjaneta)
<p><hi rend="bold">Saturnu</hi> huwa is-sitt <ref target="https://mt.wikipedia.org/wiki/Pjaneta">pjaneta</ref> mix-<ref target="https://mt.wikipedia.org/wiki/Xemx">Xemx</ref>. Huwa <ref target="https://mt.wikipedia.org/wiki/Ġganti_Gassusi">ġgant gassus</ref>, it-tieni l-ikbar pjaneta fis-sistema solari kollha, qablu jiġi <ref target="https://mt.wikipedia.org/wiki/Ġove_(pjaneta)">Ġove</ref>. Saturnu għandu sistema ta' ċrieki prominenti, li prinċipjalment huma komposti minn partiċelli ta' silġ b'ammonti iċken ta' partiċelli ta' trab ġebli. Il-pjaneta ġie msemmi għall-<ref target="https://mt.wikipedia.org/wiki/Saturnu_(alla_Ruman)">alla Ruman Saturnu</ref>. Is-simbolu tiegħu huwa il-minġel ta' l-istess divinità. (<ref target="https://mt.wikipedia.org/wiki/Unicode">Unicode</ref>:).</p>
Parametri orbitali
<figure><caption>Saturnu ikkumparat ma' l-Art</caption></figure>
<p>Il-forma ta’ Saturnu hija viżibilment mgħaffġa fil-poli: id-dijametri ekwatorjali u polari ivarjaw kważi b'10% (120.536 km kontra 108.728 km). Din il-forma hija riżultat tar-rotazzjoni mgħaġġla tiegħu u l-kompożizzjoni fluwida tiegħu, għaldaqstant faċli biex jiddeforma. Anki il-ġganti gassusi l-oħra huma ddeformati bl-istess mod, iżda b’manjiera ħafna inqas evidenti. Saturnu huwa wkoll dak il-pjaneta b’densità medja inqas minn dik ta' l-ilma: biss 0,69 g/cm3. Fis-sewwa il-valur medju hu kumbinazzjoni ta’ densitajiet baxxi ħafna, fl-atmosfera tal-pjaneta, u densitajiet aktar elevati fl-intern, sikurament aktar mill-ilma.</p>
<p>Saturnu jorbita madwar ix-Xemx f'distanza medja ta' 1426,98 miljuni ta' km, u jdum ma jagħmel dawra sħiħa max-Xemx f'29,458 sena terrestri. L-orbita tiegħu hija inklinata 2,488° rispett l-eklittika. Dawl ix-Xemx jidher 100 darba inqas intens meta jiġi mqabbel mal-kejl effettwat mill-Art.</p>
<p>B'massa ta' 95 darba aktar u volum ta' 700 darba aktar minn dak terrestri, Saturnu huwa it-tieni l-akbar  pjaneta tas-sistema solari wara Ġove.
L-assi tar-rotazioni hu inklinat għal 26,73 gradi, u jirregola il-pjaneta għal ċiklu ta' staġuni analogu għal dak terrestri u marzjan, iżda ħafna aktar twil.</p>
<p>Il-perjodu tar-rotazjoni ta' Saturnu fuqu nnifsu ivvarja skond il-kwota; l-istrati superjuri, fir-regjuni ekwatorjali, jieħdu 10,233 siegħa biex iwwetqu dawra kompluta, waqt li l-qalba u l-mantell idduru f'10,675 siegħa.</p>
Atmosfera
<p>L-atmosfera ta' Saturnu turi affarijiet simili għal dik ta' Ġove, iżda ħafna iktar dghajfa u iżjed wiesgħa viċin l-ekwatur. Dawn l-oġġetti huma tant dgħajfa li qatt ma kienu ġew oservati qabel il-wasla tas-sondi <ref target="https://mt.wikipedia.org/wiki/Programma_Voyager">Voyager</ref>. Minn dak iż-żmien it-teleskopji ta' l-Art tjiebu ħafna, li osservazjonijiet regulari tal-karatteristiċi atmosferiċi ta' Saturnu jistgħu issiru faċilment. Filfatt instabu tempesti ovali ta' ħajja twila simili għal dik ta' Ġove. Fil- 1990 it-<ref target="https://mt.wikipedia.org/wiki/Teleskopju_Spazjali_Hubble">Teleskopju Spazjali Hubble</ref> osservata <ref target="https://mt.wikipedia.org/wiki/Nube">sħaba</ref> (nube) bajda enorme viċin l-ekwatur tal-pjaneta, u oħra kienet osservata fl-1994.</p>
Ċrieki Manjetiċi
<figure><caption>Xbieha taċ-ċrieki ta' Saturnu meħuda mis-sonda Cassini</caption></figure>
<p>Iċ-ċrieki ta' Saturnu huma magħmula minn partiċelli primarjament ta' silġ-ilmi. Huma magħmula wkoll minn oġġetti kbar għexieren ta' metri. Dawn jestendu 'l barra darbtejn daqs ir-radju ta' Saturnu. Saturnu għandu tliet ċrieki prinċipali: A,B u Ċ, li bejnithom il-partiċelli huma madwar 1 ċm u 5-10 m. A u B huma isseparati mid-<ref target="https://mt.wikipedia.org/wiki/Diviżjoni_ta'_Cassini">diviżjoni ta' Cassini</ref>, li kienu innutati l-ewwel darba fl-1675. Huwa maħsub li d-diviżijoni ta' Cassini kienet ikkawżata minn effett gravitazzjonali ta' <ref target="https://mt.wikipedia.org/wiki/Qamar">qamar</ref> ta' Saturnu Mimas. Id-diviżjoni hija qasma ta' xi, bejn wieħed u ieħor, 5,000 km (3,000 mil). Skrutinju minn qrib il-pjaneta minn Voyager 1 juru li din il-qasma hija mimlija minn partiċelli fini u kwantità ta' ċrieki dgħajfa. </p>

Ċirku A
<p>Dan iċ-ċirku għandu sensiela kbira ta' ċriketti, u qasmiet, fosthom insibu il-<ref target="https://mt.wikipedia.org/wiki/Fetħa_ta'_Enke">Fetħa ta' Enke</ref>, li hija 325 km- (200 mil) wisgħa. Din il-fetħa, jew qasma hija osservabbli anki b'teleskopji amatorjali.</p>
Ċirku B
<p>Dan huwa l-iżjed wieħed li jiddi miċ-ċrieki kollha, fil-parti ċentrali ta' dan iċ-ċirku insibu 'spkes'-li huma mkejjen mudlama, fejn plasma ta' partiċelli huma imtella' 'l hemm minn kampijiet manjetiċi, mill-pjan taċ-ċirku stess .</p>
Ċirku Ċ
<p>Iċ-ċirku Ċ jinsab ġewwa ċ-ċirku B stess. Dan iċ-ċirku għandu għamla ta' kanali u hu magħmul minn ħafna ċrieket ċkejkna. Fl-<ref target="https://mt.wikipedia.org/wiki/1980">1980</ref>, Voyager 1 innota ftit ċrieki joħorġu 'l barra minn ċirku Ċ u jespandu, dawn jibqaw ħerġin sa ma jiffurmaw iċ-ċirku D.</p>
Ċirku E
<p>Dan iċ-ċirku hu viżibbli meta tħares lejn iċ-ċrieki b'mod partikolari. Il-materjal ta' dan iċ-ċirku jinsab biswit il-qamar Enkeladu, u dan il-qamar jista' jkun is-sors ewlieni tal-materjal li jinsab f'ċirku E.</p>
Ċirku F
<p>Dan kien skopert minn Pioneer II fl-<ref target="https://mt.wikipedia.org/wiki/1979">1979</ref>. Dan kien l-ibgħad ċirku mill-pjaneta Saturnu qabel ma' ġie skopert l-aħħar ċirku, (G), hu ċirku fin u huwa magħmul primarjament minn trab. Żewġ qmura zgħar jiraw l-F: Prometeju u Pandora. Ta' l-ewwel jorbita Saturnu ġoċ-ċirku stess, waqt li Pandora tinsab barra, il-perturbazzjonijiet gravitazzjonali ta' dawn il-qmura iżommu il-granelli ta' trab tas-silġ ġoċ-ċirku</p>
Ċirku G
<p>L-iktar ċirku reċenti li ġie skopert huwa G, huwa dejjaq, xi 8,000 km (5,000mil). Kien skopert mill-vettura spazjali Voyager fl-<ref target="https://mt.wikipedia.org/wiki/1981">1981</ref>.</p>
Qmura ta' Saturnu
<p>Saturnu għandu 22 qmura magħrufa. Ħafna minnhom jinsabu ġewwa iċ-ċrieki. </p>
<p>L-akbar qamar ta' Saturnu, <ref target="https://mt.wikipedia.org/wiki/Titanu">Titanu</ref>,  kien skopert fl-<ref target="https://mt.wikipedia.org/wiki/1655">1655</ref> minn <ref target="https://mt.wikipedia.org/wiki/Christian_Huygens">Christian Huygens</ref>. Huwa it-tieni l-kbar qamar fis-<ref target="https://mt.wikipedia.org/wiki/Sistema_solari">sistema solari</ref>, huwa l-uniku wieħed li għandu atmosfera (predominanti hu l-ammont ta' <ref target="https://mt.wikipedia.org/wiki/Nitroġenu">nitroġenu</ref> bi traċċi ta' <ref target="https://mt.wikipedia.org/wiki/Idrocarbonju">idrocarbonju</ref>). Fl-2004 il-vettura spazjali Cassini kienet mibgħuta biex tinvestiga x'hemm moħbi wara s-sħab ta' Titanu. Hu maħsub li jista' jkun li jinsabu traċċi ta' <ref target="https://mt.wikipedia.org/wiki/Metanu">Metanu</ref> likwidu fuq wiċċ Titanu, sors ta' Metanu misjub fl-atmosfera. Il-bqija tal-qmura ta' Saturnu jistgħu jiġu maqsuma f'żewġ gruppi: dawk ċkejknin u ddeformati u l-oħrajn ta' daqs ittermedju kesħin. Hemm 10 qmura zgħar imsemmija. Sitta minnhom jinfluwenzaw is-sistema taċ-ċrieki kollha inklużi Pan u Atlas li jgħinu biex tkun krejata d-diviżjoni Enċke fiċ-ċirku A. Fobe huwa l-iżjed wieħed imbiegħed mill-qmura, u jorbita ma' Saturnu f'distanza ta' iktar minn 12,000,000 km (7,000,000 mil).</p>
<p>Fost il-qmura ta' daqs intermedju jinsabu Mimas, Enkeladus, Tetis, Dione, Rea, u Ipetu. Rea hija l-ikbar minn dan il-grupp u hija gravament imħafra. Ipetu huwa inużwali b'tarf skur u emisfera dijuża.</p>
Ħoloq esterni
<list type="unordered"><item><ref target="http://nssdc.gsfc.nasa.gov/planetary/factsheet/saturnfact.html">NASA's Saturn fact sheet</ref></item>
<item><ref target="http://saturn.jpl.nasa.gov/home/index.cfm">NASA's Cassini mission to Saturn</ref></item>
<item><ref target="http://hubblesite.org/newscenter/newsdesk/archive/releases/2001/15/image/a">Change of seasons on Saturn</ref></item>
<item><ref target="http://www.affs.org/html/studies_on_the_rings_of_saturn.html">Theoretical description of the rings of Saturn</ref></item>
<item><ref target="http://www.vias.org/spacetrip/saturn_1.html">A Trip Into Space</ref> Desċrizzjoni u ritratti ta' Saturnu</item>
<item><ref target="http://www.projectshum.org/Planets/saturn.html">Planets - Saturn</ref> Gwida ta' Saturnu għat-tfal.</item>
<item><ref target="http://www.space.gs/14-apr-2006-cassini.html">Cassini: Titan Behind Rings of Saturn</ref></item></list>
</text></body></html>