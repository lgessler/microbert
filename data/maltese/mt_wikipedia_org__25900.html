<html><body><text id="wikipedia_mt_wikipedia_org__25900.html" ns="0" revid="269052" sourceurl="https://mt.wikipedia.org/wiki/Krzemionki" title="Krzemionki" type="wikipedia">Krzemionki<figure><caption>Minjiera taż-Żnied fir-Riżerva Arkeoloġika f’Krzemionki</caption></figure>
<p><hi rend="bold">Krzemionki</hi>, magħruf ukoll bħala <hi rend="bold">Krzemionki Opatowskie</hi>, huwa kumpless <ref target="https://mt.wikipedia.org/wiki/Neolitiku">Neolitiku</ref> u ta’ Żmien il-Bronż Bikri ta’ minjieri taż-<ref target="https://mt.wikipedia.org/wiki/Żnied">żnied</ref> għall-estrazzjoni taż-żnied bl-istrixxi tal-<ref target="https://mt.wikipedia.org/wiki/Ġurassiku">Ġurassiku</ref> Superjuri, li jinsabu xi tmien kilometri fil-Grigal tal-belt ta’ <ref target="https://mt.wikipedia.org/wiki/Ostrowiec_Świętokrzyski">Ostrowiec Świętokrzyski</ref> fil-<ref target="https://mt.wikipedia.org/wiki/Polonja">Polonja</ref>. Huwa wieħed mill-ikbar kumplessi magħrufa ta’ minjiera taż-żnied preistoriċi fl-Ewropa flimkien ma’ <ref target="https://mt.wikipedia.org/wiki/Grimes_Graves">Grimes Graves</ref> fl-<ref target="https://mt.wikipedia.org/wiki/Renju_Unit">Ingilterra</ref> u <ref target="https://mt.wikipedia.org/wiki/Spiennes">Spiennes</ref> fil-<ref target="https://mt.wikipedia.org/wiki/Belġju">Belġju</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<figure><caption>Iż-żnied bl-istrixxi ta’ Krzemionki</caption></figure>
<p>Ix-xogħol fil-minjieri taż-żnied f’Krzemionki beda għall-ħabta tat-3900 Q.K. u dam sa xi l-1600 Q.K. Fin-Neolitiku, il-minjieri kienu jintużaw mill-membri tal-kultura ta’ Funnelbeaker li kienu jifirxu ż-żona tal-minjieri taż-żnied sa 300 km bogħod. Il-Kultura tal-Anfori Globulari kienet tuża wkoll il-barrieri u b’iktar intensità, biex b’hekk l-esplorazzjoni kienet issir sa 500 km bogħod.</p>
<p>Is-sit ġie ddeżinjat bħala <ref target="https://mt.wikipedia.org/wiki/Monument">monument</ref> storiku Pollakk fis-16 ta’ Ottubru 1994 u jiġi ġestit mill-Bord tal-Wirt Nazzjonali tal-Polonja. Fis-6 ta’ Lulju 2019, ir-Reġjun tal-Minjieri Preistoriċi taż-Żnied bl-Istrixxi ta’ Krzemionki ġie mniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Storja tal-minjieri taż-żnied
<figure><caption>L-arti preistorika f’waħda mill-minjieri taż-żnied f’Krzemionki</caption></figure>
<p>Iż-żona tal-minjieri hija twila 4.5 km u wiesgħa 25 sa 180 metru, u tkopri żona ta’ 78.5 ettaru. Hemm iktar minn 4,000 xaft tal-minjieri li huma magħrufa b’fond sa disa’ metri u bi bjar li għandhom dijametru ta’ bejn erba’ u tnax-il metru. Uħud mix-xaftijiet huma konnessi b’passaġġ orizzontali qasir li jagħti aċċess jew li jintuża għad-drenaġġ. Dawn il-passaġġi għandhom għoli ta’ bejn 55 u 120 cm u jkopru żona ta’ madwar 4.5 km.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> F’waħda mill-minjieri taż-żnied hemm għamla ta’ arti preistorika mpinġija mal-ħajt li tirrappreżenta uħud minn dawn il-passaġġi.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
<p>Iż-żnied f’Krzemionki ilu jiġu sfruttat mir-raba’ millenju sa nofs it-tieni millenju Q.K. (3000-1600 Q.K.) mill-poplu tal-Kulturi taċ-Ċeramika bi Strixxi Lineari, tal-Anfori Globulari u ta’ Mierzanowice li ħaffru għaż-żnied l-iktar b’<ref target="https://mt.wikipedia.org/wiki/Għodda">għodod</ref> preistoriċi bħal <ref target="https://mt.wikipedia.org/wiki/Mannarini">mannarini</ref>. Iż-żnied bl-istrixxi minn Krzemionki kien jintuża l-iktar għall-manifattura tal-<ref target="https://mt.wikipedia.org/wiki/Mannara">mannari</ref> u tal-<ref target="https://mt.wikipedia.org/wiki/Skarpell">iskarpelli</ref>. Kwantitajiet kbar ta’ dawn l-għodod kienu jiġu kkummerċjalizzati sa xi 660 km bogħod mill-minjieri ta’ Krzemionki. Il-perjodu prinċipali tal-isfruttament tal-minjieri kien bejn l-2500 u l-2000 Q.K. Ix-xogħol fil-minjieri taż-żnied beda jmajna lejn l-1800 u l-1600 Q.K.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Fis-sekli ta’ wara, id-distrett tal-minjieri taż-żnied ta’ Krzemionki kien jintuża sporadikament biss. Il-villaġġ qrib il-minjieri ssemma għall-ewwel darba storikament fl-1509, u kien proprjetà ta’ raġel jismu Jakub minn <ref target="https://mt.wikipedia.org/wiki/Szydłowiec">Szydłowiec</ref>. Id-diversi barrieri tal-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> fiż-żona kienu jintużaw għall-produzzjoni tal-ġebla tal-ġir matul l-ewwel nofs tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Investigazzjonijiet xjentifiċi
<figure><caption>Il-mużew arkeoloġiku fil-beraħ</caption></figure>
<p>Il-minjieri ġew skoperti fl-1922 mill-ġeologu <ref target="https://mt.wikipedia.org/wiki/Jan_Samsonowicz">Jan Samsonowicz</ref>. L-investigazzjonijiet arkeoloġiċi mmexxija mill-arkeologu <ref target="https://mt.wikipedia.org/wiki/Stefan_Krukowski">Stefan Krukowski</ref> bdew fl-1923. Wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, il-kap tat-tim xjentifiku kien <ref target="https://mt.wikipedia.org/wiki/Tadeusz_Żurowski">Tadeusz Żurowski</ref> li esplora l-minjieri ta’ Krzemionki, speċjalment bejn l-1958 u l-1961. Il-minjieri ta’ Krzemionki ġew iddeżinjati bħala riżerva arkeoloġika fl-1967 u fl-1995 ġew iddeżinjati bħala riżerva naturali wkoll.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
Turiżmu
<p>Il-minjieri taż-żnied ta’ Krzemionki nfetħu għal gruppi żgħar ta’ turisti mill-aħħar tas-snin 50 tas-seklu 20. Fil-11 ta’ Ġunju 1985, il-minjieri taż-żnied infetħu għat-turiżmu fuq skala kbira u ġiet stabbilita rotta turistika taħt l-art imsejħa r-Rotta Turistika Nru 1. Fl-10 ta’ Ġunju 1990, infetħet it-tieni rotta turistika taħt l-art, filwaqt li fl-1992 infetaħ mużew arkeoloġiku fil-beraħ.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Ir-rotot turistiċi taħt l-art huma twal 465 metru u jilħqu fond massimu ta’ 11.5-il metru.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Sit ta’ Wirt Dinji
<figure><caption>Vina taż-żnied fil-ġebla tal-ġir fil-minjieri ta’ Krzemionki</caption></figure>
<p>Ir-Reġjun tal-Minjieri Preistoriċi taż-Żnied bl-Istrixxi ta’ Krzemionki ġie ddeżinjat bħala Sit ta’ Wirt Dinji tal-UNESCO fl-2019.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Is-sit jinkludi żona ta’ lqugħ kbira madwar erba’ siti ewlenin: iż-żona tal-minjieri taż-żnied ta’ Krzemionki Opatowskie (l-unika sit minnhom l-erbgħa li miftuħ għall-pubbliku, peress li l-oħrajn għadhom qed jiġu skavati), iż-żona tal-minjieri taż-żnied ta’ <ref target="https://mt.wikipedia.org/wiki/Borownia">Borownia</ref>, iż-żona tal-minjieri taż-żnied ta’ <ref target="https://mt.wikipedia.org/wiki/Korycizna">Korycizna</ref>, u l-insedjament preistoriku ta’ <ref target="https://mt.wikipedia.org/wiki/Gawroniec">Gawroniec</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Il-valur universali straordinarju tas-Sit ta’ Wirt Dinji ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
</text></body></html>