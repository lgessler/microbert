<html><body><text id="wikipedia_mt_wikipedia_org__16338.html" ns="0" revid="265157" sourceurl="https://mt.wikipedia.org/wiki/Internazzjonali_So%C4%8Bjalista" title="Internazzjonali Soċjalista" type="wikipedia">Internazzjonali Soċjalista<figure></figure>
<p>L-<hi rend="bold">Internazzjonali Soċjalista</hi> (SI), imwaqqfa mill-ġdid fl-1951, hija l-organizzazzjoni internazzjonali ewlenija tal-partiti soċjal-demokratiċi u tal-partiti soċjalisti moderati. Tafferma dawn il-prinċipji:</p>
<p>l-ewwel, libertà mhux biss individwali imma libertà mid-diskriminazzjoni u libertà mid-dipendenza fuq is-sidien tal-mezzi ta' produzzjoni jew min qed iżomm il-poter b'mod abbużiv;</p>
<p>it-tieni, ugwaljanza u ġustizzja soċjali, mhux biss quddiem il-liġi imma ukoll ugwaljanza ekonomika u soċjo-kulturali, u opportunitajiet indaqs għal kulħadd, inkluż dawk b'diżabilitajiet fiżiċi, mentali, jew soċjali;</p>
<p>u, t-tielet, is-solidarjetà ma' vittmi ta' inġustizzji u inugwaljanzi.</p>
<p>Wara t-Tieni Gwerra Dinjija, is-SI għenet lill-partiti soċjal-demokratiċi jerpgħu iqumu fuq saqajhom wara li waqgħu d-dittaturi fil-Portugal (1974) u fi Spanja (1975). Sal-Kungress ta' Ġinevra tal-1976, is-SI ma tantx kellha membri barra mill-Ewropa. Fit-tmeninijiet ħafna partiti tas-SI appoġjaw lis-Sandinisti tan-Nikaragwa (FSLN), li saru ukoll membri tas-SI.</p>
<p>Saru ukoll membri partiti eks-Komunisti bħad-<hi rend="italic">Democratici di Sinistra</hi> (DS) tal-Italja u l-<hi rend="italic">Front for the Liberation of Mozambique</hi> (FRELIMO). </p>
<p>Il-Partit tas-Soċjalisti Ewropej, partit Ewropew fil-Parlament Ewropew, huwa organizzazzjoni assoċjata tas-SI.</p>
<p>Is-Segretarju Ġenerali tas-SI huwa ċ-Ċilen Luis Ayala (Chile), li ilu fil-kariga mill-1989.</p>
<p>Il-<ref target="https://mt.wikipedia.org/wiki/Partit_Laburista_(Malta)">Partit Laburista</ref> Malti sar membru tas-SI sa mit-twaqqif tiegħu fl-1951.</p>
</text></body></html>