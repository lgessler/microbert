<html><body><text id="wikipedia_mt_wikipedia_org__4776.html" ns="0" revid="252675" sourceurl="https://mt.wikipedia.org/wiki/Ira_Losco" title="Ira Losco" type="wikipedia">Ira Losco
<p><hi rend="bold">Ira Losco</hi> (<ref target="https://mt.wikipedia.org/wiki/Tas-Sliema">Tas-Sliema</ref>, <ref target="https://mt.wikipedia.org/wiki/31_ta'_Lulju">31 ta' Lulju</ref> <ref target="https://mt.wikipedia.org/wiki/1981">1981</ref>) hija <ref target="https://mt.wikipedia.org/wiki/Kantant">kantanta</ref> u <ref target="https://mt.wikipedia.org/wiki/Liriċist">liriċista</ref> <ref target="https://mt.wikipedia.org/wiki/Malta">Maltija</ref>. B'diversi kanzunetti u albums fl-ewwel post tal-klassifika, Ira Losco hi waħda fost l-aktar artisti li biegħet diski f'Malta.</p>
Bijografija
Tiara
<p>Ira bdiet il-karriera tagħha fl-1997 mal-grupp Tiara. Ħarġu d-diska "Teleport Me" għall-<hi rend="italic">Green Label Collection CD</hi> u album bl-isem ta' <hi rend="italic">"Hi-Infidelity"</hi> fl-2001, li kien jinkludi d-diska li tathom l-akbar suċċess; "Basketball".</p>
<p>Tard fl-2001, Ira ħarġet ukoll album bl-isem; <hi rend="italic">Butterfly</hi>, b'diski bħal "Summerbreeze" mad-DJ Malti <ref target="https://mt.wikipedia.org/wiki/J.Joy">J.Joy</ref> u "Butterfly" mal-kantant tar-rap Malti <ref target="https://mt.wikipedia.org/wiki/IQ">IQ</ref>, li hi verżjoni oħra tal-kanzunetta kantanta minn <ref target="https://mt.wikipedia.org/wiki/Claudette_Pace">Claudette Pace</ref> fil-festival <ref target="https://mt.wikipedia.org/wiki/Malta_Song_For_Europe">Malta Song For Europe</ref> tal-1996.</p>
Festival tal-Eurovision 2002
<p>Tiara infirdu ftit xhur wara li Ira Losco irrapreżentat lil Malta fl-<ref target="https://mt.wikipedia.org/wiki/Festival_tal-Eurovision_2002">Festival tal-Eurovision 2002</ref> li saret f'<ref target="https://mt.wikipedia.org/wiki/Tallinn">Tallinn</ref>. Hi ġiet it-tieni post bid-diska <ref target="https://mt.wikipedia.org/wiki/7th_Wonder">7th Wonder</ref>.
Fl-2003, intgħażlet biex tkanta d-diska "Reaching Higher", li kienet id-diska uffiċjali għall-għaxar edizzjoni ta' l-2003 tal-<ref target="https://mt.wikipedia.org/wiki/Logħob_tal-pajjiżi_ż-żgħar_ta'_l-Ewropa_2003">Logħob tal-pajjiżi ż-żgħar</ref> li saru Malta.</p>
Albums
Someone Else
<p>Bid-<ref target="https://mt.wikipedia.org/wiki/19_ta'_April">19 ta' April</ref> <ref target="https://mt.wikipedia.org/wiki/2004">2004</ref>, Ira ħarġet l-album <hi rend="italic">"Someone Else"</hi> li kien aktar fuq l-istil tagħha ta' pop-rock u rock alternattiv li kellha ma' Tiara. Fit-<ref target="https://mt.wikipedia.org/wiki/28_ta'_Ġunju">28 ta' Ġunju</ref> <ref target="https://mt.wikipedia.org/wiki/2004">2004</ref>, Ira ħarġet it-tieni vidjo mużikali tagħha (wara "7th Wonder") għad-diska "I'm in Love Again".</p>
<p>Fit-<ref target="https://mt.wikipedia.org/wiki/28_ta'_Jannar">28 ta' Jannar</ref> <ref target="https://mt.wikipedia.org/wiki/2005">2005</ref> ħareġ ir-<hi rend="italic">remix album</hi> ta' <hi rend="italic">"Someone Else"</hi>, bl-isem <hi rend="italic">"Blends &amp; Remixes of Someone Else"</hi>. Fih jinsabu <hi rend="italic">remixes</hi> minn DJs kbar Maltin bħal <ref target="https://mt.wikipedia.org/wiki/DJ_Ruby">DJ Ruby</ref>, <ref target="https://mt.wikipedia.org/wiki/Miss_Roberta">Miss Roberta</ref> u <ref target="https://mt.wikipedia.org/wiki/Joseph_Armani">Joseph Armani</ref>.</p>
Accident Prone
<p>Wara li rebħet bosta rikonoxximenti, dehret fuq it-telvixin, magazini u għamlet xi esebizzjonijiet ma' kantanti kbar bħal <ref target="https://mt.wikipedia.org/wiki/Elton_John">Elton John</ref>, <ref target="https://mt.wikipedia.org/wiki/Katie_Melua">Katie Melua</ref> u <ref target="https://mt.wikipedia.org/wiki/Melanie_C">Melanie C</ref>, ħarġet il-kanzunetta "Get Out" fil-<ref target="https://mt.wikipedia.org/wiki/Ġermanja">Ġermanja</ref> u anke "Everyday" fuq ir-radju f'Malta.</p>
<p>It-tielet album tagħha, <hi rend="italic">"Accident Prone"</hi> ħareġ fis-<ref target="https://mt.wikipedia.org/wiki/16_ta'_Novembru">16 ta' Novembru</ref> <ref target="https://mt.wikipedia.org/wiki/2005">2005</ref>. Fih jinsabu disa' diski ġodda, "Get Out", "Everyday" u verżjoni oħra tal-kanzunett ta' <ref target="https://mt.wikipedia.org/wiki/Lisa_Miskovsky">Lisa Miskovsky</ref>, "<ref target="https://mt.wikipedia.org/wiki/Driving_One_Of_Your_Cars">Driving One Of Your Cars</ref>". L-album mar tajjeb ħafna u d-diski "Everyday", "Get Out", "Don't Wanna Talk About It", "Driving One Of Your Cars", "Accident Prone", "Uh-Oh" u "Waking Up To The Light" ħarġu bħala kanzunetti uffiċjali. Kollha kellhom suċċess kbir u ndaqqu ħafnaminn stazzjonijiet lokali, speċjalment "Accident Prone" u "Uh-Oh".</p>
Unmasked
<p>L-album ta' wara kien verżjoni <hi rend="italic">unplugged</hi> ta' wħud mid-diski tagħha, żewġ diski ġodda, verżjoni oħra ta' "<ref target="https://mt.wikipedia.org/wiki/Time_After_Time">Time After Time</ref>" ta' <ref target="https://mt.wikipedia.org/wiki/Cyndi_Lauper">Cyndi Lauper</ref>, waħda ta' <ref target="https://mt.wikipedia.org/wiki/Softcell">Softcell</ref>, "<ref target="https://mt.wikipedia.org/wiki/Bedsitter">Bedsitter</ref>" u oħra ta' <ref target="https://mt.wikipedia.org/wiki/The_Cure">The Cure</ref>, "<ref target="https://mt.wikipedia.org/wiki/Love_Song">Love Song</ref>". L-interpretazzjonijiet huma kollha verżjonijiet ta' <hi rend="italic"><ref target="https://mt.wikipedia.org/wiki/Acoustic_rock">acoustic rock</ref></hi>.</p>
Fortune Teller
<p>F'<ref target="https://mt.wikipedia.org/wiki/Lulju">Lulju</ref> <ref target="https://mt.wikipedia.org/wiki/2007">2007</ref>, Ira Losco ħarġet il-kanzunetta "Something To Talk About" li se tkun inkluża fl-album li jmiss <hi rend="italic">"<ref target="https://mt.wikipedia.org/wiki/Fortune_Teller">Fortune Teller</ref>"</hi>, li hu ppjanat li joħroġ f'<ref target="https://mt.wikipedia.org/wiki/Mejju">Mejju</ref> <ref target="https://mt.wikipedia.org/wiki/2008">2008</ref>. Wara kien imiss it-tieni silta mużikali minn Fortune Teller, "Don't Look Down". Fl-<ref target="https://mt.wikipedia.org/wiki/10_ta'_Diċembru">10 ta' Diċembru</ref> <ref target="https://mt.wikipedia.org/wiki/2007">2007</ref>, "Living It..." kien maħruġ fiċ-ċinema lokali u fuq DVD. Dan kien jinkludi s-serati memorabbli, kollaborazzjonijiet internazzjonali, vidjos, servizz minn wara l-kwinit, intervista personali u kanzunetti ġodda esklussivi għall-album li jmiss. F'Jannar, il-vidjo mużikali "Don't Look Down" kien maħruġ.</p>
Diskografija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Diskografija_ta'_Ira_Losco">Diskografija ta' Ira Losco</ref></hi>.
Albums
<list type="unordered"><item>2001: <hi rend="italic">Hi-Infidelity (ma' Tiara)</hi></item>
<item>2001: <hi rend="italic">Butterfly</hi></item>
<item>2004: <hi rend="italic"><ref target="https://mt.wikipedia.org/wiki/Someone_Else_(album)">Someone Else</ref></hi></item>
<item>2005: <hi rend="italic"><ref target="https://mt.wikipedia.org/wiki/Blends_&amp;_Remixes_Of_Someone_Else_(album_ta'_Ira_Losco)">Blends &amp; Remixes Of Someone Else</ref></hi></item>
<item>2005: <hi rend="italic"><ref target="https://mt.wikipedia.org/wiki/Accident_Prone_(album_ta'_Ira_Losco)">Accident Prone</ref></hi></item>
<item>2006: <hi rend="italic"><ref target="https://mt.wikipedia.org/wiki/Unmasked_(album_ta'_Ira_Losco)">Unmasked</ref></hi></item>
<item>2008: <hi rend="italic"><ref target="https://mt.wikipedia.org/wiki/Fortune_Teller_(album_ta'_Ira_Losco)">Fortune Teller</ref></hi></item></list>
Unuri u Nominazzjonijiet
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Unuri_ta'_Ira_Losco">Unuri ta' Ira Losco</ref></hi>.
Ħoloq esterni
<list type="unordered"><item><ref target="http://www.iralosco.com/">Sit uffiċjali</ref></item>
<item><ref target="http://myspace.com/iralosco">Profil</ref> fuq <ref target="https://mt.wikipedia.org/wiki/MySpace">MySpace</ref></item></list>
</text></body></html>