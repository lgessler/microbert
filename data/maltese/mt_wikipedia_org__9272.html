<html><body><text id="wikipedia_mt_wikipedia_org__9272.html" ns="0" revid="215370" sourceurl="https://mt.wikipedia.org/wiki/Grupp_E_tat-Tazza_tad-Dinja_tal-Futbol_2006" title="Grupp E tat-Tazza tad-Dinja tal-Futbol 2006" type="wikipedia">Grupp E tat-Tazza tad-Dinja tal-Futbol 2006
<p><hi rend="bold">Grupp E tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-Futbol 2006</ref></hi> li saret fil-<ref target="https://mt.wikipedia.org/wiki/Ġermanja">Ġermanja</ref>, kien jikkonsisti minn grupp ta' erba' timijiet. Il-logħob minn dan il-grupp kien bejn it-<ref target="https://mt.wikipedia.org/wiki/12_ta'_Ġunju">12 ta' Ġunju</ref> <ref target="https://mt.wikipedia.org/wiki/2006">2006</ref> u t-<ref target="https://mt.wikipedia.org/wiki/22_ta'_Ġunju">22 ta' Ġunju</ref>. L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> rebħu l-grupp, u avvanzaw għat-tieni rawnd, flimkien mad-debuttanti tal-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref>. B'sorpriża, kienu r-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> li ġew eliminati mill-kompetizzjoni.</p>
<figure><caption>Partitarju tal-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref> f'<ref target="https://mt.wikipedia.org/wiki/Hanover">Hanover</ref>. Fl-ewwel parteċipazzjoni tagħhom fit-Tazza tad-Dinja, il-Ganiżi kkwalifikaw għall-fażi suċċessiva, fejn kienu l-uniku tim <ref target="https://mt.wikipedia.org/wiki/Afrika">Afrikan</ref> li kompla wara l-fażi tal-gruppi</caption></figure>
<figure><caption>Mumenti wara l-partita bejn l-<ref target="https://mt.wikipedia.org/wiki/Il-Paġna_prinċipali#Italja_vs_Stati_Uniti">Italja u l-Istati Uniti</ref></caption></figure>
<p>Wara t-tlugħ tal-poloz f'<ref target="https://mt.wikipedia.org/wiki/Leipzig">Leipzig</ref>, dan il-grupp flimkien ma' <ref target="https://mt.wikipedia.org/wiki/Grupp_Ċ_tat-Tazza_tad-Dinja_tal-Futbol_2006">Grupp Ċ</ref> kien ikkunsidrat bħala l-<hi rend="italic">grupp tal-mewt</hi>. Dan minħabba li kien hemm l-Italja (tliet darbiet rebbieħa ta' dan il-kampjonat), ir-Repubblika Ċeka u l-Istati Uniti (li kienu jinsabu fit-2 u fil-5 rispettivament fil-<ref target="https://mt.wikipedia.org/wiki/Klassifika_mondjali_tal-FIFA">klassifika mondjali tal-FIFA</ref>), u l-Gana, li kien wieħed mill-aktar timijiet solidi Afrikani.</p>
<p>Wara l-ewwel sett ta' partiti, l-Ewropej ħarġu bħala r-rebbieħa u kkonfermaw li kienu l-favoriti. Iċ-Ċeki rebħu mingħajr problemi lill-Istati Uniti bl-iskor ta' 3–0 minkejja li sofrew in-nuqqas ta' <ref target="https://mt.wikipedia.org/wiki/Jan_Koller">Jan Koller</ref> waqt il-partita, wieħed mill-aktar plejers influwenti. Wara din il-partita, ir-Repubblika Ċeka ħarġu wkoll bħala kandidati għat-titlu minħabba l-livell għoli ta' logħob li wrew. Min-naħa l-oħra, l-Italja sofriet imma rnexxielha tirbaħ lis-selezzjoni Ganiża 2–0 wara li dawn tal-aħħar ikkumplikaw l-affarijiet għall-formazzjoni Taljana bil-passaġġi twal tagħhom.</p>
<p>Ġranet wara, il-Gana affaċċjat lis-saħħa tar-Repubblika Ċeka. B'sorpriża huma rebħu lill-Ewropej 2–0 b'gowls ta' <ref target="https://mt.wikipedia.org/wiki/Asamoah_Gyan">Asamoah Gyan</ref> u <ref target="https://mt.wikipedia.org/wiki/Sulley_Muntari">Sulley Muntari</ref>, fejn b'hekk il-grupp infetaħ beraħ għal kwalunkwe kwalifikazzjoni. F'dik l-istess ġurnata, l-Italja laqgħet l-isfida tal-Istati Uniti, fejn din il-partita kellha tliet plejers imkeċċija wara daħliet brutali; fuq in-naħa tal-Italja kien hemm <ref target="https://mt.wikipedia.org/wiki/Daniele_De_Rossi">Daniele De Rossi</ref> u fuq dik Amerikana kien hemm <ref target="https://mt.wikipedia.org/wiki/Pablo_Mastroeni">Pablo Mastroeni</ref> u <ref target="https://mt.wikipedia.org/wiki/Eddie_Pope">Eddie Pope</ref>. Finalment, permezz ta' <ref target="https://mt.wikipedia.org/wiki/Awtogowl">awtogowl</ref> ta' <ref target="https://mt.wikipedia.org/wiki/Cristian_Zaccardo">Cristian Zaccardo</ref>, l-Amerikani kisbu pari ta' 1–1 fejn xorta baqgħu biċ-ċans li jikkwalifikaw.</p>
<p>Fl-aħħar ġurnata ta' logħob, dan il-grupp ikkonferma bil-fatti li kien il-<hi rend="italic">grupp tal-mewt</hi>. L-erba' timijiet kellhom ċans li jikkwalifikaw u, barra l-Istati Uniti, kellhom ċans li jiksbu l-ewwel post tal-grupp u b'hekk jevitaw li jaffrontaw fil-kwarti tal-finali lill-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>, li kienu fl-ewwel post ta' <ref target="https://mt.wikipedia.org/wiki/Grupp_F_tat-Tazza_tad-Dinja_tal-Futbol_2006">Grupp F</ref>. Ir-Repubblika Ċeka bdew jiddominaw fil-bidu fil-partita kontra l-Italja, imma fl-ewwel attakk tat-Taljani fis-26 minuta, <ref target="https://mt.wikipedia.org/wiki/Marco_Materazzi">Marco Materazzi</ref> skorja l-ewwel gowl tal-Italja. Minkejja li marru minn taħt, iċ-Ċeki ma qatgħux qalbhom: <ref target="https://mt.wikipedia.org/wiki/Pavel_Nedvěd">Pavel Nedvěd</ref> u <ref target="https://mt.wikipedia.org/wiki/Tomáš_Rosický">Tomáš Rosický</ref> ippruvaw biex jiksbu l-pari imma l-Italja rnexxielha iżżomm difiża soda. Qabel, fil-partita l-oħra, il-Gana kienu marru fil-vantaġġ permezz ta' <ref target="https://mt.wikipedia.org/wiki/Haminu_Draman">Haminu Draman</ref>, però <ref target="https://mt.wikipedia.org/wiki/Clint_Dempsey">Clint Dempsey</ref> reġa' ġab ir-riżultat l-istess. Bir-riżultat ta' 1–1 fil-partita bejn il-Gana u l-Istati Uniti, iċ-Ċeki komplew jippressaw imma huma ma setgħewx jissuperaw il-linja difensiva tat-Taljani. Madanakollu, il-penalty skurjat minn <ref target="https://mt.wikipedia.org/wiki/Stephan_Appiah">Stephan Appiah</ref> għall-Gana kompla jikkomplika l-possibilitajiet tar-Repubblika Ċeka, li l-assiprazzjonijiet tagħhom li jikkwalifikaw ġew sfumati hekk kif <ref target="https://mt.wikipedia.org/wiki/Filippo_Inzaghi">Filippo Inzaghi</ref> issiġilla fis-87 minuta ir-riżultat finali ta' 2–0. Fl-aħħar ta' dawn is-sett ta' partiti, l-Italja u l-Gana kkwalifikaw, fejn dan tal-aħħar kien l-uniku tim mill-Afrikan li kompla fil-kompetizzjoni. Fl-istess waqt, iċ-Ċeki u l-Amerikani ġew eliminati, fejn dawn tal-aħħar kienu fost il-favoriti li jirritornaw lura lejn darhom.</p>


























Ara wkoll
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-Futbol 2006</ref></item></list>
Ħoloq esterni
<list type="unordered"><item><ref target="http://www.fifa.com/worldcup/archive/germany2006/index.html">Sit uffiċjali tat-Tazza tad-Dinja tal-Futbol 2006</ref></item></list>
</text></body></html>