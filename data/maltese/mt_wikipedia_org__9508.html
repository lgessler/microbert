<html><body><text id="wikipedia_mt_wikipedia_org__9508.html" ns="0" revid="252004" sourceurl="https://mt.wikipedia.org/wiki/Tavla_perjodika" title="Tavla perjodika" type="wikipedia">Tavla perjodika"Tabella Perjodika" twassal 'l hawnhekk. Għal użi oħra, ara <ref target="https://mt.wikipedia.org/wiki/Tabella_Perjodika_(diżambigwazzjoni)">Tabella Perjodika (diżambigwazzjoni)</ref>.
<p>It-<hi rend="bold">Tavla perjodika tal-elementi kimiċi</hi> hija metodu tabulari użat biex jintwerew l-<ref target="https://mt.wikipedia.org/wiki/Element_kimiku">elementi kimiċi</ref>. Għalkemm jeżistu prekursuri għal din it-tavla, l-invenzjoni tagħha hija ġeneralment kreditata lill-<ref target="https://mt.wikipedia.org/wiki/Kimiku">kimiku</ref> <ref target="https://mt.wikipedia.org/wiki/Russja">Russu</ref> <ref target="https://mt.wikipedia.org/wiki/Dmitri_Mendeleev">Dmitri Mendeleev</ref> fl-<ref target="https://mt.wikipedia.org/wiki/1869">1869</ref>. Mendeleev xtaq li it-tavla turi t-tendenzi rikurrenti ("perjodiċi") fil-proprjetajiet tal-elementi. Id-dehra tat-tavla ġiet irfinuta u estiża matul iż-żmien, hekk kif elementi ġodda ġew skoperti, u mudelli teoretiċi ġodda ġew żviluppati biex l-imġiba kimika tiġi spjegata.</p>
<p>It-tavla perjodika issa tinstab kullimkien fid-dixxiplina akkademika tal-kimika, tipprovdi struttura estremament utli biex jiġu kklassifikati, issistemati u ikkumparati il-ħafna forom differenti tal-imġiba kimika. It-tavla ukoll sabet applikazzjoni fil-<ref target="https://mt.wikipedia.org/wiki/Fiżika">fiżika</ref>, <ref target="https://mt.wikipedia.org/wiki/Bijoloġija">bijoloġija</ref>, <ref target="https://mt.wikipedia.org/wiki/Inġenjerija">inġenjerija</ref>, u l-<ref target="https://mt.wikipedia.org/wiki/Industrija">industrija</ref>. L-istandard kurrenti tat-tavla fih 118-il element.</p>
Dehra tat-Tavla perjodika

<p>Leġenda għall-kuluri tan-<hi rend="bold">numri atomiċi</hi>:</p>
<list type="unordered"><item>L-elementi nnumrati bil-blu huma likwidi f' T = 298 K e p = 1 bar;</item>
<item>dawk bl-aħdar huma gassijiet f' T = 298 K e p = 1 bar;</item>
<item>dawk bl-iswed huma solidi f' T = 298 K e p = 1 bar;</item>
<item>dawk bl-aħmar huma artifiċjali u m'humiex naturalment preżenti fuq id-Dinja (huma kollha solidi f' T = 298 K e p = 1 bar). It-<ref target="https://mt.wikipedia.org/wiki/Teknezju">teknezju</ref> hu preżenti fi kwantitajiet minimi fil-minjieri ta' l-<ref target="https://mt.wikipedia.org/wiki/Uranju_(Element)">uranju</ref> u  fil-<ref target="https://mt.wikipedia.org/wiki/Ġganti_ħomor">ġganti ħomor</ref>.</item>
<item>dawk bil-griż għadhom ma ġewx skoperti.</item></list>
Arranġament
<p>L-arranġament tat-Tavla Perjodika juri l-propjetajiet kimiċi rikurrenti ("perjodiċi"). L-elementi huma mniżżlin skont il-piż atomiku tagħhom (i.e. in-numru ta' protoni fin-nukleju atomiku). Il-fillieri huma rranġati biex l-elementi bi propjetajiet simili jinstabu fl-istess kolonni vertikali ("gruppi"). Skont  it-teoriji tal-konfigurazzjoni elettronika ġo l-atomi tal-<ref target="https://mt.wikipedia.org/wiki/Mekkanika_kwantistika">Mekkanika kwantistika</ref>, kull filliera oriżżontali ("perjodu") fit-tavla tikkorrrispondi  għal kif inhi mimlija l-qoxra kwantistka bl-elettroni. Il-perjodi jitwalu aktar ma tinżel l-isfel fit-tavla, li jiġbru l-elementi fi blokok s- , p- , d-  and f- biex jirriflettu l-konfigurazzjoni eletronika tagħhom.</p>
<p>Fi twavel stampati, kull element hu normalment imniżżel bis-simbolu u n-numru atomiku tiegħhu; ħafna verżjonijiet tat-tavla ukoll iniżżlu il-piż atomiku tal-element u informazzjoni oħra, bħall-konfigurazzjoni elettronika, elettronegattività u l-akbar numru tal-Valenza komuni. </p>
<p>Wara l-2016, it-tavla fiha 118 elementi kimiċi li l-iskoperti tagħhom ġew ikkonfermati. 94 minnhom jinstabu naturalmant fid-Dinja, u l-oħrajn huma sintetiċi li ġew prodotti artifiċjalment f'aċċeleraturi tal-materja. L-elementi 43 (teknezju), 61 (promezju), 93 (nettunju) u 94 (plutonju) m'għandhomx iżotopi stabbli u ġew skoperti għall-ewwel darba sintekikalment; imma, imbagħad ġew skoperti f'ammonti żgħar fid-Dinja bħala prodotti ta' proċessi naturali.</p>
Perjodiċità tal-propjetajiet kimiċi
<p>Il-valur maġġuri tat-tavla perjodika hu l-abilità li tbassar il-propjetajiet kimiċi t'element skont il-pożizzjoni tiegħhu fit-tavla. Għandu jiġi nnutat illi l-propjetajiet ivarjaw differentament meta timxi vertikalment mal-kolonni tat-tavla, milli meta timxi oriżżontalment mal-fillieri.</p>
Gruppi u perjodi
<list type="unordered"><item>Grupp tat-tavla perjodika hu kolonna vertikali fit-tavla perjodika tal-elementi.</item></list>
<p>Il-gruppi huma meqjusal-aktar metodu importanti biex jiġu klassifikati l-elementi. F'xi gruppi, l-elementi għandhom propjetajiet simili ħafna u juru tendenzi fil-propjetajiet hekk kif tinżel l-isfel fil-grupp — dawn il-gruppi għandhom tendenza li jiġu mogħtija ismijiet trivjali (mhux sistematiċi) , e.ż.  il-metalli alkalini, l-metalli alkalini tal-art, l-aloġeni u l-gassijiet nobbli. Xi gruppi oħrajn fit-tavla perjodika juru inqas similiritajiet u/jew tendenzi vertikali (pereżempju Gruppi 14 and 15), u dawn m'għandhomx ismijiet trivjali u jiġu rriferuti sempliċiment bin-numru tal-grupp tagħhom.</p>
<list type="unordered"><item>Perjodu tat-tavla perjodika hu filliera oriżżontali fit-tavla perjodika tal-elementi.</item></list>
<p>Għalkemm il-gruppi huma l-aktar mod komuni biex jiġu klassifikati l-elementi , hemm xi reġjuni tat-tavla perjodika fejn it-tendenzi oriżżontali u s-similiritajiet fil-propjetajiet huma aktar sinjifikanti mit-tendenzi tal-gruppi vertikali. Dan jista' jkun veru fil-blokka d  (jew "Metalli Tranżizzjonali"), u speċjalment għall-blokka f , fejn il-lantanojdi u l-attinojdi jiffurmaw żewġ serje oriżżontali sostanzjali t'elementi.</p>
Tendenzi perjodiċi tal-gruppi
<p>Teoriji moderni fuq l-istruttura atomika tal-<ref target="https://mt.wikipedia.org/wiki/Mekkanika_kwantistika">Mekkanika kwantistika</ref> jispjegaw it-tendenzi tal-gruppi billi jipproponu illi l-elementi fl-istess grupp għandhom l-istess konfigurazzjoni elettronika fil-qxur tal-valenza tagħhom , illi hi l-aktar fattur importanti responsabbli għall-propjetajiet simili tagħhom.</p>
<p>Elementi fl-istess grupp ukoll juru tendenzi fir-radju atomiku, enerġija tal-joniżżazzjoni u l-elettronegattività tagħhom. Minn fuq s'isfel f'kwalunkwe grupp, ir-radji atomiċi tal-elementi jiżdiedu. Minħabba li hemm aktar livelli tal-enerġija mimlijin ,l-elettroni jinstabu aktar 'il bogħod min-nukleju. Minn fuq,kull element suċċessiv għandu enerġija tal-joniżżazzjoni iżgħar minħabba li hu aktar faċli li tneħħi elettron minħabba li l-elettroni huma inqas issikati. Ukoll, grupp għandu tnaqqis fl-elettronegattività minn fuq s'isfel  minħabba li d-distanza bejn l-elettroni tal-valenza u n-nukleju tkun qed tiżdied.</p>
Tendenzi perjodiċi tal-perjodi
<p>Elementi fl-istess perjodu ukoll juru tendenzi fir-radju atomiku, enerġija tal-joniżżazzjoni, affinità għall-elettroni u fl-elettronegattività tagħhom. Hekk kif timxi mix-xellug għal-lemin  f'perjodu , ir-radju atomiku normalment jonqos. Dan jiġri minħabba li kull element suċċessiv għandu proton miżjud u elettron li jġiegħel l-elettron ikun miġbud iktar viċin lejn in-nukleju. Dan it-tnaqqis fir-radju atomiku ukoll jikkawża żieda fl-enerġija tal-joniżżazzjoni meta timxi mix-xellug għal-lemin tal-perjodu. Aktar m'element ikun issikat , aktar tkun l-enerġija li jkun hemm bżonn biex tneħħi elettron. Ukoll, l-elettronegattività tiżdied bl-istess manjiera bħall-enerġija tal-joniżżazzjoni minħabba fl-ammont ta' ġibda imposta fuq l-elettroni min-nukleju. L-affinità għall-elettroni ukoll għandha tendenza f'perjodu. Il-metalli (fix-xellug tal-perjodu) ġeneralment ikollhom inqas affinità għall-elettroni min-Non-metalli (fil-lemin tal-perjodu) bl-eċċezjoni tal-gassijiet nobbli.</p>
Eżempji
Gassijiet nobbli
<p>L-elementi kollha tal-grupp 18 (gassijiet nobbli), għandhom il-qxur tal-valenza tagħhom mimlijin. Dan ifisser li m'għandhomx bżonn jirreaġixxu ma' elementi oħra biex jimlew il-qoxra tagħhom, u huma allura inqas reattivi minn gruppi oħrajn. L-<ref target="https://mt.wikipedia.org/wiki/Elju">Elju</ref> u n-<ref target="https://mt.wikipedia.org/wiki/Neon">Neon</ref> huma l-aktar elementi inerti fost il-gassijiet nobbli, minħabba li r-reattività, f'dan il-grupp, tiżdied bil-perjodi: hu possibbli li ġġiegħel l-gassijiet nobbli t-tqal jirreaġixxu minħabba li għandhom qxur tal-elettroni akbar. Imma, r-reattività tagħhom tibqa baxxa.</p>
Aloġeni
<p>Fil-grupp 17, magħruf bħala l-aloġeni, l-elementi għandhom elettron wieħed biss nieqes mill-qoxra tal-elettroni. Allura, f'reazzjonijiet kimiċi għandhom it-tendenza li jġibu l-elettroni (it-tendenza li ġġib l-elettroni hi msejħa elettronegattività). Din il-propjetà hi l-aktar evidenti għal-<ref target="https://mt.wikipedia.org/wiki/Fluworu">Fluworu</ref> (l-aktar element elettronegattiv fit-tavla kollha), u jnaqqas maż-żieda ta' kull perjodu.</p>
<p>Bħala riżultat, l-aloġeni kollha jiffurmaw aċidi mal-<ref target="https://mt.wikipedia.org/wiki/Idroġenu">Idroġenu</ref>, bħal fl-<ref target="https://mt.wikipedia.org/wiki/Aċidu_Idrofluworiku">Aċidu Idrofluworiku</ref>, <ref target="https://mt.wikipedia.org/wiki/Aċidu_Idrokloriku">Aċidu Idrokloriku</ref>, <ref target="https://mt.wikipedia.org/wiki/Aċidu_Idrobromiku">Aċidu Idrobromiku</ref> u fl-<ref target="https://mt.wikipedia.org/wiki/Aċidu_Idrojodiku">Aċidu Idrojodiku</ref>, kollha fil-forma <hi rend="italic">HX</hi>. L-aċidità tagħhom tiżdied b'perjodu akbar, pereżempju, bir-rigward għall-<ref target="https://mt.wikipedia.org/wiki/Jodju">Jodju</ref> u l-<ref target="https://mt.wikipedia.org/wiki/Fluworu">Fluworu</ref>, minħabba li jone kbir ta' I− hu aktar stabbli f'soluzzjoni minn jone żgħir ta' F−, hemm inqas volum fejn iċ-ċarġ jista' jkun dispers.</p>
Metalli tranżizzjonali
<p>Għall-metalli tranżizzjonali (Gruppi 3 sa 12), tendenzi oriżżontali matul il-perjodi huma ħafna drabi importanti daqs it-tendenzi vertikali hekk kif tinżel l-isfel matul il-gruppi;id-differenzi bejn il-gruppo maġenb xulxin huma normalment mhux drammatiċi. Ir-reazzjonijiet tal=metalli tranżizzjonali normalment jinvolvu speċi koordinati.</p>
Lantanojdi u Attinojdi
<p>Il-propjetajiet kimiċi tal-lantanojdi(elementi 57–71) u tal-attinojdi (elementi 89–103) huma aktar simili għal xulxin milli tal-metalli tranżizzjonali , u biex tissepara taħlita tagħhom hu veru diffiċli.Dan hu importanti fil-purifikazzjoni kimika tal-<ref target="https://mt.wikipedia.org/wiki/Uranju">Uranju</ref> li jikkonċerna l-enerġija nukleari.</p>
Struttura tat-Tavla Perjodika
<p>Id-determinant primarju tal-propjetajiet kimiċi t'element huwa il-konfigurazzjoni elettronika tiegħhu , partikularment l-elettroni fil-qoxra tal-valenza. Pereżempju, kwalunkwe atomi b'egħrba elettroni tal-valenza li jokkupaw l-orbital p ser jeżibixxu xi similarità. It-tip t'orbital li fih jinstabu l-elettroni ta' barra t'element jiddeterminaw il-blokka li fihaa jappartjeni. In-numru t'elettroni tal-valenza jiddetermina l-familja, jew grupp li lilu l-element jappartjeni.</p>
<p>In-numru totali ta' qxur elettroniċi li l-atomu jkollu jiddetermina l-perjodu li lilu jappartjeni. Kull qoxra hija diviża f' sottoqxur differenti, li meta n-numru atomiku jiżdied  jiġu mimlija b'din l-ordni (Prinċipju Aufbau):</p>
<p>Minħabba li l-elettroni ta' barra nett jiddeterminaw il-propjetajiet kimiċi, dawk l-elementi li għandhom l-istess numru t'elettroni tal-valenza huma fl-istess grupp tat-tavla.</p>
<p>Nimxu mill-eħfef element sal-itqal element, l-elettroni tal-qoxra ta' barra nett(dawk l-aktar aċċessibli għall-parteċipazzjoni f'reazzjonijiet kimiċi) huma kollha fl-istess tip t'orbital, b'forma simili, imma b'aktar enerġija u b'distanza ikbar min-nukleju. Pereżempju, l-elettroni fil-qoxra ta' barra (tal-valenza) tal-elementi fl-ewwel grupp, bl-<ref target="https://mt.wikipedia.org/wiki/Idroġenu">Idroġenu</ref> fuq nett, kollha għandhom elettron wieħed f'orbital s. Fl-Idroġenu, dak l-orbital s hu l-aktar stat t'enerġija baxx possibli għal kwalunkwe atomu, l-orbital tal-eweel qoxra(rappreżentat mill-pożizzjoni tal-Idroġenu fl-ewwel perjodu tat-tavla). Fil-<ref target="https://mt.wikipedia.org/wiki/Franċju">Franċju</ref>, l-aktar element tqil tal-grupp, fil-qoxra ta' barra nett l-elettroni huma fis-seba' orbital, sinnifikament aktar 'l barra min-nukleju minn dawk l-elettroni li jimlew il-qxur ta' taħha fl-enerġija. Bħalha eżempju ieħor, il-<ref target="https://mt.wikipedia.org/wiki/Karbonju">Karbonju</ref> u ċ-<ref target="https://mt.wikipedia.org/wiki/Ċomb">Ċomb</ref> għandhom 4 elettroni fl-orbitali tal-qoxra ta' barra.</p>
<p>Innota illi meta n-numru atomiku jiżdied (i.e. ċ-ċarġ fuq in-nukleju atomiku) , dan iwassal għal aktar "spin orbit coupling" bejn in-nukleju u l-elettroni, dan inaqqas il-validità tal-mudell tal-approssimazzjoni tal-orbital tal-<ref target="https://mt.wikipedia.org/wiki/Mekkanika_kwantistika">mekkanika kwantistika</ref>, illi jikkunsidra kull orbital atomiku bħala entità separata.</p>
<p>Minħabba l-importanza tal-qoxra ta' barra nett, ir-reġjuni differenti tat-tavla perjodika huma ġielu rriferuti bħala blokok tat-tavla perjodika, msemmija skont l-isem tas-sottoqoxra li fih l-aħħar elettron jinsab, e.ż. il-blokka <hi rend="italic">s</hi>, il-blokka <hi rend="italic">p</hi>, il-blokka <hi rend="italic">d</hi>-block, eċċ.</p>
<p>Rigward l-elementi <ref target="https://mt.wikipedia.org/wiki/Ununbju">Ununbju</ref>, <ref target="https://mt.wikipedia.org/wiki/Ununtrju">Ununtrju</ref>, <ref target="https://mt.wikipedia.org/wiki/Ununkwadju">Ununkwadju</ref>  eċċ., huma elementi li ġew skoperti , imma s'issa għad m'għandhomx isem.</p>
<figure></figure>
Storja
<p>Fil-Greċja Antika, il-filosfu Grieg <ref target="https://mt.wikipedia.org/wiki/Aristotile">Aristotle</ref> propona illi kien hemm erba' elementi prinċipali: l-arja, in-nar, l-art u l-ilma. Dawn l-elementi kollha setgħu jiġu mġiegħela jirreaġixxu flimkien biex joħolqu element ieħor; <hi rend="italic">pereż.</hi>, l-art u n-nar jinagħqdu flimkien biex jiffurmaw il-lava. Imma, din it-teorija intefgħet fil-ġenb meta l-<ref target="https://mt.wikipedia.org/wiki/Element_kimiku">elementi kimiċi</ref> vera bdew jiġu skoperti. Ix-Xjentisti kellhom bżonn databażi aċċessibli li fiha setgħet tiġi mniżżla u aċċeduta l-informazzjoni fuq l-elementi. Din kellha ssir magħrufa bħala t-Tavla Perjodika.</p>
<p>It-tavla oriġinali inħolqot qabel l-iskoperta tal-partiċelli subatomiċi jew il-formulazzjoni tat-teorija tal-<ref target="https://mt.wikipedia.org/wiki/Mekkanika_kwantistika">mekkanika kwantistika</ref> kurrenti rigward l-istruttura atomika. Jekk wieħed jorganiżża l-elementi skont il-piż atomiku, u wara "jipplottja" propjetajiet oħrajn kontra l-piż atomiku, wieħed jinduna b'perjodiċità għal dawn il-propjetajiet bħala funzjoni tal-piż atomiku.  L-ewwel persuna li għarfet dawn ir-regularitajiet kien il-kimiku Ġermaniż Johann Wolfgang Döbereiner li, fl-1829, induna b'numru ta' triadi t'elementi simili:</p>
<p>Fl-1829 Döbereiner ppropona l-Liġi tat-Triadi: L-element tan-nofs fit-triadu għandu l-piż atomiku li hu nofs l-piż tat-tnejn l-oħra flimkien(average). Id-densitajiet ta' xi triadi  mxew ma tendenzi simili. Wara xjentisti oħrajn sabu relazzjonijiet kimiċi li jestendu 'l-bogħod mit-triadi. Il-<ref target="https://mt.wikipedia.org/wiki/Fluworu">Fluworu</ref> ġie miżjud mal-grupp ta' <ref target="https://mt.wikipedia.org/wiki/Kloru">Cl</ref>/<ref target="https://mt.wikipedia.org/wiki/Bromu">Br</ref>/<ref target="https://mt.wikipedia.org/wiki/Jodju">I</ref>; iż-<ref target="https://mt.wikipedia.org/wiki/Żolfu">Żolfu</ref>, l-<ref target="https://mt.wikipedia.org/wiki/Ossiġenu">Ossiġenu</ref>, s-<ref target="https://mt.wikipedia.org/wiki/Selenju">Selenju</ref>  u t-<ref target="https://mt.wikipedia.org/wiki/Tellurju">Tellurju</ref> ġew gruppati f' familja; l-<ref target="https://mt.wikipedia.org/wiki/Ażotu">Ażotu</ref>, l-<ref target="https://mt.wikipedia.org/wiki/Fosfru">Fosfru</ref>, l-<ref target="https://mt.wikipedia.org/wiki/Arseniku">Arseniku</ref>, l-<ref target="https://mt.wikipedia.org/wiki/Antimonju">Antimonju</ref>, u l- <ref target="https://mt.wikipedia.org/wiki/Bismut">Bismut</ref> ġew klassifikati bħala grupp ieħor. </p>
<figure><caption>Dmitri Mendeleev, missier it-tavla perjodika</caption></figure>
<figure><caption>It-Tavla perjodika ta' Mendeleev (1871)</caption></figure>
<p>Dan ġie segwit mill-kimiku Ingliż John Alexander Reina Newlands, illi fl-1865 innota li meta l-elementi jiġi ordnati skont il-piż atomiku tagħhom, elementi li għandhom propjetajiet fiżiċi simili kienu jirrikorru f'intervalli ta' tmienja, li kienu jixbhu l-ottavi tal-musika, imma l-liġi tal-"ottavi" tiegħu ġiet ridikolata mill-kontemporarji tiegħu.</p>
<p>Imma, għalkemm kellha suċċess għal xi elementi, il-liġi tal-ottavi ta' Newland falliet għal żewġ raġunijiet:</p>
<list type="ordered"><item>Ma kinitx valida għall-elementi li kellhom piż atomiku għola minn dak tal-<ref target="https://mt.wikipedia.org/wiki/Kalċju">Kalċju</ref>.</item>
<item>Meta elementi oħrajn ġew skoperti, bħall-gassijiet nobbli(<ref target="https://mt.wikipedia.org/wiki/Elju">He</ref>, <ref target="https://mt.wikipedia.org/wiki/Neon">Ne</ref>, <ref target="https://mt.wikipedia.org/wiki/Argon">Ar</ref>), ma setgħux jiġu akkomodati fuq din it-tavla.</item></list>
<p>Finalment, fl-1869 il-professur tal-kimika Russu Dmitri Ivanovich Mendeleev u erbgħa xhur wara l-Ġermaniż Julius Lothar Meyer indipendentament żviluppaw l-ewwel tavla perjodika, u rranġaw l-elementi skont il-piż. Imma, Mendeleev ħareġ xi elementi 'l-barra mis-sekwenza tal-piż stretta biex ikun jista' jqabbilhom aħjar mal-propjetajiet tal-ġirien tagħhom fit-tavla, hu rranġa żbalji fil-valuri ta' xi piżijiet atomiċi , u pprediċi l-eżistenza u l-propjetajiet ta' ftit elementi ġodda fl-ispazji vojta tat-tavla tiegħu. Mendeleev kien aktar tard ivvendikat bl-iskoperta tal-istruttura elettronika tal-elementi tard fid-19 -il seklu u kmieni fl-20 seklu.</p>
<p>Provi li saru aktar kmieni biex jitfgħu lista l-elementi biex juru r-relazzjonijiet bejniethom (pereżempju minn John Alexander Reina Newlands) normalment kienu jinvolvu l-ordinazzjoni skont il-piż atomiku. Is-sigriet għal Mendeleev hu u jagħmel it-tavla kien li jpoġġi l-elementi biex juru propjetajiet kimiċi rikurrenti jew perjodiċi (anka jekk dan kien ifisser li xi wħud minnhom ma jkunux ordinati skont il-piż), u li jħalli vojt għall-elementi "mitlufin". Mendeleev uża t-tavla tiegħu biex jaqtal-propjetajiet ta' dawn l-elementi "mitlufin", u ħafna minnhom ġew skoperti u ffitjaw mal-predizzjonijiet.</p>

Ħoloq esterni
<list type="unordered"><item><ref target="http://www.rsc.org/chemsoc/visualelements/pages/pertable_fla.htm">Tavla Perjodika viżwali</ref></item></list>
</text></body></html>