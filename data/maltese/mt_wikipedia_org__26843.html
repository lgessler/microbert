<html><body><text id="wikipedia_mt_wikipedia_org__26843.html" ns="0" revid="267622" sourceurl="https://mt.wikipedia.org/wiki/Jean_Picard" title="Jean Picard" type="wikipedia">Jean Picard
<p><hi rend="bold">Jean Picard</hi> (twieled fil-21 ta’ Lulju 1620 – miet fit-12 ta’ Lulju 1682) kien astronomu, fiżiku u qassis <ref target="https://mt.wikipedia.org/wiki/Franza">Franċiż</ref> f’<ref target="https://mt.wikipedia.org/wiki/La_Flèche">La Flèche</ref>, fejn studja fil-Kulleġġ Irjali Henry-Le-Grand tal-<ref target="https://mt.wikipedia.org/wiki/Ġiżwiti">Ġiżwiti</ref>.</p>
<p>Huwa magħruf l-iktar għall-kejl preċiż tad-daqs tad-<ref target="https://mt.wikipedia.org/wiki/Id-Dinja">Dinja</ref>, abbażi ta’ stħarriġ bir-reqqa ta’ grad wieħed ta’ latitudni tul il-Meridjan ta’ <ref target="https://mt.wikipedia.org/wiki/Pariġi">Pariġi</ref>.</p>
Ġeodesija
<p>Picard kien l-ewwel wieħed li kejjel id-daqs tad-Dinja b’grad raġonevoli ta’ preċiżjoni fi stħarriġ tal-kejl bl-ark li twettaq fl-1669-1670. Għal dan ix-xogħol ingħata ġieħ bil bini ta’ piramida f’<ref target="https://mt.wikipedia.org/wiki/Juvisy-sur-Orge">Juvisy-sur-Orge</ref>. Huwa kien iggwidat mill-metodoloġija ta’ <ref target="https://mt.wikipedia.org/wiki/Maurolycus">Maurolycus</ref> u mill-<ref target="https://mt.wikipedia.org/wiki/Matematika">matematika</ref> ta’ <ref target="https://mt.wikipedia.org/wiki/Snellius">Snellius</ref>. Picard irnexxielu jkejjel grad wieħed ta’ latitudni tul il-Meridjant ta’ Pariġi, permezz tat-triangolazzjoni tul tlettax-il triangolu minn Pariġi sat-torri tal-arloġġ ta’ <ref target="https://mt.wikipedia.org/wiki/Sourdon">Sourdon</ref>, ħdejn <ref target="https://mt.wikipedia.org/wiki/Amiens">Amiens</ref>.</p>
<p>Il-kejl tiegħu wassal għar-riżultat ta’ 110.46 km għal grad wieħed ta’ latitudni, li jagħti raġġ terrestri korrispondenti ta’ 6,328.9 km. <ref target="https://mt.wikipedia.org/wiki/Isaac_Newton">Isaac Newton</ref> uża dan il-valur fit-teorija tiegħu tal-gravitazzjoni universali.</p>
<p>Ir-raġġ polari issa ġie mkejjel li huwa ftit iktar minn 6,357 km. Dan ifisser żball ta’ 0.44% biss inqas mill-valur modern. Dan kien eżempju ieħor tal-avvanzi fl-<ref target="https://mt.wikipedia.org/wiki/Astronomija">astronomija</ref> u fl-għodod tagħha li għamluha possibbli li jitwasslu avvanzi wkoll fil-kartografija.</p>
Strumenti
<p>Picard kien l-ewwel wieħed li waħħal <ref target="https://mt.wikipedia.org/wiki/Teleskopju">teleskopju</ref> b’wajers imsallbini (żviluppat minn <ref target="https://mt.wikipedia.org/wiki/William_Gascoigne">William Gascoigne</ref>) ma’ kwadrant, u wieħed minn tal-ewwel li uża vit tal-mikrometru fuq l-istrumenti tiegħu. Il-kwadrant li uża biex jiddetermina d-daqs tad-Dinja kellu raġġ ta’ 38 pulzier u ġie kkalibrat għal kwarti ta’ minuta. Is-sestant li uża biex isib il-meridjan kellu raġġ ta’ sitt piedi, u kien mgħammar b’mikrometru li kien jippermetti l-iżgħar aġġustamenti. Dan it-titjib fit-tagħmir wassal għal marġni ta’ żball ta’ għaxar sekondi biss, meta mqabbel mal-marġni ta’ żball ta’ erba’ minuti ta’ <ref target="https://mt.wikipedia.org/wiki/Tycho_Brahe">Tycho Brahe</ref>. B’hekk il-kejl tiegħu kien 24 darba iktar akkurat.</p>
Xogħol ieħor
<figure><caption>L-arloġġ tax-xemx ta’ Picard fuq il-pedament ta’ Sorbonne</caption></figure>
<p>Fl-1670-1671, Picard ivvjaġġa lejn is-sit tal-osservatorju <ref target="https://mt.wikipedia.org/wiki/Danimarka">Daniż</ref> ta’ Tycho Brahe, f’<ref target="https://mt.wikipedia.org/wiki/Uraniborg">Uraniborg</ref>, sabiex jivvaluta l-lonġitudni tiegħu b’mod preċiż biex b’hekk ikun jista’ jqabbel il-qari ta’ Tycho ma’ ta' oħrajn.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Picard ikkollabora u kkorrisponda ma’ bosta xjenzati, fosthom Isaac Newton, <ref target="https://mt.wikipedia.org/wiki/Christiaan_Huygens">Christiaan Huygens</ref>, <ref target="https://mt.wikipedia.org/wiki/Ole_Rømer">Ole Rømer</ref>, <ref target="https://mt.wikipedia.org/wiki/Rasmus_Bartholin">Rasmus Bartholin</ref>, <ref target="https://mt.wikipedia.org/wiki/Johann_Hudde">Johann Hudde</ref>, u saħansitra l-kompetitur ewlieni tiegħu, <ref target="https://mt.wikipedia.org/wiki/Giovanni_Cassini">Giovanni Cassini</ref>, għalkemm Cassini ma tantx kien ħerqan li jagħmel l-istess miegħu. Dawn il-korrispondenzi wasslu għall-kontributi ta’ Picard f’oqsma tax-<ref target="https://mt.wikipedia.org/wiki/Xjenza">xjenza</ref> ’l barra mill-qasam tal-<ref target="https://mt.wikipedia.org/wiki/Ġeodesija">ġeodesija</ref>, bħal pereżempju l-aberrazzjoni tad-dawl li osserva meta kien f’Uraniborg<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, jew l-iskoperta tiegħu tal-fosforexxenza tal-merkurju meta osserva <ref target="https://mt.wikipedia.org/wiki/Barometru">barometru</ref> jiddi b’mod bati.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Din l-iskoperta wasslet għall-istudji ta’ Newton dwar l-ispettru viżibbli tad-dawl.</p>
<p>Picard żviluppa wkoll dak li sar il-metodu standard għall-kejl tat-tlugħ ġust ta’ oġġett fl-ispazju. F’dan il-metodu, l-osservatur jirreġistra l-ħin meta oġġett jaqsam il-meridjan tal-osservatur. Picard għamel l-osservazzjonijiet tiegħu bl-użu tal-arloġġ tal-preċiżjoni bil-pendlu li l-fiżiku <ref target="https://mt.wikipedia.org/wiki/Pajjiżi_l-Baxxi">Olandiż</ref> Christiaan Huygens kien għadu kif żviluppa.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>

Legat
<list type="unordered"><item>Il-ktieb tiegħu <hi rend="italic">Mesure de la Terre</hi> ġie ppubblikat fl-1671.</item>
<item>Hemm kratier lunari msemmi għal Picard, fil-kwadrant tal-Lbiċ ta’ <hi rend="italic">Mare Crisium</hi>.</item>
<item>Il-missjoni PICARD, osservatorju solari orbitanti, ingħatat isem Picard.</item></list>
</text></body></html>