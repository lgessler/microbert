<html><body><text id="wikipedia_mt_wikipedia_org__22005.html" ns="0" revid="263893" sourceurl="https://mt.wikipedia.org/wiki/Kolonja_ta%27_Malta" title="Kolonja ta' Malta" type="wikipedia">Kolonja ta' Malta
<p>Il-<hi rend="bold">Kolonja ta' Malta</hi> kien l-isem uffiċjali ta' <ref target="https://mt.wikipedia.org/wiki/Malta">Malta</ref> meta kienet kolonja Ingliża bejn l-1813 u l-1964.</p>
Seklu Dsatax u l-bidu tas-Seklu Għoxrin
<p>Ir-Renju Unit kien ħa Malta fl-1800, u għall-bidu l-gżejjer ġew amministrati bħala protettorat. Madankollu, fl-1813 <ref target="https://mt.wikipedia.org/wiki/Thomas_Maitland">Thomas Maitland</ref> sar l-ewwel Gvernatur ta' Malta, u sena wara Malta saret kolonja Ingliża uffiċjalment fit-<ref target="https://mt.wikipedia.org/wiki/Trattat_ta'_Pariġi_(1814)">Trattat ta' Pariġi</ref>. Maitland kien attiv ħafna fl-mministrazzjoni ta' Malta u ftit wara li wasal irnexxielu jeqred il-pesta li kienet faqqgħet fl-1813. Hu baqa' gvernatur ta' Malta sakemm miet fl-1824, u f'dawk is-snin irnexxielu jbiddel ħafna affarijiet, fosthom it-tneħħija tal-<hi rend="italic">Università</hi> u tibdil ieħor fil-qrati u fil-gvern.</p>
<p>Waqt il-<ref target="https://mt.wikipedia.org/wiki/Gwerra_Griega_tal-Indipendenza">Gwerra Griega tal-Indipendenza</ref> ta' bejn l-1821 u l-1832, Malta saret bażi importanti għall-forzi navali Ingliżi, Franċiżi u Russi, speċjalment wara l-Battalja ta' Navarino tal-1827. B'hekk kien hemm ħafna kummerċ u l-ekonomija Maltija marret għall-aħjar. Sfortunatament ftit wara li spiċċat il-gwerra l-ekonomija marret lura għax il-kummerċ spiċċa. </p>
<p>Fl-1835 Malta ngħatat <ref target="https://mt.wikipedia.org/wiki/Kostituzzjoni_ta'_Malta_tal-1835">kostituzzjoni</ref> u b'hekk inħoloq gvern Malti mhux elett għall-ewwel darba. Wara l-irvell tal-karnival fl-1846, Malta ngħatat <ref target="https://mt.wikipedia.org/wiki/Kostituzzjoni_ta'_Malta_tal-1849">kostituzzjoni ġdida</ref> fejn kien hemm gvern parzjalment elett. Fl-1887, b'<ref target="https://mt.wikipedia.org/wiki/Kostituzzjoni_ta'_Malta_tal-1887">kostituzzjoni oħra</ref> il-membri eletti Maltin kienu f'maġġoranza, iżda dan waqaf bil-<ref target="https://mt.wikipedia.org/wiki/Kostituzzjoni_ta'_Malta_tal-1903">kostituzzjoni tal-1903</ref> meta is-sitwazzjoni reġgħet saret bħal ma kienet fl-1849.</p>
<p>Waqt il-Gwerra tal-Krimea bejn l-1853 u l-1856, reġgħa kien hemm ħafna kummerċ u Malta saret bażi navali u militari importanti. Wara l-gwerra l-kummerċ reġgħa naqas iżda wara żdied meta nfetaħ il-Kanal tas-Swejs fl-1869.</p>
<p>Fl-aħħar kwart tas-seklu kien hemm ukoll progress ieħor f'diversi setturi, fosthom il-fondazzjoni tal-<ref target="https://mt.wikipedia.org/wiki/Bank_Anglo-Eġizzjan">Bank Anglo-Eġizzjan</ref> (1882), il-bidu tal-vapur tal-art (1883) u r-riforma tas-servizzi postali (1885). Fl-1912, <ref target="https://mt.wikipedia.org/wiki/Dun_Karm_Psaila">Dun Karm Psaila</ref> kiteb l-ewwel poeżija bil-Malti.</p>
L-Ewwel Gwerra Dinjija u l-perjodu ta' bejn il-gwerer
<p>Waqt il-gwerra tal-1914 sal-1918, Malta ma ratx ġlied, iżda ħafna suldati mweġġgħa kienu jiġu Malta sabiex ifiequ, u b'hekk Malta saret magħrufa bħala "l-infermiera tal-Mediterran". Fl-1919 kien hemm l-irvell tas-<ref target="https://mt.wikipedia.org/wiki/Sette_Giugno">Sette Giugno</ref>, u b'riżultat ta' dan Malta ngħatat is-<hi rend="italic">self-government</hi> fil-<ref target="https://mt.wikipedia.org/wiki/Kostituzzjoni_ta'_Malta_tal-1921">kostituzzjoni tal-1921</ref> u kien elett l-ewwel prim ministru. Fit-tletinijiet kien hemm kunflitt bejn il-knisja u <ref target="https://mt.wikipedia.org/wiki/Gerald_Strickland">Gerald Strickland</ref> u kien hemm l-ewwel interdett. Ftit wara, it-Taljan ma baqax linqwa uffiċjali f'Malta minħabba l-poter ta' <ref target="https://mt.wikipedia.org/wiki/Benito_Mussolini">Benito Mussolini</ref> u l-faxxisti li kien problema għall-Ingliżi f'Malta. B'hekk spiċċat il-<ref target="https://mt.wikipedia.org/wiki/Kwistjoni_tal-lingwa">kwistjoni tal-lingwa</ref>.</p>
It-Tieni Gwerra Dinjija
<p>Malta kienet involuta sew fit-Tieni Gwerra Dinjija minħabba l-fatt li l-Italja kienet kontra l-Ingilterra fil-gwerra. Malta ġiet ibbumbardjata spiss u ħafna nies mietu (10,000), speċjalment fl-inħawi tal-<ref target="https://mt.wikipedia.org/wiki/Port_il-Kbir">Port il-Kbir</ref>. Barra minn hekk, diversi binjiet storiċi bħat-<ref target="https://mt.wikipedia.org/wiki/Teatru_Rjal">Teatru Rjal</ref>, il-<ref target="https://mt.wikipedia.org/wiki/Berġa_ta'_Alvernja">Berġa ta' Alvernja</ref> u <ref target="https://mt.wikipedia.org/wiki/Forti_San_Mikiel">Forti San Mikiel</ref> ġew imġarrfa u ma reġgħux inbnew. Malta ġiet salvata fil-konvoj ta' Santa Marija, <ref target="https://mt.wikipedia.org/wiki/Operation_Pedestal">Operation Pedestal</ref> fejn ħames vapuri fosthom l-<ref target="https://mt.wikipedia.org/wiki/SS_Ohio"><hi rend="italic">Ohio</hi></ref> rnexxielhom jaslu Malta bl-ikel u l-fjuwil li kien essenzjali għal Malta. Il-bumbardamenti fuq Malta naqsu fl-1943 u dik is-sena l-alleati attakkaw <ref target="https://mt.wikipedia.org/wiki/Sqallija">Sqallija</ref> minn Malta. B'hekk il-forzi Germaniżi u Taljani ma kellhomx minn fejn jattakkaw lil Malta u b'hekk il-gwerra f'Malta spiċċat.</p>
Ara wkoll
<list type="unordered"><item><ref target="https://mt.wikipedia.org/wiki/Malta">Malta</ref></item>
<item><ref target="https://mt.wikipedia.org/wiki/Stat_ta'_Malta">Stat ta' Malta</ref></item></list>
</text></body></html>