<html><body><text id="wikipedia_mt_wikipedia_org__15913.html" ns="0" revid="271561" sourceurl="https://mt.wikipedia.org/wiki/Albert_Marshall" title="Albert Marshall" type="wikipedia">Albert Marshall

<p><hi rend="bold">Albert Marshall</hi> (Ħ'Attard, 1947) huwa awtur u direttur tad-drammi Malti.</p>
Studju
<p>Studja s-Seminarju, l-Università ta' Malta, il-London Academy of Music and Dramatic Arts u Victoria University ta' Melbourne, l-<ref target="https://mt.wikipedia.org/wiki/Awstralja">Awstralja</ref>, mnejn kiseb l-M.A. fl-Istudji tal-Komunikazzjoni. Bejn l-1971 u l-1980 okkupa diversi karigi fix-xandir nazzjonali u kien l-ewwel kap Malti tal-Akkademja Nazzjonali tal-Arti Drammatika.</p>
Fl-Awstralja
<p>Marshall emigra lejn l-Awstralja fl-1981. Għamel żmien reġista residenti fil-Victoria College of the Arts ta' Melbourne u kien l-ewwel Malti li dderieġa fis-Sydney Opera House. Kien jgħallem l-istudji tal-Komunikazzjoni f'Victoria University qabel irritorna Malta.</p>
Lura Malta
<p>Irritorna Malta f'Novembru 1995 biex jieħu f'idejh it-tmexxija tar-Radju tal-Università u fl-istess ħin jgħallem l-istudji tal-Komunikazzjoni fl-Università ta' Malta. Marshall inħatar General Manager tal-PBS fl-1996. Fl-2004, Marshall emigra lejn il-Lussemburgu fejn ħadem bħala traduttur mal-Kummissjoni Ewropea. F'Novembru 2009 irtira u irritorna lejn Malta.</p>
<p>Marshall ippubblika għadd kbir ta' poeżiji f'kotba u antoloġiji tul il-medda taż-żmien
bejn il-ħolqien tal-Moviment Qawmien Letterarju, li tiegħu kien protagonist, fis-Snin
Sittin, u l-ktieb <hi rend="italic">Diaspora</hi>, ġabra tal-poeżiji tiegħu miktubin bejn l-1967 u l-1996.</p>
</text></body></html>