<html><body><text id="wikipedia_mt_wikipedia_org__1544.html" ns="0" revid="260794" sourceurl="https://mt.wikipedia.org/wiki/%C4%A0ebla_ta%27_Majmuna" title="Ġebla ta' Majmuna" type="wikipedia">Ġebla ta' Majmuna<p><hi rend="bold">Il-Ġebla ta' Majmuna</hi>, magħrufa wkoll bħala <hi rend="bold">il-Ħaġra ta' Majmuna</hi>, hija waħda mill-iktar sejbiet arkeoloġiċi mportanti f'Malta assoċjati ma' żmien il-<ref target="https://mt.wikipedia.org/wiki/Ħakma_ta'_l-Għarab">Ħakma ta' l-Għarab</ref>. Dan il-kapulavur fil-<ref target="https://mt.wikipedia.org/wiki/Kalligrafija">Kalligrafija</ref> <ref target="https://mt.wikipedia.org/wiki/Kalligrafija#Kalligrafija_Għarbija">kufija</ref> ġie magħmul bħala tifkira ta' tifla Għarbija li mietet nhar il-Ħamis, <ref target="https://mt.wikipedia.org/wiki/21_ta'_Marzu">21 ta' Marzu</ref>, <ref target="https://mt.wikipedia.org/wiki/1174">1174</ref> u fuqu hemm talba ta' missier biex jingħata s-saħħa spiritwali sabiex jaffronta t-telfa ta' bintu.</p>
<p>Għal ħafna snin ingħad li l-Ġebla ta' Majmuna nstabet <ref target="https://mt.wikipedia.org/wiki/Għawdex">Għawdex</ref> viċin ix-<ref target="https://mt.wikipedia.org/wiki/Xewkija">Xewkija</ref> jew is-<ref target="https://mt.wikipedia.org/wiki/Sannat">Sannat</ref>. Tant hu hekk li f'Għawdex stess hemm post li għadu jġib l-isem <hi rend="italic">ta' Majmuna</hi>. Madanakollu, m'hemm l-ebda evidenza bil-miktub li ssaħħah din l-ipoteżi. Fil-fatt, l-oriġini tal-ġebla m'humiex ċari. </p>
<p>L-iskrizzjoni hija mnaqqxa fuq biċċa rħam minn fdalijiet <ref target="https://mt.wikipedia.org/wiki/Imperu_Ruman">Rumani</ref>. Din kienet prattika komuni ħafna fl-<ref target="https://mt.wikipedia.org/wiki/Afrika_ta'_Fuq">Afrika ta' Fuq</ref>, fejn fdalijiet Rumani kienu jiġu misruqa għall-ġebel u l-irħam tagħhom. B'hekk huwa wkoll possibbli li dil-ġebla oriġinat minn xi pajjiż fl-Afrika ta' Fuq. Għal ħafna żmien il-ġebla kienet ikkunsidrata bħala evidenza li Malta, minkejja t-tmiem tal-ħakma Għarbija mal-wasla tal-<ref target="https://mt.wikipedia.org/wiki/Ruġġieru_I_ta'_Sqallija">Konti Ruġġieru</ref> fl-<ref target="https://mt.wikipedia.org/wiki/1090">1090</ref>, xorta waħda baqgħet influwenzata b'mod konsiderevoli mill-kultura Għarbija. Dan l-argument, però, ma jidhirx li għandu bażi soda f'din is-sejba. </p>
<p>Fl-<ref target="https://mt.wikipedia.org/wiki/1839">1839</ref> din il-lapida ġiet f'idejn il-familja Xara, u mingħandhom għaddiet f'idejn il-Baruni <ref target="https://mt.wikipedia.org/wiki/Giuseppe_Maria_de_Piro">Giuseppe Maria de Piro</ref> li fl-<ref target="https://mt.wikipedia.org/wiki/1845">1845</ref> taha lil-librerija pubblika. </p>
<p>L-interpretazzjoni korretta tal-kitba kienet sfida kbira, speċjalment minħabba l-fatt li ħafna interpretazzjonijiet kienu bbażati fuq illustrazzjonijiet ħżiena. Eventwalment ġiet iddeċifrata mir-Russu/Pollakk <ref target="https://mt.wikipedia.org/wiki/Andrej_Jakovlevic_Italinski">Andrej Jakovlevic Italinski</ref> (magħruf ukoll bħala Andrea Italinski u l-konti Italinski), li kien diplomatiku tat-<ref target="https://mt.wikipedia.org/wiki/Tzar">Tzar</ref> fl-<ref target="https://mt.wikipedia.org/wiki/Imperu_Tork">Imperu Tork</ref> minn <ref target="https://mt.wikipedia.org/wiki/1863">1863</ref> sa <ref target="https://mt.wikipedia.org/wiki/1886">1886</ref>.</p>
<p>Illum il-ġurnata, il-Ġebla ta' Majmuna hi mħarsa fil-<ref target="https://mt.wikipedia.org/wiki/Mużew_ta'_l-Arkeoloġija">Mużew ta' l-Arkeoloġija</ref> fiċ-<ref target="https://mt.wikipedia.org/wiki/Ċittadella">Ċittadella</ref>, ir-<ref target="https://mt.wikipedia.org/wiki/Rabat_(Għawdex)">Rabat (Għawdex)</ref>.</p>
Traduzzjoni bil-Malti
<p>Din il-kitba tal-ħaġra ġiet maqluba għall-Malti minn <ref target="https://mt.wikipedia.org/wiki/Temi_Zammit">Temi Zammit</ref> fuq bażi ta' traskrizzjoni b'ittri latini li kien fisser <ref target="https://mt.wikipedia.org/wiki/Grabjiel_d'Aleppo">Grabjiel d'Aleppo</ref>, patri Kapuċċin.</p>
<hi rend="italic">B'isem Alla l-ħanin, u sella għalih in-nibi (profeta) Muhammed u għal niesu u sellem għalihom tislima.</hi>
<hi rend="italic">Lili Alla l-kobor ta' dejjem iżda l-ħolqien tiegħu ried jintemmu.</hi>
<hi rend="italic">Intom ta' dan f'rasul Alla għandkom xhieda sewwa.</hi>
<hi rend="italic">Dan hu l-qabar ta' Majmuna bint Hasan, bin Ali il-Ħadli minn Gabes ta' Susa. Mietet, il-ħniena t'Alla għaliha, nhar il-Ħamis fis-sittax tax-xahar Xahban il-Kbir fis-sena ħames mija u disgħa u sittin u hi tixhed li ma hemmx Alla ħlief Alla l-waħdieni li ma għandux xirka.</hi>
<list type="ordered"><item><hi rend="italic">Saqsi lilek innifsek, jekk hemmx fl-art min jibqa'.</hi></item>
<item><hi rend="italic">Il-mewt ħarġitni, jaħasra, minn ħajti l-qasira.</hi></item>
<item><hi rend="italic">Kont bieżla f'għemili u kull ma għamilt magħdud u jibqa'.</hi></item>
<item><hi rend="italic">Ja min jara l-qabar li ġewwa fih jiena mibnija, it-trab għabbar ix-xfar u t-truf ta' għajnejja.</hi></item>
<item><hi rend="italic">F'maqgħadi u f'dari xejn ħlief biki u x'jkun fil-qawmien tiegħi meta jiġi min ħalaqna?</hi></item></list>
Referenzi
<list type="unordered"><item><hi rend="italic">Viglo,</hi> N°26 Ottubru 2004 (Ġurnal ippublikat bl'Ingliż minn l-għaqda <ref target="http://www.dinlarthelwa.org/index.asp">Din l-Art Ħelwa</ref>)</item>
<item><ref target="http://de-piro.biography.ms/">de-piro biography</ref></item>
<item><ref target="http://how-to-learn-any-language.com/e/polyglots/italinski.html">Count Andrew Italinski</ref></item>
<item>Andrew P. Vella, <hi rend="italic">Storja ta' Malta</hi> Vol. I, pp. 86-88</item>
<item>M. Amari, Le epigrafi arabiche di Sicilia, Edizzjoni ġdida (Palermo, 1971), pp. 218-30.</item>
<item>E. Rossi, ‘Le lapidi sepolcrali Arabo-Musulmane’, Rivista degli Studi Orientali, XII.</item></list>
Noti
<list type="unordered"><item>Skond <ref target="https://mt.wikipedia.org/wiki/Godfrey_Wettinger">Godfrey Wettinger</ref>, Rossi jagħti l-aħjar rakkont fuq l-oqbra misilmin f'Malta u Għawdex</item>
<item>Minkejja riċerka f'diversi Arkivji u f'volumi ta' iskrizzjonijiet Għarab, l-awtur ta' dan l-artiklu ma setax isib id-deċifrazzjoni oriġinali ta' Italinski. Ikun obligat ħafna lil min ikun jista' jagħtih xi informazzjoni fejn jinsab dan id-dokument, jew fejn tinsab edizzjoni kritika (<hi rend="italic">critical edition</hi>) ta' l-iskrizzjoni.</item></list>
Ħoloq esterni
<list type="unordered"><item><ref target="http://www.gozo.gov.mt/pages.aspx?page=475">Il-Mużew tal-Arkeoloġija - Għawdex</ref></item>
<item><ref target="http://www.gozo.gov.mt/showdoc.aspx?id=681&amp;filesource=4&amp;file=I664.jpg">Ritratt (klwalità dgħajfa ħafna) tal-ġebla ta' Majmuna</ref> fuq is-sit tal-Mużew tal-Arkeoloġija.</item></list>
</text></body></html>