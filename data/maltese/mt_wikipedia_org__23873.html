<html><body><text id="wikipedia_mt_wikipedia_org__23873.html" ns="0" revid="250116" sourceurl="https://mt.wikipedia.org/wiki/UEFA_Nations_League" title="UEFA Nations League" type="wikipedia">UEFA Nations League
<p>Il-<hi rend="bold">UEFA Nations League</hi> hija kompetizzjoni internazzjonali tal-<ref target="https://mt.wikipedia.org/wiki/Futbol">futbol</ref> li se tintlagħab mit-<ref target="https://mt.wikipedia.org/wiki/Lista_ta'_timijiet_nazzjonali_tal-futbol_tal-irġiel">timijiet nazzjonali tal-futbol</ref> tal-assoċjazzjonijiet membri tal-<ref target="https://mt.wikipedia.org/wiki/UEFA">UEFA</ref>.<ref target="https://mt.wikipedia.org/wiki/Il-Paġna_prinċipali#cite_note-uefa-2014-03-27-1">[1]</ref> L-ewwel kampjonat se jibda f'Settembru tal-2018, wara t-<ref target="https://mt.wikipedia.org/wiki/Tazza_tad-Dinja_tal-Futbol_2018">Tazza tad-Dinja 2018</ref>, u r-rebbieħ se jiġi deċiż f'Ġunju tal-2019. Il-kompetizzjoni se tieħu post il-biċċa l-kbira tal-logħbiet ta' ħbiberija internazzjonali li attwalment jintlagħbu fil-kalendarju internazzjonali tal-<ref target="https://mt.wikipedia.org/wiki/FIFA">FIFA</ref>.</p>
Adozzjoni
<p>F'Ottubru 2013, il-President tal-<ref target="https://mt.wikipedia.org/wiki/Federazzjoni_tal-futbol_tan-Norveġja">Federazzjoni tal-futbol tan-Norveġja</ref> <ref target="https://mt.wikipedia.org/wiki/Yngve_Hallén">Yngve Hallén</ref> ikkonferma li saru taħdidiet sabiex isir it-tielet kampjonat internazzjonali għall-membri tal-UEFA, però kienu għadu f'fażi bikrija.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-kunċett tal-UEFA Nations League jara lit-timijiet nazzjonali tal-55 membru tal-UEFA maqsum f'serje ta' gruppi skont klassifika mibnija mir-riżultati riċenti, fejn jiġu promossi u relegati fi gruppi oħrajn skont ir-riżultati fil-grupp tagħhom.<ref target="https://mt.wikipedia.org/wiki/Il-Paġna_prinċipali#cite_note-guardian-2013-10-10-3">[3]</ref> Ġie propost li dan il-kampjonat jintlagħab f'dati fil-kalendarju internazzjonali li huma allokati għal-logħbiet ta' ħbiberija, u mhuwiex se jaffettwa t-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> jew il-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>.<ref target="https://mt.wikipedia.org/wiki/Il-Paġna_prinċipali#cite_note-BBC-2014-03-26-4">[4]</ref></p>
<p>F'Marzu tal-2014, is-segretarju ġenerali tal-UEFA <ref target="https://mt.wikipedia.org/wiki/Gianni_Infantino">Gianni Infantino</ref> stqarr li wieħed mill-benefiċċji tal-proposta kien sabiex jgħin lill-assoċjazzjonijiet nazzjonali inqas stmati sabiex jilgħabu kontra timijiet ta' profil għoli anke f'logħbiet li mhumiex ta' kwalifikazzjoni, minħabba li ġeneralment fil-logħbiet ta' ħbiberija kienu jilgħabu timijiet tal-istess livell.<ref target="https://mt.wikipedia.org/wiki/Il-Paġna_prinċipali#cite_note-BBC-2014-03-26-4">[4]</ref> Iċ-ċermen tal-<ref target="https://mt.wikipedia.org/wiki/The_Football_Association">Football Association Ingliża</ref> <ref target="https://mt.wikipedia.org/wiki/Greg_Dyke">Greg Dyke</ref> ddikjara li l-proposta hija "attraenti ħafna", hekk kif it-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref> seta' jilgħab kontra timijiet nazzjonali tal-ogħla livell.<ref target="https://mt.wikipedia.org/wiki/Il-Paġna_prinċipali#cite_note-BBC-2014-03-26-4">[4]</ref> Is-segretarju ġenerali tal-<ref target="https://mt.wikipedia.org/wiki/Federazzjoni_tal-futbol_tal-Belġju">Federazzjoni Belġjana</ref> <ref target="https://mt.wikipedia.org/wiki/Steven_Martens">Steven Martens</ref> qal li timijiet klassifikati fil-baxx setgħu jibbenefikaw minn iktar dħul finanzjarju grazzi għaċ-ċentralizzazzjoni tad-drittijiet televiżivi mill-UEFA.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-UEFA Nations League ġiet uffiċjalment adotta mill-54 assoċjazzjoni membru tal-UEFA (il-Kosovo kien għadu mhuwiex membru) fit-38 Kungress Ordinarju tal-UEFA li sar f'<ref target="https://mt.wikipedia.org/wiki/Astana">Astana</ref>, il-<ref target="https://mt.wikipedia.org/wiki/Każakistan">Każakistan</ref>, fis-27 ta' Marzu 2014.<ref target="https://mt.wikipedia.org/wiki/Il-Paġna_prinċipali#cite_note-uefa-2014-03-27-1">[1]</ref></p>
Format
<p>

Skont il-format approvat,<ref target="https://mt.wikipedia.org/wiki/Il-Paġna_prinċipali#cite_note-uefa-2014-03-27-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> il-55 tim nazzjonali tal-UEFA se jiġu maqsuma f'erba' diviżjonijiet: 12-il tim f'Diviżjoni A, 12-il tim f'Diviżjoni B, 15-il tim f'Diviżjoni Ċ u 16-il tim f'Diviżjonii D. F'kull diviżjoni, erba' gruppi jiġu ffurmati bi tlieta jew erba' timijiet f'kull grupp, u kull wieħed minnhom jilgħabu kontra xulxin ġewwa u barra darhom.</p>
<p>Fl-ogħla diviżjoni, kull rebbieħ tal-erba' gruppi jikkwalifikaw biex jilgħabu fil-finali, b'żewġ semifinali u finali sabiex jiddetermina r-rebbieħa tal-UEFA Nations League. Timijiet jistgħu jiġu promossi u relegati għal diviżjonijiet ogħla jew inqas. Kull rebbieħ tal-grupp awtomatikament jiġi promoss għad-diviżjoni superjuri għall-edizzjoni sussegwenti. Kull tim li jispiċċa l-aħħar fil-grupp awtomatikament jiġi relegat għad-diviżjoni inferjuri.</p>
<p>Il-UEFA Nations League se jkollha wkoll x'taqsam mal-kwalifikazzjoni tal-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref> (EURO). Din il-kompetizzjonii se toffri erba' postijiet għall-fażi finali tal-kampjonat storiku kontinentali. Il-kompetizzjoni u l-emendi proposti għall-format tal-kwalifikazzjoni, li se jiġu attwati għall-<ref target="https://mt.wikipedia.org/wiki/Kampjonati_Ewropej_tal-Futbol_2020">Kampjonati Ewropej tal-2020</ref>, huma frott ta' proċess konsultattiv li beda fl-2011 mal-federazzjonijiet tal-futbol tal-UEFA. Il-format ta' kwalifikazzjoni għall-EURO se jibqa' l-istess, però se jagħti biss 20 mill-24 post validu għall-fażi finali, bl-erba' postijiet l-oħra jiġu mill-UEFA Nations League.</p>
<p>Tim minn kull diviżjoni tal-kampjonat il-ġdid se jkollu d-dritt li jikkwalifika għall-Kampjonati Ewropej. Dawn se jiġu stabbiliti b'erba' logħbiet tal-<hi rend="italic">play-offs</hi> li jintlagħbu fix-xahar ta' Marzu tal-istess sena tal-Kampjonati Ewropej. Jekk rebbieħ ta' diviżjoni jkun diġà kkwalifika b'mod dirett grazzi għall-fażi ta' kwalifikazzjoni, postu jieħdu l-ewwel tim li ma jkunx ikkwalifika skont il-post fil-klassifika gradwatorja.</p>




Ħoloq esterni
<list type="unordered"><item><ref target="http://www.uefa.com/uefanationsleague/index.html">Sit uffiċjali</ref></item></list>
</text></body></html>