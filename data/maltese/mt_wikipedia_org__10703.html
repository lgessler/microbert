<html><body><text id="wikipedia_mt_wikipedia_org__10703.html" ns="0" revid="223536" sourceurl="https://mt.wikipedia.org/wiki/Brian_Said" title="Brian Said" type="wikipedia">Brian Said
<p><hi rend="bold">Brian Said</hi> (<ref target="https://mt.wikipedia.org/wiki/Belt_Valletta">Valletta</ref>, <ref target="https://mt.wikipedia.org/wiki/15_ta'_Mejju">15 ta' Mejju</ref> <ref target="https://mt.wikipedia.org/wiki/1973">1973</ref>) hu plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref> li attwalment jinsab ma' <ref target="https://mt.wikipedia.org/wiki/St._Andrews_FC">St. Andrews</ref>.</p>
Karriera
<p>Brian Said beda l-karriera tiegħu ma' <ref target="https://mt.wikipedia.org/wiki/St._Andrews_FC">St. Andrews</ref>, fejn iddebutta ta' tmintax-il sena bħala sostitut fil-konfront mitluf bl-iskor ta' 4–0 kontra <ref target="https://mt.wikipedia.org/wiki/Ħamrun_Spartans_FC">Ħamrun Spartans</ref> tal-1 ta' Diċembru, 1991.<ref target="https://mt.wikipedia.org/wiki/Il-Paġna_prinċipali#cite_note-rekord-1">[1]</ref> Said għamel 51 dehra ma' St. Andrews, fejn skorja f'għaxar okkażjonijiet.</p>
<p>Fl-istaġun 1994–95, Said ġie imsellef lil <ref target="https://mt.wikipedia.org/wiki/Birkirkara_FC">Birkirkara</ref>, fejn fi tmiem l-istaġun ingħaqad mat-tim tal-<ref target="https://mt.wikipedia.org/wiki/Floriana_FC">Floriana</ref>. Mat-tim Furjaniż hu stabilixxa ruħu bħala komponent importanti tat-tim, u l-prestazzjonijiet tajba tiegħu wasslu sabiex jiġi msejjaħ għall-ewwel darba mat-tim nazzjonali. Brian qatta' sitt staġuni ta' suċċess mal-Floriana mill-1995 sal-2001, fejn għamel aktar minn 100 preżenza.</p>
<p>Fl-2001, Said issieħeb mat-tim ambizzjuż ta' <ref target="https://mt.wikipedia.org/wiki/Sliema_Wanderers_FC">Sliema Wanderers</ref>. Brian, li kien issa sar parti integrali mat-tim nazzjonali, ipproduċa prestazzjonijiet eċċellenti matul il-perjodu tiegħu ma' Sliema, u saħansitra kien inħatar ukoll <ref target="https://mt.wikipedia.org/wiki/Kaptan_(futbol)">kaptan</ref> tal-iskwadra, fejn ħa l-faxxa ta' kaptan minn id il-leġġendarju Slimiż <ref target="https://mt.wikipedia.org/wiki/Noel_Turner">Noel Turner</ref>. Matul seba' staġuni ta' suċċess bejn l-2001 u l-2008, Brian għamel 181 dehra għall-<hi rend="italic">Wanderers</hi>, u skorja erbatax-il gowl.</p>
<p>F'Lulju tal-2008, kien ġie ikkonfermat li <ref target="https://mt.wikipedia.org/wiki/Marsaxlokk_FC">Marsaxlokk</ref> kisbu lil Brian Said minn Sliema Wanderers. Mal-klabb il-ġdid, Said lagħab għall-ewwel darba fl-24 ta' Awwissu, 2008, fl-ewwel partita tal-istaġun kontra t-tim promoss ta' <ref target="https://mt.wikipedia.org/wiki/Qormi_FC">Qormi</ref>, fejn iż-żewġ timijiet qasmu l-punti f'pari ta' 1–1.</p>
<p>Wara biss sena, fis-sajf tal-2009, b'Marsaxlokk relegati għall-Ewwel Diviżjoni minħabba li nstabu ħatja ta' korruzzjoni, Said reġa' rritorna mal-klabb Furjaniż.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fis-26 ta' Frar, 2011, fil-partita kontra <ref target="https://mt.wikipedia.org/wiki/Tarxien_Rainbows_FC">Tarxien Rainbows</ref> (li ntemmet 5–1 favur il-Floriana) Brian Said kiser ir-rekord tal-plejer bl-iktar preżenzi fl-ogħla diviżjoni tal-futbol Malti. Din kienet l-425 partita, logħba iktar mir-rekord miżmum minn <ref target="https://mt.wikipedia.org/wiki/Stefan_Sultana">Stefan Sultana</ref> u <ref target="https://mt.wikipedia.org/wiki/David_Camilleri">David Camilleri</ref>.<ref target="https://mt.wikipedia.org/wiki/Il-Paġna_prinċipali#cite_note-rekord-1">[1]</ref></p>
<p>Fis-sajf tal-2011, reġa' ngħaqad għat-tieni darba ma' <ref target="https://mt.wikipedia.org/wiki/St._Andrews_FC">St. Andrews</ref>, il-klabb li kien tefgħu fix-xena lokali tal-futbol.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Karriera internazzjonali
<p>Mat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali ta' Malta</ref>, Brian iddebutta kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżlanda">Iżlanda</ref> fl-14 ta' Awwissu, 1996, fejn minn dakinhar iffisa post regulari mal-iskwadra fil-qalba tad-difiża Maltija. L-ewwel gowl tiegħu man-nazzjonal wasal fir-<ref target="https://mt.wikipedia.org/wiki/Rothmans_Cup">Rothmans Cup</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Estonja">Estonja</ref> fir-rebħa ta' 5–2. Fost il-ħames gowls li skorja bil-flokk abjad u aħmar, jibqa' imfakkar dak kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> fil-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">fażi ta' kwalifikazzjoni għall-Euro 2008</ref>, fejn kien il-gowl li ta vantaġġ momentarju lill-Maltin. Il-partita spiċċat 2–2.</p>
Unuri
Klabb
<p> <hi rend="bold">Sliema Wanderers</hi></p>
<list type="unordered"><item><ref target="https://mt.wikipedia.org/wiki/Premier_League_Malti">Premier League Malti</ref>: 2002–03, 2003–04</item></list>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=19596">Il-Paġna prinċipali</ref> fuq Soccerbase</item>
<item><ref target="https://www.national-football-teams.com/player/4351.html">Il-Paġna prinċipali</ref> fuq National-Football-Teams.com</item></list>
</text></body></html>