<html><body><text id="wikipedia_mt_wikipedia_org__15361.html" ns="0" revid="272079" sourceurl="https://mt.wikipedia.org/wiki/Arda_Turan" title="Arda Turan" type="wikipedia">Arda Turan
<p><hi rend="bold">Arda Turan</hi> (twieled fit-30 ta' Jannar 1987) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Turkija">Tork</ref> li jilgħab ma' <ref target="https://mt.wikipedia.org/wiki/Galatasaray_SK">Galatasaray</ref>.</p>
Karriera
Klabb
<p>Arda huwa prodott tas-settur ġovanili ta' <ref target="https://mt.wikipedia.org/wiki/Galatasaray_SK">Galatasaray</ref>, u wara staġun sodisfaċenti taħt self ma' <ref target="https://mt.wikipedia.org/wiki/Manisaspor">Manisaspor</ref>, għall-<ref target="https://mt.wikipedia.org/wiki/Süper_Lig_2006–07">istaġun 2006–07</ref> ġie mgħajjat lura fit-tim u żblokka minnufih mal-ewwel tim. Kien f'dan iż-żmien li ngħata l-ewwel sejħa mat-tim nazzjonali. Il-prestazzjonijiet tiegħu ħallew impressjoni fuq il-kowċ <ref target="https://mt.wikipedia.org/wiki/Eric_Gerets">Eric Gerets</ref>, u 'l quddiem sar plejer regulari mal-ewwel ħdax.</p>
<p>Arda kompla jitjieb mal-<ref target="https://mt.wikipedia.org/wiki/Süper_Lig_2007–08">istaġun 2007–08</ref>. Minkejja bidu diffiċli tal-istaġun, Arda tejjeb bil-kbir il-forma tiegħu u dan urieh meta skorja seba' gowls fit-tieni nofs tal-istaġun. Wara dawn il-prestazzjonijiet, il-klabb Ingliż ta' <ref target="https://mt.wikipedia.org/wiki/Newcastle_United_FC">Newcastle United</ref> għamel offerta ta' £9 miljun għall-akkwist ta' Arda, liema offerta ġie rrifjutata mid-diriġenza tal-klabb.</p>
<p>Fil-bidu tal-<ref target="https://mt.wikipedia.org/wiki/Süper_Lig_2009–10">istaġun 2009–10</ref>, Arda ingħata l-faxxa ta' <ref target="https://mt.wikipedia.org/wiki/Kaptan_(futbol)">kaptan</ref> ta' Galatasary, u ngħata wkoll l-flokk numru 10, flokk li fil-passat intlibes minn <ref target="https://mt.wikipedia.org/wiki/Metin_Oktay">Metin Oktay</ref> u <ref target="https://mt.wikipedia.org/wiki/Gheorghe_Hagi">Gheorghe Hagi</ref>. Matul dan l-istaġun hu mexxa lit-tim għar-rebħ ta' sitt partiti konsekuttivi fil-kampjonat, u sal-aħħar tal-istaġun kien skorja seba' gowls u kkontribwixxa għal 17-il gowl f'kull kompetizzjoni.</p>
<p>Fid-9 ta' Awwissu 2011, ġie ikkonfermat li Arda kien se jissiebaħ ma' <ref target="https://mt.wikipedia.org/wiki/Atlético_Madrid">Atlético Madrid</ref> għas-somma ta' €12-il miljun, somma li tpoġġieh bħala l-aktar akkwist Tork għoli fl-istorja.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Internazzjonali
<p>Arda Turan iddebutta mat-<ref target="https://mt.wikipedia.org/wiki/Tim_nazzjonali_tal-futbol_tat-Turkija">tim nazzjonali tat-Turkija</ref> fir-rebħa ta' 2–0 fuq il-<ref target="https://mt.wikipedia.org/wiki/Tim_nazzjonali_tal-futbol_tal-Lussemburgu">Lussemburgu</ref> tas-16 ta' Awwissu, 2006, wara li kien membru f'diversi sezzjonijiet tat-tim nazzjonali. L-ewwel gowl internazzjonali tiegħu wasal f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> tal-25 ta' Mejju, 2008.</p>
<p>Fil-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">fażi ta' kwalifikazzjoni</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>, Arda ħa sehem f'disa' logħbiet mit-tnax-il logħba ta' kwalifika, f'kampanja li rat lit-Turkija jaqtgħu passaġġ għall-fażi finali. Matul il-kompetizzjoni hu skorja żewġ gowls. L-ewwel wieħed wasal fit-92 minuta kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref> u sarraf bħala l-gowl rebbieħ tat-tieni logħba mill-fażi tal-gruppi. It-tieni gowl kien dak kontra r-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref> fl-aħħar konfront mill-grupp; bit-Turkija 2–0 minn taħt, hu għeleb lil Petr Čech fil-75 minuta hekk kif it-Turkija rnexxielhom jagħmlu rimonta imprevedibbli biex kisbu post fil-kwarti tal-finali. Eventwalment, it-Turkija ġiet megħluba fis-semifinali mill-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> finalista.</p>
<p>Arda Turan permezz ta' gowl fil-konfront kontra l-<ref target="https://mt.wikipedia.org/wiki/Tim_nazzjonali_tal-futbol_tal-Estonja">Estonja</ref> tal-5 ta' Settembru, 2009, validu għar-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)_-_Grupp_5">rawnd ta' kwalifika</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>, irnexxielu jiskorja s-600 gowl internazzjonali tat-tim nazzjonali Tork.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Unuri
Galatasaray
<list type="unordered"><item><ref target="https://mt.wikipedia.org/wiki/Süper_Lig">Süper Lig</ref>: 2007–08</item>
<item><ref target="https://mt.wikipedia.org/wiki/Türkiye_Süper_Kupası">Türkiye Süper Kupası</ref>: 2008</item></list>
Atlético Madrid
<list type="unordered"><item><ref target="https://mt.wikipedia.org/wiki/UEFA_Europa_League">UEFA Europa League</ref>: 2011–12</item></list>
Personali
<list type="unordered"><item>Plejer tas-Sena tal-Kampjonat: 2008, 2009</item></list>


Ħoloq esterni

<list type="unordered"><item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:UEFA">UEFA</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>