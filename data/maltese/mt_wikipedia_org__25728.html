<html><body><text id="wikipedia_mt_wikipedia_org__25728.html" ns="0" revid="261350" sourceurl="https://mt.wikipedia.org/wiki/Dizzjunarju" title="Dizzjunarju" type="wikipedia">Dizzjunarju<figure><caption>Diversi dizzjunarji monolingwi u bilingwi</caption></figure>
<p><hi rend="bold">Dizzjunarju</hi> huwa ġabra ta’ kliem b’<ref target="https://mt.wikipedia.org/wiki/Lingwa">lingwa</ref> speċifika waħda jew iktar, li spiss tkun organizzata f’ordni alfabetika jew bir-radikali u d-daqqa tal-pinna għal-lingwi ideografiċi, u li tista’ tinkludi informazzjoni dwar id-definizzjonijiet, l-użu, l-<ref target="https://mt.wikipedia.org/wiki/Etimoloġija">etimoloġiji</ref>, il-pronunzji, it-traduzzjoni, eċċ. jew <ref target="https://mt.wikipedia.org/wiki/Ktieb">ktieb</ref> ta’ kelmiet b’lingwa waħda u bl-ekwivalenti tagħhom, li xi kultant jissejjaħ <ref target="https://mt.wikipedia.org/wiki/Lessiku">lessiku</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Dizzjunarju huwa referenza lessikoloġika li turi l-interrelazzjonijiet fost id-<hi rend="italic">data</hi>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Issir distinzjoni wiesgħa bejn id-dizzjunarji ġenerali u dawk speċjalizzati. Id-dizzjunarji speċjalizzati jinkludu kelmiet f’oqsma speċjalisti, iktar milli firxa kompluta ta’ kelmiet b’lingwa partikolari. L-oġġetti lessikali li jiddeskrivu l-kunċetti f’oqsma speċifiċi s-soltu jissejħu termini minflok kelmiet, għalkemm mhux dejjem ikun hemm konsensus jekk il-<ref target="https://mt.wikipedia.org/wiki/Lessikoloġija">lessikoloġija</ref> u t-<ref target="https://mt.wikipedia.org/wiki/Terminoloġija">terminoloġija</ref> humiex żewġ oqsma differenti ta’ studju. Fit-teorija, id-dizzjunarji ġenerali suppost ikunu semasjoloġiċi, u jimmappjaw il-kelmiet mad-definizzjoni tagħhom, filwaqt li d-dizzjunarji speċjalizzati suppost ikunu onomasjoloġiċi, jiġifieri l-ewwel jidentifikaw il-kunċetti u mbagħad jistabbilixxu t-termini li jintużaw biex jiġu ddeżinjati. Fil-prattika, iż-żewġ approċċi jintużaw għaż-żewġ tipi ta’ dizzjunarji.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Hemm tipi oħra ta’ dizzjunarji li jmorru lil hinn minn din id-distinzjoni, pereżempju d-dizzjunarji bilingwi (tat-<ref target="https://mt.wikipedia.org/wiki/Traduzzjoni">traduzzjoni</ref>), id-dizzjunarji tas-sinonimi (<ref target="https://mt.wikipedia.org/wiki/Teżawru">teżawri</ref>), u d-dizzjunarji tar-<ref target="https://mt.wikipedia.org/wiki/Rima">rima</ref>. Il-kelma dizzjunarju s-soltu tinftiehem li tirreferi għal dizzjunarju monolingwi ġenerali.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Hemm ukoll kuntrast bejn id-dizzjunarji preskrittivi jew deskrittivi. Id-dizzjunarji preskrittivi jirriflettu dak li jitqies bħala l-użu korrett tal-lingwa, filwaqt li d-dizzjunarji deskrittivi jirriflettu l-użu effettiv irreġistrat. L-indikazzjonijiet stilistiċi (eż. “informali” jew “vulgari”) f’ħafna dizzjunarji moderni jitqiesu wkoll minn xi wħud li huma inqas deskrittivi oġġettivament.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Minkejja li l-ewwel dizzjunarji jmorru lura għal żmien is-<ref target="https://mt.wikipedia.org/wiki/Sumeri">Sumeri</ref> (dawn kienu dizzjunarji bilingwi), l-istudju sistematiku tad-dizzjunarji bħala oġġetti ta’ interess xjentifiku fihom infushom beda fis-seklu 20 u jissejjaħ lessikografija, li nbeda l-iktar minn <ref target="https://mt.wikipedia.org/wiki/Ladislav_Zgusta">Ladislav Zgusta</ref>.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Il-bidu ta’ din id-dixxiplina ġdida kien kontroversjali, u l-fassala tad-dizzjunarji prattiċi xi drabi ġew akkużati minn oħrajn minħabba nuqqas “inkredibbli” ta’ metodoloġija u ta’ awtoriflessjoni kritika.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Storja
<figure><caption><hi rend="italic">Vocabolario degli accademici della crusca</hi> (1612)</caption></figure>
<p>L-iktar dizzjunarji antiki kienu tavli <ref target="https://mt.wikipedia.org/wiki/Kunejformi">kunejformi</ref> b’listi bilingwi ta’ kelmiet Sumeri-<ref target="https://mt.wikipedia.org/wiki/Akkadiċi">Akkadiċi</ref>, li ġew skoperti f’<ref target="https://mt.wikipedia.org/wiki/Ebla">Ebla</ref> (illum il-ġurnata s-<ref target="https://mt.wikipedia.org/wiki/Sirja">Sirja</ref>) u ġew datati li saru għall-ħabta tal-Imperu Akkadiku fl-2300 Q.K.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-glossarju tal-bidu tat-tieni millenju Q.K., <hi rend="italic">Urra=hubullu</hi>, huwa l-verżjoni kanonika tal-<ref target="https://mt.wikipedia.org/wiki/Babilonja">Babilonja</ref> ta’ dawn il-listi bilingwi tas-Sumeri u tal-Akkadiċi. Dizzjunarju <ref target="https://mt.wikipedia.org/wiki/Ċina">Ċiniż</ref> ta’ madwar it-tielet seklu Q.K. imsejjaħ <hi rend="italic">Erya</hi>, huwa l-iktar dizzjunarju monolingwi antik li wasal sa żminijietna; għalkemm xi sorsi jikkwotaw ix-Shizhoupian ta’ madwar 800 Q.K. bħala dizzjunarju, filwaqt li l-istudjużi moderni jqisuh bħala kompendju kalligrafiku ta’ karattri Ċiniżi mill-<ref target="https://mt.wikipedia.org/wiki/Bronż">bronż</ref> tad-<ref target="https://mt.wikipedia.org/wiki/Dinastija_Zhou">dinastija Zhou</ref>. <ref target="https://mt.wikipedia.org/wiki/Philitas_ta’_Kos">Philitas ta’ Kos</ref> (fir-raba’ seklu Q.K.) kiteb <ref target="https://mt.wikipedia.org/wiki/Vokabolarju">vokabolarju</ref> pijunier imsejjaħ <hi rend="italic">Kelmiet Bla Ordni</hi> (Ἄτακτοι γλῶσσαι, <hi rend="italic">Átaktoi glôssai</hi>) li kien jispjega t-tifsiriet ta’ kelmiet <ref target="https://mt.wikipedia.org/wiki/Omeru">Omeriċi</ref> rari u ta’ kelmiet letterarji oħra, ta’ kelmiet minn <ref target="https://mt.wikipedia.org/wiki/Djalett">djaletti</ref> lokali, u ta’ termini tekniċi.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> <ref target="https://mt.wikipedia.org/wiki/Apollonju_s-Sofist">Apollonju s-Sofist</ref> lejn l-ewwel seklu kiteb l-iktar lessiku Omeriku antik li wasal sa żminijietna. L-ewwel dizzjunarju tas-<ref target="https://mt.wikipedia.org/wiki/Sanskritu">Sanskritu</ref>, l-Amarakośa, inkiteb minn Amarasimha fir-raba’ seklu. Dan id-dizzjunarju nkiteb f’versi, u elenka madwar 10,000 kelma. Skont <hi rend="italic">Nihon Shoki</hi>, l-ewwel dizzjunarju <ref target="https://mt.wikipedia.org/wiki/Ġappun">Ġappuniż</ref> kien il-<ref target="https://mt.wikipedia.org/wiki/Glossarju">glossarju</ref> tas-682 <hi rend="italic">Niina</hi> b’karattri Ċiniżi li ilu li ntilef. L-iktar dizzjunarju Ġappuniż antik eżistenti, <hi rend="italic">Tenrei Banshō Meigi</hi> tal-835, kien ukoll glossarju taċ-Ċiniż miktub. Fi <hi rend="italic">Frahang-i Pahlavig</hi>, l-eterogrammi bl-<ref target="https://mt.wikipedia.org/wiki/Aramajk_ta'_Ġesù">Aramajk</ref> huma elenkati flimkien mat-traduzzjoni tagħhom bil-lingwa tal-<ref target="https://mt.wikipedia.org/wiki/Persja">Persja</ref> Ċentrali u t-traskrizzjoni <ref target="https://mt.wikipedia.org/wiki/Fonetika">fonetika</ref> bl-<ref target="https://mt.wikipedia.org/wiki/Alfabett">alfabett</ref> tal-lingwa <ref target="https://mt.wikipedia.org/wiki/Pazend">Pazend</ref>. Dizzjunarju <ref target="https://mt.wikipedia.org/wiki/Irlanda">Irlandiż</ref> tas-seklu 9, Sanas Cormaic, kien fih l-etimoloġiji u l-ispjegazzjonijiet ta’ iktar minn 1,400 kelma bl-Irlandiż. Fl-1320 fl-<ref target="https://mt.wikipedia.org/wiki/Indja">Indja</ref>, <ref target="https://mt.wikipedia.org/wiki/Amir_Khusro">Amir Khusro</ref> kkompila l-Khaliq-e-bari, li fil-biċċa l-kbira kienu kelmiet mill-<ref target="https://mt.wikipedia.org/wiki/Ħindustan">Ħindustan</ref> u mill-Persja.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Id-dizzjunarji tal-<ref target="https://mt.wikipedia.org/wiki/Lingwa_Għarbija">Għarbi</ref> ġew ikkompilati bejn is-seklu 8 u s-seklu 14, u kienu jorganizzaw il-kelmiet skont ir-rima (tal-aħħar <ref target="https://mt.wikipedia.org/wiki/Sillaba">sillaba</ref>), skont l-ordni alfabetika tar-radikali, jew skont l-ordni alfabetika tal-ewwel ittra (is-sistema li pereżempju tintuża fid-dizzjunarji moderni tal-<ref target="https://mt.wikipedia.org/wiki/Lingwa_Maltija">Malti</ref>). Is-sistema moderna kienet tintuża l-iktar fid-dizzjunarji speċjalisti, bħal dawk tat-termini mill-<ref target="https://mt.wikipedia.org/wiki/Koran">Koran</ref> u l-<hi rend="italic">hadith</hi>, filwaqt li l-biċċa l-kbira tad-dizzjunarji ta’ użu ġenerali, bħal-<hi rend="italic">Lisan al-`Arab</hi> (tas-seklu 13, li għadu l-aqwa dizzjunarju magħruf tal-Għarbi fuq skala kbira) u l-<hi rend="italic">al-Qamus al-Muhit</hi> (tas-seklu 14) kienu jelenkaw il-kelmiet fl-ordni alfabetika tar-radikali. Il-<hi rend="italic">Qamus al-Muhit</hi> huwa l-ewwel dizzjunarju portabbli tal-Għarbi, li jinkludi biss il-kelmiet u d-definizzjonijiet tagħhom, u li jelimina l-eżempji li jingħataw f’dizzjunarji bħal-<hi rend="italic">Lisan</hi> u l-<hi rend="italic">Oxford English Dictionary</hi>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<figure><caption>Dizzjunarju <hi rend="italic">Petit Larousse</hi> bl-istampi</caption></figure>
<p>Fl-<ref target="https://mt.wikipedia.org/wiki/Ewropa">Ewropa</ref> <ref target="https://mt.wikipedia.org/wiki/Medjuevu">Medjevali</ref>, kienu jintużaw il-glossarji b’ekivalenti għall-kelmiet bil-<ref target="https://mt.wikipedia.org/wiki/Lingwa_Latina">Latin</ref> vernakolari jew b’Latin iktar sempliċi (eż. il-Glossarju Leiden). Il-<hi rend="italic">Catholicon</hi> (1287) ta’ <ref target="https://mt.wikipedia.org/wiki/Johannes_Balbus">Johannes Balbus</ref>, xogħol <ref target="https://mt.wikipedia.org/wiki/Grammatika">grammatikali</ref> kbira b’lessiku alfabetiku, ġie adottat b’mod wiesa’. Kien iservi bħala l-bażi għal diversi dizzjunarji bilingwi u kien wieħed mill-ewwel kotba (fl-1460) li ġew <ref target="https://mt.wikipedia.org/wiki/Stampar">stampati</ref>. Fl-1502 ġie ppubblikat id-<hi rend="italic">Dictionarium</hi> ta’ <ref target="https://mt.wikipedia.org/wiki/Ambrogio_Calepino">Ambrogio Calepino</ref>, li oriġinarjament kien dizzjunarju monolingwi Latin li matul is-seklu 16 sar glossarju multilingwi. Fl-1532, <ref target="https://mt.wikipedia.org/wiki/Robert_Estienne">Robert Estienne</ref> ppubblika t-<hi rend="italic">Thesaurus linguae latinae</hi>, u fl-1572 ibnu <ref target="https://mt.wikipedia.org/wiki/Henri_Estienne">Henri Estienne</ref> ppubblika t-<hi rend="italic">Thesaurus linguae graecae</hi>, li sas-seklu 19 intuża bħala l-bażi tal-lessikografija Griega. L-ewwel dizzjunarju monolingwi miktub fl-Ewropa kien dak tal-Ispanjol, <hi rend="italic">Tesoro de la lengua castellana o española</hi>, li nkiteb minn <ref target="https://mt.wikipedia.org/wiki/Sebastián_Covarrubias">Sebastián Covarrubias</ref> u li ġie ppubblikat fl-1611 f’<ref target="https://mt.wikipedia.org/wiki/Madrid">Madrid</ref>, Spanja.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fl-1612, ġiet ippubblikata l-ewwel edizzjoni tal-<hi rend="italic">Vocabolario degli Accademici della Crusca</hi> tat-Taljan. Serva bħala l-mudell għal xogħlijiet simili bil-Franċiż u bl-<ref target="https://mt.wikipedia.org/wiki/Lingwa_Ingliża">Ingliż</ref>. Fl-1690, f’<ref target="https://mt.wikipedia.org/wiki/Rotterdam">Rotterdam</ref> ġie ppubblikat id-<hi rend="italic">Dictionnaire Universel</hi> tal-Franċiż ta’ <ref target="https://mt.wikipedia.org/wiki/Antoine_Furetière">Antoine Furetière</ref> wara mewtu. Fl-1694 dehret l-ewwel edizzjoni tad-<hi rend="italic">Dictionnaire de l'Académie française</hi>. Bejn l-1712 u l-1721 ġie ppubblikat il-<hi rend="italic">Vocabulario portughez e latino</hi> li nkiteb minn <ref target="https://mt.wikipedia.org/wiki/Raphael_Bluteau">Raphael Bluteau</ref>. Ir-Real Academia Española ppubblikat l-ewwel edizzjoni tad-<hi rend="italic">Diccionario de la lengua española</hi> fl-1780, iżda d-<hi rend="italic">Diccionario de Autoridades</hi>, li kien jinkludi kwotazzjonijiet minn xogħlijiet letterarji, ġie ppubblikat fl-1726. It-<hi rend="italic">Totius Latinitatis lexicon</hi> ta’ <ref target="https://mt.wikipedia.org/wiki/Egidio_Forcellini">Egidio Forcellini</ref> ġie ppubblikat għall-ewwel darba fl-1777; dan ifforma l-bażi tax-xogħlijiet simili kollha li ġew ippubblikati minn dak iż-żmien ’l hawn.</p>
<p>L-ewwel edizzjoni ta’ <hi rend="italic">A Greek-English Lexicon</hi> ta’ <ref target="https://mt.wikipedia.org/wiki/Henry_George_Liddell">Henry George Liddell</ref> u ta’ <ref target="https://mt.wikipedia.org/wiki/Robert_Scott">Robert Scott</ref> dehret fl-1843; dan ix-xogħol baqa’ d-dizzjunarju bażiku tal-Grieg sal-aħħar tas-seklu 20. Fl-1858 ġie ppubblikat l-ewwel volum tad-<hi rend="italic">Deutsches Wörterbuch</hi> mill-<ref target="https://mt.wikipedia.org/wiki/Aħwa_Grimm">Aħwa Grimm</ref>; ix-xogħol tlesta fl-1961. Bejn l-1861 u l-1874 ġie ppubblikat id-<hi rend="italic">Dizionario della lingua italiana</hi> ta’ <ref target="https://mt.wikipedia.org/wiki/Niccolò_Tommaseo">Niccolò Tommaseo</ref>. Bejn l-1862 u l-1874 ġew ippubblikati s-sitt volumi ta’ <hi rend="italic">A magyar nyelv szótára</hi> (id-dizzjunarju tal-<ref target="https://mt.wikipedia.org/wiki/Ungerija">Ungeriż</ref>) ta’ <ref target="https://mt.wikipedia.org/wiki/Gergely_Czuczor">Gergely Czuczor</ref> u <ref target="https://mt.wikipedia.org/wiki/János_Fogarasi">János Fogarasi</ref>. <ref target="https://mt.wikipedia.org/wiki/Émile_Littré">Émile Littré</ref> ppubblika d-<hi rend="italic">Dictionnaire de la langue française</hi> bejn l-1863 u l-1872. Fl-1863 stess deher l-ewwel volum tal-<hi rend="italic">Woordenboek der Nederlandsche Taal</hi> li tlesta fl-1998. Fl-1863 ukoll, <ref target="https://mt.wikipedia.org/wiki/Vladimir_Ivanovich_Dahl">Vladimir Ivanovich Dahl</ref> ippubblika l-<hi rend="italic">Explanatory Dictionary of the Living Great Russian Language</hi>. Id-dizzjunarju ta’ <ref target="https://mt.wikipedia.org/wiki/Duden">Duden</ref> imur lura għall-1880, u attwalment huwa s-sors preskrittiv tal-<ref target="https://mt.wikipedia.org/wiki/Ortografija">ortografija</ref> tal-Ġermaniż. Id-deċiżjoni li jinbeda x-xogħol fuq is-<hi rend="italic">Svenska Akademiens ordbok</hi> ittieħdet fl-1787.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Id-Dizzjunarju Malti-Ingliż-Malti ta’ <ref target="https://mt.wikipedia.org/wiki/Ġużè_Aquilina">Ġużè Aquilina</ref> ngħata l-premju tal-“Pubblikazzjoni tal-Millenju” mill-<ref target="https://mt.wikipedia.org/wiki/Gvern_ta'_Malta">Gvern ta’ Malta</ref> u jitqies bħala d-dizzjunarju ta’ referenza tal-Malti. L-edizzjoni Malti-Ingliż fiha 80,000 entrata u l-edizzjoni Ingliż-Malti fiha 120,000 entrata.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fl-era diġitali tal-2021, prattikament kważi l-lingwi kollha għandhom dizzjunarji elettroniċi online<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> bħal pereżempju d-<hi rend="italic">Dizzjunarju tal-Malti</hi>, li tnieda frott il-kollaborazzjoni bejn l-<ref target="https://mt.wikipedia.org/wiki/Università_ta'_Malta">Università ta’ Malta</ref>, Tech.mt u l-<ref target="https://mt.wikipedia.org/wiki/Kunsill_Nazzjonali_tal-Ilsien_Malti">Kunsill Nazzjonali tal-Ilsien Malti</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
</text></body></html>