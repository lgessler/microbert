<html><body><text id="wikipedia_mt_wikipedia_org__27438.html" ns="0" revid="272222" sourceurl="https://mt.wikipedia.org/wiki/Residenzi_tal-Moderni%C5%BCmu_f%27Berlin" title="Residenzi tal-Moderniżmu f'Berlin" type="wikipedia">Residenzi tal-Moderniżmu f'Berlin<figure><caption>Dettall ta' wħud mill-bibien tar-Residenzi tal-Moderniżmu f'Berlin</caption></figure>
<p>Ir-<hi rend="bold">Residenzi tal-Moderniżmu f'Berlin</hi> (bil-Ġermaniż: <hi rend="italic">Siedlungen der Berliner Moderne</hi>) huwa Sit ta' Wirt Dinji li ġie ddeżinjat fl-2008<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, li hu magħmul minn sitt residenzi sussidjati separati f'<ref target="https://mt.wikipedia.org/wiki/Berlin">Berlin</ref>. Dawn ir-residenzi b'mod ewlieni jmorru lura għas-snin tar-Repubblika ta' <ref target="https://mt.wikipedia.org/wiki/Weimar">Weimar</ref> (1919-1933), meta l-belt ta' Berlin kienet partikolarment progressiva soċjalment, politikament u kulturalment. Huma eżempji straordinarji tal-moviment ta' riforma tal-bini li kkontribwew biex itejbu l-kundizzjonijiet tal-abitazzjonijiet u tal-għajxien għan-nies b'introjtu baxx permezz ta' approċċi innovattivi għall-arkitettura u għall-ippjanar urban. Ir-residenzi jipprovdu wkoll eżempji eċċezzjonali ta' tipoloġiji urbani u arkitettoniċi ġodda, b'soluzzjonijiet ta' disinn frisk, kif ukoll bħala innovazzjonijiet tekniċi u estetiċi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p><ref target="https://mt.wikipedia.org/wiki/Bruno_Taut">Bruno Taut</ref>, <ref target="https://mt.wikipedia.org/wiki/Martin_Wagner">Martin Wagner</ref> u <ref target="https://mt.wikipedia.org/wiki/Walter_Gropius">Walter Gropius</ref> kienu fost l-<ref target="https://mt.wikipedia.org/wiki/Arkitett">arkitetti</ref> ewlenin ta' dawn il-proġetti li eżerċitaw influwenza konsiderevoli fuq l-iżvilupp tal-abitazzjonijiet madwar id-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>


Sit ta' Wirt Dinji
<figure><caption>Ir-Residenza b'għamla ta' Nagħla</caption></figure>
<p>Ir-Residenzi tal-<ref target="https://mt.wikipedia.org/wiki/Moderniżmu">Moderniżmu</ref> f'Berlin ġew iddeżinjati bħala Sit ta' Wirt Dinji tal-UNESCO fl-2008.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>