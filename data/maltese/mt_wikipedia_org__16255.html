<html><body><text id="wikipedia_mt_wikipedia_org__16255.html" ns="0" revid="271862" sourceurl="https://mt.wikipedia.org/wiki/Frida_Kahlo" title="Frida Kahlo" type="wikipedia">Frida Kahlo
<p><hi rend="bold">Magdalena Carmen Frieda Kahlo y Calderón</hi> jew <hi rend="bold">Frida Kahlo</hi> (<ref target="https://mt.wikipedia.org/wiki/Coyoacán">Coyoacán</ref>, <ref target="https://mt.wikipedia.org/wiki/6_ta'_Lulju">6 ta' Lulju</ref> <ref target="https://mt.wikipedia.org/wiki/1907">1907</ref> – <ref target="https://mt.wikipedia.org/wiki/Coyoacán">Coyoacán</ref>, <ref target="https://mt.wikipedia.org/wiki/13_ta'_Lulju">13 ta' Lulju</ref> <ref target="https://mt.wikipedia.org/wiki/1954">1954</ref>) kienet <ref target="https://mt.wikipedia.org/wiki/Pittura">pittriċi</ref> <ref target="https://mt.wikipedia.org/wiki/Messiku">Messikana</ref> li kellha sehem importanti fil-moviment artistiku Messikan ta' żmienha. </p>
<p>Fl-1922, iffalsifikat id-data ta' twelidha u bidlitha fis-7 ta' Lulju 1910, is-sena tal-bidu tar-<ref target="https://mt.wikipedia.org/wiki/Rivoluzzjoni_Messikana">Rivoluzzjoni Messikana</ref>, u madwar l-1935 neħħiet l-"e" minn isimha <hi rend="italic">Frieda</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-Kettenman-2">[2]</ref>.</p>
Bijografija
Familja
<p>Omm l-artista, Matilde Calderón y González, li kienet ukoll pittriċi (El condabrebbra, membru tal-moviment surrealista) (1876-1932) twieldet il-<ref target="https://mt.wikipedia.org/wiki/Messiku">Messiku</ref>. Kienet it-tielet tifla ta' Isabel González y González, ġejja minn familja ta' ġenerali Spanjoli, u l-fotografu Antonio Calderón, ta' nisel <ref target="https://mt.wikipedia.org/wiki/Amerindjan">Amerindjan</ref> minn <ref target="https://mt.wikipedia.org/wiki/Morelia">Morelia</ref><ref target="https://mt.wikipedia.org/wiki/Il-Paġna_prinċipali#cite_note-Kettenman-2">[2]</ref>.</p>
<p>Missier Frida, Carl Wilhelm Kahlo (1871-1941), imwieled <ref target="https://mt.wikipedia.org/wiki/Pforzheim">Pforzheim</ref> f'<ref target="https://mt.wikipedia.org/wiki/Baden-Württemberg">Baden-Württemberg</ref> il-<ref target="https://mt.wikipedia.org/wiki/Ġermanja">Ġermanja</ref>, ma kienx, kif kienet tgħid il-leġġenda mifruxa, Lhudi ta' nisel Ġermano-Awstro-Ungeriż iżda Ġermaniż Luteran mill-borgeżija ta' Baden <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, li mar il-Messiku fl-1891, fl-età ta' 19-il sena. Kienu jsejħulu Guillermo, it-traduzzjoni ta' Wilhelm għall-Kastiljan. Hu kien bin il-ġojjellier u orafu Jakob Kahlo u Henriette Kaufmann. </p>
<p>Fl-1936 Frida Kahlo pinġiet <hi rend="italic">Nannieti, ommi u missieri u jien</hi> fejn tirrakkonta l-istorja tal-oriġini tagħha bħala siġra tar-razza. Fuq hemm in-nanniet. Issimbolizzat in-nanniet tan-naħa t'ommha bl-art, u n-nanniet tan-naħa ta' missierha premezz tal-bahar. Fin-nofs hemm il-ġenituri tagħha fil-poża tar-ritratt tat-tieġ u taħt hemm hi bħala tifla żgħira fil-ġnien tad-"Dar il-Kaħla" fejn twieldet u mietet.</p>
Tfulija
<p>Magdalena Carmen Frida Kahlo Calderon twieldet fid-"Dar il-Kaħla"(La Casa Azul), li llum hi l-Mużew Frida Kahlo, f'nofs kwartier tal-klassi tan-nofs, Coyoacán, fin-nofsinhar tal-belt tal-Messiku. Kienet it-tielet mill-erba' wlied ta' Matilde u Guillermo Kahlo li kienu kollha bniet. </p>
<p>Fl-età ta' 6 snin, Frida qabadha l-<ref target="https://mt.wikipedia.org/wiki/Poljo">poljo</ref>. Minħabba dan, riġlejha l-leminija ma kibritx kemm kellha u sħabha fl-iskola laqqmuha "Frida z-zoppa". </p>
<p>Fl-1922, fl-età ta' 16-il sena, daħlet l-<hi rend="italic">Escuela Nacional Preparatoria</hi>, meqjusa bħala l-aħjar skola fil-Messiku. Kienet tixtieq issir tabiba u minkejja l-interess tagħha fl-arti, ma kellha l-ebda pjan biex tintefa' f'karriera artistika. Fil-bidu Frida kienet tibbrilla fl-istudji u kienet tinteressa ruħha fil-politika u tfittex, bħal ħafna mill-kontemporanji tagħha, li twaqqaf spirtu Messikan f'pajjiżha li kien għadu kif sar indipendenti.</p>
<p>Fis-17 ta' Settembru 1925, Frida ħadet karozza tal-linja biex tmur id-dar wara l-iskola. F'daqqa waħda, il-karozza ħarget mit-triq u daħlet ġo tramm. Mietu ħafna nies fl-inċident. Frida, korriet serjament, daħlitilha ħadida ġo żaqqha u nifdet sa ġufha u għalhekk aktar tard ma setgħitx ikollha tfal. Kellha ħafna ksur, ħdax b'kollox, f'riġlejha x-xellugija. Sieqha l-leminija kisritha wkoll. Kellha ksur ukoll fil-pelvi, l-kustilji u s-sinsla ta' daharha. L-ispalla kważi kienet żlugata. Dammet fis-sodda għal tliet xhur, xahar minnhom l-isptar. Madwar sena wara l-inċident, Frida kellha tmur lura l-isptar għaliex sabu li kellha waħda mill-vertebri lombari miksura u kellha tilbes kurpett tal-ġips għal disa' xhur. Kien dak iż-żmien li bdiet tpinġi. Biex jgħinuha, qrabatha qiegħdu tinda b'mera fuq is-sodda. Hekk setgħet tinqeda mir-rifless tagħha bħala mudell. Dan x'aktarx kien li taha l-ispinta biex tibda s-sensiela twila ta' awtoritratti li pinġiet; minn 143 pittura, 55 minnhom kienu awtoritratti. Kellha tagħmel bosta operazzjonijiet oħra u minħabba fihom damet ħafna żmien minduda l-isptar.</p>
Ħajja u karriera artistika
<figure><caption>Frida Kahlo u <ref target="https://mt.wikipedia.org/wiki/Diego_Rivera">Diego Rivera</ref> fl-1932</caption></figure>
<p>Fl-1928, Kahlo Frida inkitbet fil-Partit Komunista Messikan. Kienet interessata partikolarment fl-emanċipazzjoni tan-nisa fis-soċjetà Messikana li kienet <hi rend="italic"><ref target="https://mt.wikipedia.org/wiki/Macho">macho</ref></hi> ħafna. Iddeċidiet minn kmieni f'ħajjitha li ma tridx timxi fl-istess triq bħal maġġoranza tan-nisa Messikani l-oħra. Xtaqet issiefer, tistudja, riedet il-libertà u d-divertiment.  
Fl-istess sena, Frida iltaqgħet ma' <ref target="https://mt.wikipedia.org/wiki/Diego_Rivera">Diego Rivera</ref> (1886-1957) fl-awditorju tal-iskola tagħha (fejn dan kien qiegħed ipinġi pittura fuq il-ħajt). Kien hemm fejn ratu għall-ewwel darba<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Dan il-pittur kienet tammirah ħafna u talbitu l-opinjoni tiegħu dwar il-pitturi tagħha biex tara jekk kienx jaħseb li kellha talent. Il-muralista kien impressjonat bix-xogħlijiet taż-żagħżugħa Messikana, "Il-pitturi juru qawwa ta' espressjoni straordinarja u deskrizzjoni preċiża tal-karattri. Għandhom sinċerità plastika fundamentali u personalità artistika interna. Iġibulna sesswalità mogħnija b'ħila kbira ta' osservazzjoni, fl-istess ħin sensittiva. Għalija, kien ċar li din it-tfajla kienet veru artista. " Frida Kahlo u Diego Rivera, 21 sena ikbar minnha, iżżewġu fil-21 ta' Awissu tal-1929. Marru joqgħodu fil-Belt tal-Messiku, iżda Ribera ma' damx ma' qarraq biha.</p>
<p>F'Novembru tal-1930, marru joqgħodu <ref target="https://mt.wikipedia.org/wiki/San_Francisco">San Francisco</ref> billi Rivera kellu kummissjoni biex ipinġi xi pitturi fuq il-ħajt għall-Borza ta' San Francisco u l-Iskola tal-Belle Arti ta' California, li saret <ref target="https://mt.wikipedia.org/wiki/San_Francisco_Art_Istitut">San Francisco Art Istitut</ref>. Frida saret taf l-artisti u l-patruni fosthom Albert Bender. Dan kien għen lil Diego Rivera jikseb permess biex jidħol l-iStati Uniti. Biex tirringrazzjah fl-1931 Frida pinġiet ritratt doppju ta' <hi rend="italic">Frida y Kahlo Diego Rivera</hi> ispirat mir-ritratt tat-tieġ tagħhom. </p>
<figure><caption> Kartapesta <hi rend="italic">Jum il-Mejtin, skultura ta' Frida Kahlo u Diego Rivera</hi> fil-kollezzjoni ta' <ref target="https://mt.wikipedia.org/wiki/The_Children's_Museum_of_Indianapolis">Mużew tat-Tfal ta' Indianapolis</ref></caption></figure>
<p>Fl-1930, kellha l-ewwel l-ewwel korriment. Wara l-inċident, qallulha li qatt ma jista' jkollha tfal iżjed billi kellha l-pelvi maqsum fi tliet postijiet, u minħabba f'hekk ma setgħetx ikollha tqala bla problemi billi t-tarbija ma setgħetx toqgħod f'pożizzjoni normali. Matul iż-żjara tagħhom f'Detroit, reġgħet saret tqila. Kmieni f'din it-tieni tqala, Frida marret tara tabib fl-isptar Henry Ford, li ta parir li żżomm it-tarbija u ma ttemmx it-tqala tagħha. Qallha li tista' twelled permezz ta' ċesarja<ref target="https://mt.wikipedia.org/wiki/Il-Paġna_prinċipali#cite_note-a-5">[5]</ref>. Minkejja l-ottimiżmu tat-tabib, kellha korriment ieħor fl-4 ta' Lulju 1932. Irrappreżenat is-sentimenti tagħha, is-sens ta' solitudni u abbandun wara t-telfa tat-tarbija fil-pittura <hi rend="italic">L-isptar Henry Ford</hi> jew <hi rend="italic">Is-sodda ttir</hi>, li fiha pinġiet fetu maskili kbir f'pożizzjoni embrijonika, it-tarbija li tilfet fil-korriment, "iċ-ċkejken Diego" li ttamat li żżomm għal tul it-tqala.</p>
<p>Wara dan l-episodju ikraħ, Frida Kahlo pinġiet xi pitturi li rriflettew l-għeja tagħha u l-istmerrija li kellha għall-iStati Uniti u għall-Amerikani filwaqt li żewġha baqa' affaxxinat b'dan il-pajjiż u ma riedx jitilqu. Hi esprimiet l-opinjoni tagħha dwar il-pajjiż tal-"gringos" fil-pitturi <hi rend="italic">Awtoritratt fuq il-fruntiera bejn il-Messiku u l-iStati Uniti</hi> u <hi rend="italic">Il-libsa tiegħi imdendla hawn</hi>. Minkejja l-ammirazzjoni tagħha għall-progress industrijali tal-Istati Uniti, Frieda li kienet nazzjonalista Messikana, fuq in-naħa l-oħra tar-<ref target="https://mt.wikipedia.org/wiki/Río_Bravo">Río Bravo</ref>, ħassitha qisha ħuta barra mill-ilma. Sadanittant, fl-1932 mietet ommha.</p>
<p>F'Diċembru tal-1933, Diego Rivera qabel li jmorru lura l-Messiku. Marru joqgħodu <ref target="https://mt.wikipedia.org/wiki/San_Ángel">San Ángel</ref>, f'dar mibnija mill-ħabib tagħhom <ref target="https://mt.wikipedia.org/wiki/Juan_O'Gorman">Juan O'Gorman</ref> li kien perit u pittur. Minħabba l-problemi tas-saħħa Frida kellha terġa' tmur l-isptar għal raxkament.</p>
<p>Fl-1935, pinġiet żewġ pitturi biss, waħda minnhom kienet <hi rend="italic">Ftit barxiet żgħar</hi>, li tevoka il-mewt ta' mara minnħabba l-għira. Frida Kahlo indunat li żewġha kellu relazzjoni ma' oħtha, Cristina. Imweġġa' fil-fond telqet mid-dar u marret toqgħod fiċ-ċentru tal-belt tal-Messiku. Matul dan il-perjodu, kellha bosta relazzjonijiet barra ż-żwieġ, xi wħud ma' nisa oħrajn. F'nofs l-1935, marret New York ma' żewġt iħbieb nisa. Damet ma reġgħet lura l-Messiku sakemm intemmet ir-relazzjoni bejn oħtha u żewġha fl-aħħar tas-sena. </p>
<p>Fit-9 ta' Jannar 1937, il-President <ref target="https://mt.wikipedia.org/wiki/Lázaro_Cárdenas_del_Río">Lázaro Cárdenas del Río</ref> uża l-poter kostituzzjonali tiegħu biex jagħti l-ażilu politiku lil <ref target="https://mt.wikipedia.org/wiki/Leon_Trotsky">Leon Trotsky</ref>. Frida u Diego stiednu 'l Trotsky biex ma' martu Natalia Sedova joqgħod fid-dar tagħom, La Casa Azul (Id-Dar il-Kaħla). Żviluppat affari qasira, jgħidu li kienet appassjonata, bejn Trotsky u Frida. Fl-aħħar ta' din l-avventura, l-artista offrietlu "bl-affezzjoni" f'għeluq sninu, is-7 ta' Novembru 1937, <hi rend="italic">Awto-ritratt dedikat lil Leon Trotsky</hi> fejn pinġiet ruħha liebsa sabiħ b'karta f'idejha bid-dedikazzjoni: </p>
<p>Meta Trotsky u l-mara telqu mid-dar, ħallewha warajhom.</p>
<p>F'Settembru tal-1938, <ref target="https://mt.wikipedia.org/wiki/André_Breton">André Breton</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> , teoriku tas-surrealiżmu, intbagħat il-Messiku mill-Ministeru tal-Affarijiet Barranin Franċiż biex jagħti taħdita dwar l-istat tal-poeżija u l-pittura fl-Ewropa. Huwa u martu Jacqueline Lamba, qagħdu mal-koppja Kahlo-Rivera. Frida Kahlo ċaħdet li kienet surrealista: </p>
<p>Breton, impressjonat ħafna bi Frida, kiteb </p>
<p>Sadattant nibtet ħbiberija vera u profonda bejn Frida u Jacqueline.</p>
<p>Fil-bidu ta' Ottubru tal-1938, Frida Kahlo ppreżentat ix-xogħlijiet tagħha fil-gallerija ta' Julien Levy f'New York. Nofs il-ħamsa u għoxrin xogħlijiet ippreżentati nbigħu. Matul iż-żjara tagħha, kellha relazzjoni mal-fotografu <ref target="https://mt.wikipedia.org/wiki/Nickolas_Murray">Nickolas Murray</ref>. </p>
<p>Fl-1939 Frida marret <ref target="https://mt.wikipedia.org/wiki/Pariġi">Pariġi</ref> għall-wirja kbira fuq l-<ref target="https://mt.wikipedia.org/wiki/Messiku">Messiku</ref> organizzata mill-gvern <ref target="https://mt.wikipedia.org/wiki/Cárdenas">Cárdenas</ref> fil-gallerija Pierre Colle. Hemm qagħdet ma' <ref target="https://mt.wikipedia.org/wiki/André_Breton">André Breton</ref> u ltaqgħet mal-pitturi <ref target="https://mt.wikipedia.org/wiki/Yves_Tanguy">Yves Tanguy</ref>, <ref target="https://mt.wikipedia.org/wiki/Picasso">Picasso</ref> u <ref target="https://mt.wikipedia.org/wiki/Wassily_Kandinsky">Wassily Kandinsky</ref>. </p>
<p>Pariġi ma għoġbithiex għax sabitha maħmuġa. L-ikel ma qabilx magħha u qabditha <ref target="https://mt.wikipedia.org/wiki/Escherichia_coli">kolibaċillożi</ref>. Il-wirja ma għoġbithiex lanqas: fl-opinjoni tagħha "kienet invaditha dik il-qabda wlied il-qħab li huma s-surrealisti, sabitu żejjed dak l-irmixk kollu" esibit f'isem il-Messiku<ref target="https://mt.wikipedia.org/wiki/Il-Paġna_prinċipali#cite_note-Clezio-10">[10]</ref>. </p>
<p>Biex tagħqad, Pierre Colle, ixxukkjat bir-rudizza tal-pitturi ta' Frida rrifjuta li jurihom fil-gallerija tiegħu<ref target="https://mt.wikipedia.org/wiki/Il-Paġna_prinċipali#cite_note-Clezio-10">[10]</ref>.</p>
<p>F'ittra lil <ref target="https://mt.wikipedia.org/wiki/Louis_Murray">Louis Murray</ref>, esprimiet l-istmerrija profonda tagħha għall-intellettwali Pariġini: </p>
<p>F'Diċembru tal-1938, Frida u Diego ddivorzjaw. Hi reġgħet bdiet tħoss uġigħ kbir fis-sinsla u qabditha mikożi akuta f'idejha l-leminija. F'Settembru tal-1940, marret San Francisco biex jikkuraha t-tabib Eloesser. Biex tirringrazzjah għall-kura tagħha, pinġietlu <hi rend="italic">Awtoritratt dedikat lil Dr Eloesser</hi>. Il-pittura kellha din id-dedikazzjoni </p>
<p>Diego Rivera kien f'San Francisco fl-istess ħin, u ppropona lil Frida li jerġgħu jiżżewġu. Hi aċċettat, u t-tieni żwieġ sar San Francisco fit-8 ta' Diċembru 1940, għeluq snin Diego. Marru joqgħodu fid-"Dar il-Kaħla" f'Coyoacán.</p>
<p>Fl-1942, l-artista bdiet tikteb id-djarju tagħha li fih ikkumentat dwar tfulitha, żgħożitha u ħajjitha. Fl-istess sena ġiet eletta membru tas-<hi rend="italic">Seminario de Cultura Mexicana</hi>, organizzazzjoni mwaqqfa mill-Ministru tal-Affarijiet Kulturali u magħmula minn 25 artist u intellettwali. Kellha bħala missjoni li tinkoraġġixxi t-tixrid tal-kultura Messikana permezz ta' wirjiet, konferenzi, u l-pubblikazzjoni ta' xogħlijiet.</p>
<p>Fl-1943, tat klassi tal-pittura fl-Akkademja tal-Belle Arti, iżda minħabba s-saħħa kellha tgħallimha f'darha. Kellha wġigħ kontinwu f'sieqha l-leminja u f'darha li ma ħallihiex timxi sewwa. Kellha tilbes kurpett tal-ħadid (dan narawh f' <hi rend="italic">Kolonna Maqsuma</hi>column). F'Ġunju tal-1946, għamlet operazzjoni f'daharha li ħallietilha żewġ ċikatriċi kbar fin-naħa t'isfel ta' daharha. </p>
<p>Fl-aħħar tas-snin 1940, il-qagħda tas-saħħa ta' Frida Kahlo marret għall-agħar u, fl-1950, kellha terġa' tidħol l-isptar ABC fil-belt tal-Messiku. Damet hemm disa' xhur. L-operazzjoni l-ġdida fuq is-sinsla kienet ikkumplikata b'infjammazzjoni u minħabba dan ħtieġet operazzjoni oħra. Damet sa wara s-sitt operazzjoni (minn total ta' seba') qabel ma setgħet terġa' tibda tpinġi, imma kellha tagħmel dan mimduda fuq daħarha. Fir-Rebbiegħa tal-1953, il-fotografa <ref target="https://mt.wikipedia.org/wiki/Lola_Álvarez_Bravo">Lola Álvarez Bravo</ref> organizzat l-ewwel wirja ta' Frida Kahlo weħida fil-Messiku. It-tabib ma ħallihiex tqum, u ħaduha fuq is-sodda tal-isptar sal-gallerija biex tieħu sehem fil-ftuħ.</p>
Tmiem diffiċli
<p>F'Awwissu tal-1953, qatgħulha riġelejha l-leminija fl-irkoppa. Din l-operazzjoni taffiet l-uġigħ imma għamlitilha dipressjoni profonda: </p>
<p>Frida Kahlo mietet b'pulmonite severa fil-lejl tat-13 Lulju 1954, sebat ijiem wara li għalqet 47 sena. L-aħħar kliem fid-djarju tagħha kienu </p>
<p>Però, minn naħal għall-oħra tal-aħħar pittura tagħha, li pinġiet eżatt qabel ma mietet kitbet: <hi rend="italic">Viva la Vida</hi> ("Viva l-Ħajja"). </p>
<p>Il-kremazzjoni tagħha saret fl-14 ta' Lulju u l-irmied tagħha qiegħed fil-Casa Azul f'Coyoacán, fuq sodditha f’urna bl-għamla ta' wiċċha.</p>


Mixxellanji
<list type="unordered"><item>Il-karta ta' 500 pesos Messikani li ħarġet fit-30 ta' Awissu, 2010 fiha r-ritratt ta' Frida Kahlo u ta' Diego Rivera  <ref target="https://mt.wikipedia.org/wiki/Il-Paġna_prinċipali#cite_note-13">[13]</ref>.</item>
<item><hi rend="italic">Frida</hi>: film bijografiku, ta' <ref target="https://mt.wikipedia.org/wiki/Julie_Taymor">Julie Taymor</ref> fl- 2002, b'<ref target="https://mt.wikipedia.org/wiki/Salma_Hayek">Salma Hayek</ref> fil-parti ta' Frida Kahlo u <ref target="https://mt.wikipedia.org/wiki/Alfred_Molina">Alfred Molina</ref> fil-parti ta' Diego Rivera kien spirat mill-ktieb ta' Hayden Herrera<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</item></list>


Ħoloq esterni

<list type="unordered"><item>(EN,ES)  <ref target="http://www.fkahlo.com">Sit uffiċjali ta' Frida Kahlo</ref>, storja, filosofija, il--familja Kahlo, fotografiji, xogħlijiet</item>
<item>(EN)  <ref target="http://www.artcyclopedia.com/artists/kahlo_frida.html">Frida Kahlo</ref> fl-Artcyclopedia</item>
<item>(EN,ES)  <ref target="http://www.fridakahlofans.com/mainmenu.html">Bijografija, pitturi, kronoloġija, disinji, skizzi</ref></item></list>
</text></body></html>