<html><body><text id="wikipedia_mt_wikipedia_org__25789.html" ns="0" revid="262671" sourceurl="https://mt.wikipedia.org/wiki/Donato_Bramante" title="Donato Bramante" type="wikipedia">Donato Bramante
<p><hi rend="bold">Donato Bramante</hi> (UK: / <hi rend="italic">bræ'mænteɪ</hi> / <hi rend="italic">bram-AN-tay</hi>, US: / <hi rend="italic">brəmɑːnteɪ</hi>, <hi rend="italic">-ti</hi> / <hi rend="italic">brə-MAHN-tay</hi>, <hi rend="italic">-tee</hi>, Taljan: [<hi rend="italic">doˈnaːto braˈmante</hi>]; 1444 – 11 ta' April 1514), imwieled bħala <hi rend="bold">Donato di Pascuccio d'Antonio</hi> u magħruf ukoll bħala <hi rend="bold">Bramante Lazzari</hi>, kien perit u pittur Taljan.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa introduċa l-arkitettura Rinaxximentali f'Milan u l-istil Rinaxximentali Għoli f'<ref target="https://mt.wikipedia.org/wiki/Ruma">Ruma</ref>, fejn il-pjanta tiegħu għall-<ref target="https://mt.wikipedia.org/wiki/Bażilka_ta'_San_Pietru">Bażilika ta' San Pietru</ref> serviet ta' bażi għad-disinn eżegwit minn <ref target="https://mt.wikipedia.org/wiki/Mikelanġlu">Michelangelo</ref>. It-Tempietto tiegħu (San Pietro in Montorio) immarka l-bidu tar-Rinaxximent Għoli f’Ruma (1502) meta l-<ref target="https://mt.wikipedia.org/wiki/Papa_Ġulju_II">Papa Ġulju II</ref> ħatru biex jibni santwarju fuq il-post fejn kien midfun Pietru.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Ħajja
Urbino
<p>Bramante twieled bħala <hi rend="bold">Donato di Pascuccio d'Antonio</hi>, jew Donato Pascuccio d'Antonio f'Fermignano ħdejn <ref target="https://mt.wikipedia.org/wiki/Urbino">Urbino</ref>. Hawnhekk, fl-1467, Luciano Laurana kien qed jaħdem biex iżid kjostru u elementi Rinaxximentali oħra mal-Palazz Dukali ta' Federico da Montefeltro. L-arkitettura ta' Bramante ħbiet xi ftit il-ħiliet tiegħu bħala pittur: huwa kien jaf sew lill-pitturi Melozzo da Forlì u Piero della Francesca, li kienu interessati fir-regoli tal-perspettiva u l-karatteristiċi illużjonistiċi fil-pittura ta' Andrea Mantegna.</p>
Milan
<p>Għall-ħabta tal-1474, Bramante mar joqgħod Milan, belt bi tradizzjoni arkitettonika Gotika profonda, u bena diversi knejjes fl-istil Antik il-ġdid. Id-Duka, Ludovico Sforza, prattikament ħatru bħala l-perit tiegħu, u fl-1476 beda b’kummissjonijiet li laħqu l-qofol tagħhom fil-famuż  trompe-l’œil għall-kor tal-knisja ta’ Santa Maria presso San Satiro (1482–1486). L-ispazju kien limitat u Bramante għamel apsidi teatrali f'basso riljev, li tikkombina l-<ref target="https://mt.wikipedia.org/wiki/Arti">arti</ref> pittoreska tal-perspettiva b'dettalji Rumani. Hemm ukoll sagristija ottagonali, b'koppla fuqha. F’Milan, Bramante bena wkoll it-tribuna ta’ Santa Maria delle Grazie (1492–99); xogħlijiet bikrin oħra jinkludu l-Kjostri ta' Sant'Ambrogio, Milan (1497-1498), u xi kostruzzjonijiet oħra f'Pavia u possibbilment f'Legnano. Madankollu, fl-1499, bil-patrun Sforza tiegħu mkeċċi minn Milan mill-armata Franċiża li invadiet il-belt, Bramante mar Ruma, fejn kien diġà magħruf mill-Kardinal setgħan Riario. </p>
Ruma
<figure><caption> Tempietto</caption></figure>
<p>F’Ruma, ma damx ma ġibed l-attenzjoni tal-Kardinal Della Rovere, li ftit wara sar il-<ref target="https://mt.wikipedia.org/wiki/Papa_Ġulju_II">Papa Ġulju II</ref>. Għal Ferdinandu ta’ Aragona u Isabella ta’ Kastilja jew possibilment Ġulju II, Bramante ddisinja wieħed mill-aktar binjiet armonjużi tar-Rinaxximent: it-Tempietto (1502) ta’ San Pietro in Montorio fuq il-Janiculum.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Minkejja l-iskala żgħira tagħha, il-kostruzzjoni għandha l-proporzjonijiet u s-simetrija rigorużi kollha tal-istrutturi Klassiċi, imdawra b’kolonni Doriċi rqaq, b'koppla fuqhom. Skont inċiżjoni li għamel  <ref target="https://mt.wikipedia.org/wiki/Sebastiano_Serlio">Sebastiano Serlio</ref> xi żmien wara, Bramante ppjana li jibnih f'kjostru bil-kolonni. F’Novembru 1503, il-Papa Ġulju II qabbad lil Bramante għall-ikbar kummissjoni arkitettonika Ewropea tas-seklu 16, il-bini mill-ġdid tal-Bażilika ta’ San Pietru. Il-ġebla tax-xewka tal-ewwel wieħed mill-komponentu l-kbar tal-ġontura arkitettonika f'għamla ta' salib tqegħdet b'ċerimonja fis-17 ta' April 1506. Ftit huma l-pjanti ta' Bramante li għadhom jeżistu, għalkemm hemm uħud maħduma mill-assistenti tiegħu li juru l-firxa tat-tim li kellu miegħu. Il-viżjoni ta’ Bramante għal San Pietru, pjanta ta’ salib Grieg ċentralizzat li jissimbolizza perfezzjoni sublimi għalih u għall-ġenerazzjoni tiegħu (qabbel Santa Maria della Consolazione f’Todi, influwenzata mix-xogħol ta’ Bramante) kienet mibdula b’mod fundamentali bl-estensjoni tan-navata wara mewtu fl-1514. Il-pjan ta’ Bramante kien jipprevedi erba’ kappelli kbar li jimlew l-ispazji tal-kantuniera bejn it-transetti indaqs, kull waħda mgħottija b’koppla iżgħar li ddawwar il-koppla l-kbira fuq il-ġontura arkitettonika f'għamla ta' salib. Allura l-pjanta oriġinali ta’ Bramante kienet ferm iktar Romano-Biżantin fil-forom tagħha mill-bażilika li eventwalment inbniet. </p>
<p>Bramante ħadem ukoll fuq diversi kummissjonijiet oħra. Fost l-ewwel xogħlijiet tiegħu f'Ruma, qabel ma kienet għaddejja l-kostruzzjoni tal-Bażilika, hemm il-kjostru (1500–1504) ta' Santa Maria della Pace ħdejn <ref target="https://mt.wikipedia.org/wiki/Pjazza_Navona">Piazza Navona</ref>. </p>
Xogħlijiet
<list type="unordered"><item>Santa Maria presso San Satiro, Milan, ca. 1482–1486</item>
<item>Santa Maria delle Grazie (kjostru u absida); Milan, 1492–1498</item>
<item>It-Tempietto, San Pietro in Montorio, Ruma, 1502</item>
<item>Santa Maria della Pace (kjostru); Ruma, 1504</item>
<item>Bażilika ta' San Pietru, Ruma, disinn fl-1503, bidu tal-kostruzzjoni fl-1506</item>
<item>Cortile del Belvedere, il-<ref target="https://mt.wikipedia.org/wiki/Belt_tal-Vatikan">Belt tal-Vatikan</ref>, Ruma, 1506.</item>
<item>Palazzo Caprini, Ruma, beda għall-ħabta tal-1510 (imwaqqa' fis-<ref target="https://mt.wikipedia.org/wiki/Seklu_17">seklu 17</ref>)</item></list>
<p>Minbarra l-bini, Bramante kiteb dwar l-arkitettura u kkompona tmenin sunett.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ħoloq esterni

<list type="unordered"><item><ref target="https://www.ancient.eu/Donato_Bramante/">Donato Bramante - Enċiklopedija tal-Istorja Antika</ref></item>
<item><ref target="https://web.archive.org/web/20170911181557/http://donatobramante.info/">Donato Bramante</ref> Informazzjoni, Stampi &amp; Dokumentarji dwar Donato.</item></list>
</text></body></html>