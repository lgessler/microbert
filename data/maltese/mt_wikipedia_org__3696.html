<html><body><text id="wikipedia_mt_wikipedia_org__3696.html" ns="0" revid="269457" sourceurl="https://mt.wikipedia.org/wiki/Jannar" title="Jannar" type="wikipedia">Jannar

<p><hi rend="bold">Jannar</hi> huwa l-ewwel <ref target="https://mt.wikipedia.org/wiki/Xahar">xahar</ref> tas-<ref target="https://mt.wikipedia.org/wiki/Sena">sena</ref> skond il-<ref target="https://mt.wikipedia.org/wiki/Kalendarju_Gregorjan">kalendarju Gregorjan</ref>. Dan ix-xahar għandu 31 jum, u hu wieħed minn seba' xhur ta' 31 jum fil-kalendarju Gregorjan.</p>
<p>Jannar jibda (astroloġikament) bix-xemx fil-<ref target="https://mt.wikipedia.org/wiki/Kaprikornu">Kaprikornu</ref> u jispiċċa fl-<ref target="https://mt.wikipedia.org/wiki/Akwarju_(astroloġija)">Akwarju</ref>. </p>
<p>L-isem <hi rend="italic">Jannar</hi> hu minn alla Ruman <ref target="https://mt.wikipedia.org/wiki/Ġanu">Ġanu</ref> (<hi rend="italic"><ref target="https://mt.wikipedia.org/wiki/Ianuarius">Ianuarius</ref></hi>), l-alla tal-bibien; l-isem kellu l-bidu tiegħu fil-mitoloġija Rumana, fejn il-kelma <ref target="https://mt.wikipedia.org/wiki/Latin">Latina</ref> għal bieb (ianua) tiġi - Jannar hu l-bieb għas-sena. L-alla Ġanu kien meqjum minn xi 400 qK sa xi 400 wK. Fit-talb kienu jibdew bih, anke qabel il-kbir Ġove, u kien imfittex fil-bidu ta’ ħafna affarijiet, gwerer inklużi.  Fl-istatwi huwa skolpit  b’żewġ uċuħ opposti, wieħed biex iħares lura u l-ieħor għal quddiem, b’muftieħ f’idu l-leminija u b’bastun fix-xellugija. Il-festi tiegħu kienu jsiru għall-bidu  tas-sena. Il-Ħindi ukoll għandhom, fost mijiet ta’  allat,  lil  alla  Vayu, rappreżentat  b’żewġ  uċuħ biex iħares lura u ’l quddiem u wkoll jitolbuh qabel jibdew l-affarijiet. Ukoll f’Jannar, fil-15, għandhom il-Makara Sakranti, festival kbir tal-ħasil fix-xmajjar speċjalment dik Ganges meqjusa l-iktar qaddisa.</p>
<p>Tradizzjonalment, il-kalendarju Ruman kien jikkonsisti minn 10 xhur, b'total ta' 304 ġurnata, fejn ix-xitwa kienet meqjusa bħala xahar mingħajr ġranet. Madwar <ref target="https://mt.wikipedia.org/wiki/713_QK">713 QK</ref>,  ir-Re <ref target="https://mt.wikipedia.org/wiki/Numa_Pompilius">Numa Pompilius</ref> żied ix-xhur ta' Jannar u <ref target="https://mt.wikipedia.org/wiki/Frar">Frar</ref> biex jagħmel in-numru ta' ġranet tas-sena daqs tas-sena solari (355 ġurnata). L-ewwel ġurnata tax-xahar hi magħrufa bħala l-<ref target="https://mt.wikipedia.org/wiki/Strina">Istrina</ref>. Fil-bidu tal-<ref target="https://mt.wikipedia.org/wiki/153_QK">153 QK</ref> ħa post <ref target="https://mt.wikipedia.org/wiki/Marzu">Marzu</ref> bħala l-ewwel xahar. Marzu qabel kien l-ewwel xahar fil-kalendarju antik Ruman.</p>
<p>Diversi dati tal-festi Nsara kienu użati għall-Ewwel tas-Sena fl-<ref target="https://mt.wikipedia.org/wiki/Ewropa">Ewropa</ref>, fosthom il-<ref target="https://mt.wikipedia.org/wiki/25_ta'_Marzu">25 ta' Marzu</ref> (festa ta' l-Annunzjata) u l-<ref target="https://mt.wikipedia.org/wiki/25_ta'_Diċembru">25 ta' Diċembru</ref> (il-Milied). Madanakollu, l-kalendarji medjevali kienu mfassla fuq il-mudell Ruman ta' tnax-il kolonna minn Jannar sa Diċembru. Fis-<ref target="https://mt.wikipedia.org/wiki/Seklu_16">seklu 16</ref>, pajjiżi Ewropej bdew uffiċċjalment jagħmlu l-<ref target="https://mt.wikipedia.org/wiki/1_ta'_Jannar">1 ta' Jannar</ref> il-bidu ta' sena ġdida.</p>
<figure><caption>Jannar, illustrazzjoni minn <hi rend="italic">Très riches heures du duc de Berry</hi></caption></figure>
<p>Ismijiet storiċi għal Jannar jinkludu l-isem oriġinali Ruman, <hi rend="italic">Ianuarius</hi>, il-kelma tas-<ref target="https://mt.wikipedia.org/wiki/Sassonja">Sassonja</ref> <hi rend="italic">Wulf-monath</hi> ("xahar tal-lupu"), u t-terminu wżat minn <ref target="https://mt.wikipedia.org/wiki/Karlu_Manju">Karlu Manju</ref> <hi rend="italic">Wintarmanoth</hi> ("xitwa/xahar kiesaħ"). Bil-<ref target="https://mt.wikipedia.org/wiki/Lingwa_Fillandiża">Fillandiż</ref>, ix-xahar hu msejjaħ <hi rend="italic">tammikuu</hi>, li tfisser ix-xahar tal-balluta, imma t-tifsira oriġinali kienet ix-xahar tal-qalb tax-xitwa, billi "tammi" kienet tfisser qalb. Dan ix-xahar hu msejjaħ bil-<ref target="https://mt.wikipedia.org/wiki/Lingwa_Ċeka">lingwa Ċeka</ref> <hi rend="italic">leden</hi>, li tfisser ix-xahar tas-silġ.</p>
<p>L-ewwel <ref target="https://mt.wikipedia.org/wiki/Tnejn">Tnejn</ref> ta' Jannar hu magħruf bħala <hi rend="italic"><ref target="https://mt.wikipedia.org/wiki/Handsel_Monday">Handsel Monday</ref></hi> fl-<ref target="https://mt.wikipedia.org/wiki/Skozja">Iskozja</ref> u fit-tramuntana ta' l-<ref target="https://mt.wikipedia.org/wiki/Ingilterra">Ingilterra</ref>. Fl-Ingilterra, is-sena tal-agrikoltura bdiet b'<hi rend="italic"><ref target="https://mt.wikipedia.org/wiki/Plough_Sunday">Plough Sunday</ref></hi> fil-<ref target="https://mt.wikipedia.org/wiki/Ħadd">Ħadd</ref> wara l-<ref target="https://mt.wikipedia.org/wiki/Epifanija">Epifanija</ref>.</p>
<p>Fil-kalendarju Kattoliku hemm festi importanti li jibdew fil-bidunett (twelid Jannar huwa mfakkar minn kull kampnar). Skont ir-riforma tal-1969, l-ewwel ta’ Jannar sar iddedikat lil Marija Omm Alla. Qabel kienet il-festa taċ-ċirkonċiżjoni ta’ Ġesù (li tneħħiet mill-kalendarju fl-1974). L-ewwel Ħadd ta' Jannar (meta mhux l-ewwel tas-sena) imbagħad huwa l-festa tal-Epifanija u t-tieni Ħadd dik tal-Magħmudija ta’ Ġesù.</p>
<p>L-età maġġuri fil-<ref target="https://mt.wikipedia.org/wiki/Ġappun">Ġappun</ref> hi t-tieni Tnejn ta' Jannar, għal dawk li jkunu jagħlqu l-20 sena fis-sena l-ġdida tal-kalendarju. Din hi vaganza nazzjonali. Il-ġurnata kienet iċċelebrata mill-<ref target="https://mt.wikipedia.org/wiki/1948">1948</ref>, imma tmexxiet għall-<ref target="https://mt.wikipedia.org/wiki/15_ta'_Jannar">15 ta' Jannar</ref> mis-sena <ref target="https://mt.wikipedia.org/wiki/1999">1999</ref>, fejn kienet tmexxiet mill-gvern Ġappuniż f'attenat biex ikabbar l-ekonomija.</p>
<p>Fir-<ref target="https://mt.wikipedia.org/wiki/Rota_tas-sena">rota tas-sena</ref> <ref target="https://mt.wikipedia.org/wiki/Paganiżmu">Pagana</ref>, Jannar jispiċċa fil-perjodu ta' l-<ref target="https://mt.wikipedia.org/wiki/Imbolc">Imbolc</ref> fl-emisferu tat-tramuntana u <ref target="https://mt.wikipedia.org/wiki/Lughnasadh">Lughnasadh</ref> fl-emisferu ta' nofsinhar.</p>
Tradizzjonijiet Maltin marbuta ma' Jannar
<p>Jannar tista’ tgħid huwa l-eqqel tax-xitwa Maltija bil-ġranet fost l-iqsar u l-iljieli l-itwal, u spiss ikun il-maltemp (<hi rend="italic">f’Jannar stenna xita, ksieħ u nar</hi> (beraq)) u ksieħ (<hi rend="italic">il-bard ta’ Jannar iqaxxar ġild ta’ ħmar</hi>).  </p>
<p>U mhux biss Jannar imma anke x-xahar ta’ warajh (<hi rend="italic">Jannar kiefer u Frar għandu d-dwiefer</hi>).  Għalhekk aħjar li <hi rend="italic">F’Jannar agħlaq in-nagħaġ fil-għar</hi>. </p>
<p>Ix-xita ta’ Jannar hija tajba: <hi rend="italic">Ix-xita ta’ Jannar traxxix il-bżar</hi> (demel).  </p>
<p>Madanakollu xita żejda hija ta’ ħsara (<hi rend="italic">Meta Jannar huwa lewwiemi, ma tarax bidwi hieni</hi>).</p>
<p>Jannar huwa wkoll żmien il-mard, l-iktar dak respiratorju jew virali (<hi rend="italic">Dehxa ta’ Jannar (ħosba) fawra (rash) lewn in-nar</hi>) li l-iktar li jolqot huwa lix-xjuħ (<hi rend="italic">f’Jannar ix-xiħ jew fis-sodda jew fl-isptar</hi>).  </p>
<p>Għall-qtates imma huwa żmien ta’ attività oħra (<hi rend="italic">Jannar ma jħallix qattusa d-dar</hi>).   </p>
Avvenimenti f'Jannar

<list type="unordered"><item>L-<ref target="https://mt.wikipedia.org/wiki/Strina">Istrina</ref> – <ref target="https://mt.wikipedia.org/wiki/1_ta'_Jannar">1 ta' Jannar</ref></item>
<item><ref target="https://mt.wikipedia.org/wiki/Seijin_shiki">Seijin shiki</ref> (成人の日 Seijin no hi) fil-<ref target="https://mt.wikipedia.org/wiki/Ġappun">Ġappun</ref> – fit-tieni <ref target="https://mt.wikipedia.org/wiki/Tnejn_(ġurnata)">Tnejn</ref></item>
<item><ref target="https://mt.wikipedia.org/wiki/Martin_Luther_King_Day">Jum Martin Luther King</ref> fl-<ref target="https://mt.wikipedia.org/wiki/Stati_Uniti">Istati Uniti</ref> – fit-tielet <ref target="https://mt.wikipedia.org/wiki/Tnejn_(ġurnata)">Tnejn</ref></item>
<item><ref target="https://mt.wikipedia.org/wiki/Australia_Day">Jum l-Awstralja</ref> – <ref target="https://mt.wikipedia.org/wiki/26_ta'_Jannar">26 ta' Jannar</ref></item>
<item><ref target="https://mt.wikipedia.org/wiki/Festa_tar-Repubblika">Festa tar-Repubblika</ref> – <ref target="https://mt.wikipedia.org/wiki/26_ta'_Jannar">26 ta' Jannar</ref></item>
<item><ref target="https://mt.wikipedia.org/wiki/Auckland_Anniversary">Auckland Anniversary</ref> f'<ref target="https://mt.wikipedia.org/wiki/Auckland">Auckland</ref>, <ref target="https://mt.wikipedia.org/wiki/New_Zealand">New Zealand</ref> – it-Tnejn qrib id-<ref target="https://mt.wikipedia.org/wiki/29_ta'_Jannar">29 ta' Jannar</ref></item></list>
</text></body></html>