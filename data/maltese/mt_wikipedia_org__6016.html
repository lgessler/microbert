<html><body><text id="wikipedia_mt_wikipedia_org__6016.html" ns="0" revid="274107" sourceurl="https://mt.wikipedia.org/wiki/Derry" title="Derry" type="wikipedia">Derry
<p><hi rend="bold">Derry</hi> hija belt fl-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref>, u t-tieni waħda fil-kobor wara l-<ref target="https://mt.wikipedia.org/wiki/Belt_kapitali">kapitali</ref> <ref target="https://mt.wikipedia.org/wiki/Belfast">Belfast</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-popolazzjoni hija ta' madwar 84,000 ruħ<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, il-parti l-kbira ta' fidi <ref target="https://mt.wikipedia.org/wiki/Knisja_Kattolika">Kattolika</ref>. Derry hija uffiċjalment ukoll magħrufa bħala <hi rend="bold">Londonderry</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, isem li jintuża l-iktar mill-<ref target="https://mt.wikipedia.org/wiki/Protestantiżmu">Protestanti</ref>. Ix-xmara Foyle tgħaddi min-nofs il-belt, u hija l-aktar xmara li tgelgel b'saħħitha fl-<ref target="https://mt.wikipedia.org/wiki/Ewropa">Ewropa</ref>, tant li hija perikoluża ħafna u mhux tajba għall-għawm. Żewġ pontijiet ewlenin jippermettu li wieħed jaqsam ix-xmara, il-Pont ta' Craigavon u l-Pont ta' Foyle.</p>
<p>L-aktar post li jispikka huwa Bogside, in-naħa Repubblikana tal-belt, li jemmnu li l-belt għandha tingħaqad mar-<ref target="https://mt.wikipedia.org/wiki/Repubblika_ta'_l-Irlanda">Repubblika tal-Irlanda</ref>. Hawn kien il-post fejn saru rvellijiet u ġlied kbir fl-hekk imsejjaħ <hi rend="italic">Bloody Sunday</hi> (il-Ħadd Imdemmi) tal-1972. </p>
<p>Il-belt hija l-ewwel waħda ppjanata fuq sistema ta' gradilja fl-Irlanda, u l-ħitan tagħha bdew jinbnew fl-1613. Huma qatt ma ġew mirbuħa u għaldaqstant Derry hija mlaqqma <hi rend="italic">The Maiden City</hi>. F'dawn l-aħħar snin kien hemm ħafna tibdil fl-amministrazzjoni. </p>
Sport
<figure><caption>Tpinġija fuq il-ħajt ta' tifel bil-maskra tal-gass waqt il-<hi rend="bold">Battalja ta' Bogside</hi>, Awwissu 1969</caption></figure>
<p>It-tim tal-<ref target="https://mt.wikipedia.org/wiki/Futbol">futbol</ref> Derry City F.C., imwaqqaf fl-1928, huwa l-uniku klabb mill-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref>, li jieħu sehem fil-kampjonat tar-<ref target="https://mt.wikipedia.org/wiki/Repubblika_ta'_l-Irlanda">Repubblika tal-Irlanda</ref>. Minħabba l-ġlied ma jaqta' xejn ma' timijiet mill-Irlanda ta' Fuq, dawn kellhom l-grawnd tagħhom, The Brandywell, sospiż għal ħafna snin. Tant li Derry City F.C. kellhom jilagħbu kontra qalbhom ħafna mil-logħob xi tletin mil 'il bogħod, fil-grawnd ta' Coleraine. </p>
<p>Fl-1985-86 Derry City F.C. ingħaqdu mal-kampjonat tar-Repubblika, u wara ftit beda jasal ir-rebħ ta' tazzi. Fosthom hemm il-kampjonat tal-1996-7 u t-tazza tal-FAI fl-1995, fl-2002 u fl-2006. Anki fl-Ewropa marru tajjeb, meta staġun minnhom eliminaw lil IFK Goteborg u lil Gretna, qabel ma nqalgħu minn <ref target="https://mt.wikipedia.org/wiki/Paris_Saint_Germain">Paris Saint Germain</ref>. Huma jilagħbu bi flokk bl-istrixxi bojod u ħomor u qalziet abjad.</p>
</text></body></html>