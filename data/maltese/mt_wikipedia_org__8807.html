<html><body><text id="wikipedia_mt_wikipedia_org__8807.html" ns="0" revid="215042" sourceurl="https://mt.wikipedia.org/wiki/Carlos_Eug%C3%AAnio_Simon" title="Carlos Eugênio Simon" type="wikipedia">Carlos Eugênio Simon<figure><caption>Carlos Eugênio Simon</caption></figure>
<p><hi rend="bold">Carlos Eugênio Simon</hi> (twieled fit-<ref target="https://mt.wikipedia.org/wiki/3_ta'_Settembru">3 ta' Settembru</ref> <ref target="https://mt.wikipedia.org/wiki/1965">1965</ref>) hu <ref target="https://mt.wikipedia.org/wiki/Referì_tal-futbol">referì tal-futbol</ref> tal-<ref target="https://mt.wikipedia.org/wiki/FIFA">FIFA</ref> mill-<ref target="https://mt.wikipedia.org/wiki/Brażil">Brażil</ref>, u hu wkoll <ref target="https://mt.wikipedia.org/wiki/Ġurnalist">ġurnalist</ref>, u qabel kien <ref target="https://mt.wikipedia.org/wiki/Tredunjonist">tredunjonista</ref>. Simon ilu referì mill-<ref target="https://mt.wikipedia.org/wiki/1998">1998</ref> u l-ewwel partita internazzjonali kienet dik bejn l-<ref target="https://mt.wikipedia.org/wiki/Tim_nazzjonali_tal-futbol_ta'_l-Ekwador">Ekwador</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Peru">Peru</ref>. Wara li kien magħżul fl-<ref target="https://mt.wikipedia.org/wiki/1999">1999</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_ta'_taħt_l-20_sena">Tazza tad-Dinja Under-20</ref> fin-<ref target="https://mt.wikipedia.org/wiki/Niġerja">Niġerja</ref>, fis-sena <ref target="https://mt.wikipedia.org/wiki/2000">2000</ref> kien konvokat għall-<ref target="https://mt.wikipedia.org/wiki/Olimpjadi_tas-sajf">Olimpjadi tas-sajf</ref> ta' <ref target="https://mt.wikipedia.org/wiki/Sydney">Sydney</ref>, fejn ikkontrolla l-logħba bejn l-<ref target="https://mt.wikipedia.org/wiki/Tim_nazzjonali_tal-futbol_ta'_l-Italja">Italja</ref> u <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>.</p>
<p>Fl-<ref target="https://mt.wikipedia.org/wiki/2002">2002</ref> kien protagonista għall-ewwel darba f'edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja tal-Futbol</ref> fil-<ref target="https://mt.wikipedia.org/wiki/Lvant_Imbiegħed">Lvant Imbiegħed</ref>, fejn iddirieġa l-partiti bejn l-<ref target="https://mt.wikipedia.org/wiki/Tim_nazzjonali_tal-futbol_ta'_l-Ingilterra">Ingilterra</ref> u l-<ref target="https://mt.wikipedia.org/wiki/Tim_nazzjonali_tal-futbol_ta'_l-Iżvezja">Iżvezja</ref>, u l-<ref target="https://mt.wikipedia.org/wiki/Tim_nazzjonali_tal-futbol_ta'_l-Italja">Italja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref>. F'<ref target="https://mt.wikipedia.org/wiki/Diċembru">Diċembru</ref> ta' l-istess sena, ingħata l-inkarigu tal-finali tat-<ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref> bejn <ref target="https://mt.wikipedia.org/wiki/Real_Madrid_CF">Real Madrid</ref> u <ref target="https://mt.wikipedia.org/wiki/Olimpia_Asunción">Olimpia Asunción</ref>.</p>
<p>Fl-<ref target="https://mt.wikipedia.org/wiki/2006">2006</ref>, wara perjodu ta' skandlu tar-referis fil-Brażil, hu kien selezzjonat għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> fil-<ref target="https://mt.wikipedia.org/wiki/Ġermanja">Ġermanja</ref>: din id-darba hu irrefja tliet partiti li kienu <ref target="https://mt.wikipedia.org/wiki/Tim_nazzjonali_tal-futbol_ta'_l-Italja">Italja</ref>–<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>–<ref target="https://mt.wikipedia.org/wiki/Tim_nazzjonali_tal-futbol_tat-Tuneżija">Tuneżija</ref> u <ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>–<ref target="https://mt.wikipedia.org/wiki/Tim_nazzjonali_tal-futbol_ta'_l-Iżvezja">Żvezja</ref>. Xi kritiċi tal-BBC ikkritikawh minħabba t-tkeċċija ta' l-Iżvediż <ref target="https://mt.wikipedia.org/wiki/Teddy_Lučić">Teddy Lučić</ref> wara t-tieni karta safra, fejn stqarrew li din it-tieni karta safra ma kinitx ġusta. Hu ġab għajdut kbir wara li kellu daħqa fuq ħalqu waqt li kien qed juri l-karta ħamra lil Lučić.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Matul il-karriera tiegħu hu pparteċipa f'żewġ edizzjonijiet tal-<ref target="https://mt.wikipedia.org/wiki/Copa_América">Copa América</ref> (l-ikbar kompetizzjoni għal timijiet nazzjonali tas-Sud-Amerika), fl-2001 u fl-2007. Hu hu wieħed miż-żewġ referis Brażiljani (l-ieħor hu <ref target="https://mt.wikipedia.org/wiki/Salvio_Fagundes_Filho">Salvio Fagundes Filho</ref>) li huma parti mil-lista ta' 54 referì selezzjonati għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja tal-Futbol 2010</ref> fl-<ref target="https://mt.wikipedia.org/wiki/Afrika_t'Isfel">Afrika t'Isfel</ref>.</p>


Ħoloq oħra
<list type="unordered"><item><ref target="http://www.ratetheref.net/referees/view.php?Id=25">Profil fuq ratetheref.net</ref></item></list>
</text></body></html>