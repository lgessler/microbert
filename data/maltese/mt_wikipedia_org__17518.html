<html><body><text id="wikipedia_mt_wikipedia_org__17518.html" ns="0" revid="216386" sourceurl="https://mt.wikipedia.org/wiki/Tom_Florie" title="Tom Florie" type="wikipedia">Tom Florie
<p><hi rend="bold">Thomas Florie</hi> (<ref target="https://mt.wikipedia.org/wiki/Harrison_(New_Jersey)">Harrison</ref>, <ref target="https://mt.wikipedia.org/wiki/6_ta'_Settembru">6 ta' Settembru</ref> <ref target="https://mt.wikipedia.org/wiki/1897">1897</ref> – <ref target="https://mt.wikipedia.org/wiki/North_Providence">North Providence</ref>, <ref target="https://mt.wikipedia.org/wiki/26_ta'_April">26 ta' April</ref> <ref target="https://mt.wikipedia.org/wiki/1966">1966</ref>) kien plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Stati_Uniti_tal-Amerika">Amerikan</ref>.</p>
Bijografija
<p>Imwieled fi New Jersey minn ġenituri immigranti Taljani, Florie beda jilgħab il-futbol ta' età żgħira. Madanakollu, is-servizz mal-forzi armati matul l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref> mblukkat il-bidu tal-karriera tiegħu. Fl-1922, Florie ingħaqad ma' Harrison tal-<ref target="https://mt.wikipedia.org/wiki/American_Soccer_League">American Soccer League</ref>, però lagħab biss tliet partiti qabel ma lagħab ma' American AA fil-West Hudson Amateur League.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fl-1924, Florie irritorna lura fl-ASL meta issieħeb ma' Providence. Hemmhekk stabilixxa ruħu bħala wieħed mill-aqwa attakkanti fil-kampjonat. Fl-1928, hu beda l-istaġun ma' Providence, li issa kien jissejjaħ Gold Bugs, qabel ma mar ma' New Bedford Whalers II. Aktar tard ingħaqad ma' Fall River, però t-tim dam biss sal-istaġun tar-rebbiegħa qabel ma twaħħad man-New York Yankees biex sar New Bedford Whalers III. Fl-1932, il-Whalers għelbu lil Stix, Baer and Fuller FC 8–5 fil-finali tan-<ref target="https://mt.wikipedia.org/wiki/National_Challenge_Cup">National Challenge Cup</ref> ibbażata fuq żewġ logħbiet. Florie skorja gowl f'kull logħba. Florie imbagħad ingħaqad ma' Pawtucket Rangers. Fl-1941, Florie rebaħ it-tieni National Cup tiegħu meta Pawtucket ittrijonfaw fuq Detrot Chrysler, 8–5 totali, bi Florie iħalli l-marka b'gowl.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Mat-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">tim nazzjonali Amerikan</ref>, Florie lagħab tmien logħbiet u skorja darbtejn bejn l-1925 u l-1934. L-ewwel logħba kienet it-telfa ta' 1–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kanada">Kanada</ref> fis-27 ta' Ġunju 1925. L-ewwel gowl tiegħu wasal fit-tieni logħba kontra l-istess Kanada li ntlagħbet is-sena ta' wara, b'din id-darba l-Istati Uniti joħorġu rebbieħa 6–2. Florie ma ġiex imsejjaħ fl-iskwadra għall-<ref target="https://mt.wikipedia.org/wiki/Logħob_Olimpiku_tas-sajf_1928">Olimpjadi 1928</ref>, però kien fit-tim għat-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja 1930</ref>. Hu kien maħtur bħala l-<ref target="https://mt.wikipedia.org/wiki/Kaptan_(futbol)">kaptan</ref> tat-tim hekk kif l-Istati Uniti nqalgħu fis-semifinali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>. L-aħħar logħba internazzjonali kienet fit-telfa fl-ewwel rawnd kontra l-Italja fit-<ref target="https://mt.wikipedia.org/wiki/Tazza_tad-Dinja_tal-Futbol_1934">Tazza tad-Dinja 1934</ref>.</p>
<p>Fl-1986, Florie ġie imdaħħal fin-<hi rend="italic">National Soccer Hall of Fame</hi>.</p>
</text></body></html>