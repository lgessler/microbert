<html><body><text id="wikipedia_mt_wikipedia_org__23054.html" ns="0" revid="254605" sourceurl="https://mt.wikipedia.org/wiki/Materja_skura" title="Materja skura" type="wikipedia">Materja skura<figure><caption>Mappa tridimensjonali tal-materja skura magħmula minn <ref target="https://mt.wikipedia.org/wiki/NASA">NASA</ref>, <ref target="https://mt.wikipedia.org/wiki/ESA">ESA</ref> u R. Massey (<ref target="https://mt.wikipedia.org/wiki/California_Institute_of_Technology">CALTECH</ref>)</caption></figure>
<p>Fil-<ref target="https://mt.wikipedia.org/wiki/Kożmoloġija">kożmoloġija</ref>, it-terminu <hi rend="bold">materja skura</hi> jfisser il-komponent ipotetiku tal-materja li mhuwiex osservabbli direttament, billi ma jarmix <ref target="https://mt.wikipedia.org/wiki/Radjazzjoni_elettromanjetika">radjazzjoni elettromanjetika</ref> bħall-materja magħrufa u jidher biss permezz tal-effetti <ref target="https://mt.wikipedia.org/wiki/Gravitazzjoni">gravitazzjonali</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Jistmaw li l-materja skura tagħmel il-parti l-kbira, kważi d-90%, tal-massa li hemm fl-<ref target="https://mt.wikipedia.org/wiki/Univers">univers</ref>.</p>
Tagħrif ġenerali
<p>Minkejja l-mapep dettaljati tal-<ref target="https://mt.wikipedia.org/wiki/Univers">Univers</ref> viċin, li jkopru l-ispettru elettromanjetiku kollu mill-mewġ tar-radju għar-<ref target="https://mt.wikipedia.org/wiki/Raġġi_gamma">raġġi gamma</ref>, instabu biss 10% tal-massa tiegħu, kif stqarr fl-2001 lin-<hi rend="italic">New York Times</hi> Bruce H. Margon, astronomu fl-<ref target="https://mt.wikipedia.org/wiki/Università_ta'_Washington">Università ta' Washington</ref>:</p>
<p>L-aħħar kalkoli juru li l-materja skura tagħmel madwar 86% tal-massa tal-univers u madwar 26% tal-enerġija tiegħu.</p>
<p>Fil-bidu kienu jsejħulha "massa nieqsa", minkejja li effettivament hi materja li l-effetti gravitazzjonali tal-massa tagħha huma osservabbli. Però din il-materja ma tarmi l-ebda radjazzjoni elettromanjetika; għalhekk ma tistax tiġi osservata mill-istrumenti tal-analiżi spettroskopika u għal din ir-raġuni ngħatat l-aġġettiv "skura". It-terminu massa nieqsa jista' jqarraq bina billi mhux il-massa li hi nieqsa imma d-"dawl" tagħha biss.</p>
<p>Irridu nagħmluha ċara li l-kunċett ta' materja skura jagħmel sens biss fil-kuntest tal-<ref target="https://mt.wikipedia.org/wiki/Mudell_standard_tal-kożmoloġija">mudell standard tal-kożmoloġija</ref> li nużaw illum ibbażat fuq il-<ref target="https://mt.wikipedia.org/wiki/Big_Bang">Big Bang</ref>. Dan minħabba żewġ raġunijiet fundamentali: </p>
<list type="unordered"><item>b'dan il-mudell ma nistgħux nispjegaw b'mod ieħor il-formazzjoni tal-<ref target="https://mt.wikipedia.org/wiki/Galassija">galassji</ref> u l-ġemgħat tal-galassji<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> fiż-żmien ikkalkolat mill-bidu tal-Big Bang</item>
<item>fix-xenarju kożmoloġiku li nużaw illum, li jipprevedi l-<ref target="https://mt.wikipedia.org/wiki/Gravità">gravità</ref> bħala l-unika forza, ma nistgħux nispjegaw kif il-galassiji jistgħu jibqgħu sħaħ billi l-materja viżibbli, komposta mill-<ref target="https://mt.wikipedia.org/wiki/Barjoni">barjoni</ref>, ma tipprovdix ġibda gravitazzjonali qawwija biżżejjed.</item></list>
<p>Min-naħa l-oħra, jekk it-teorija li nużaw illum tinsab żbaljata, jista' jkun li ma jkunx hemm bżonn tal-materja skura, billi l-ipoteżi tal-eżistenza tagħha ġejja biss mill-ksur ta' mudell matematiku u mhux minn evidenza sperimentali ċerta. </p>
<p>Irridu noqogħdu attenti li ma nħalltux il-materja skura ma' ipoteżi oħra li jsejħulha "enerġija skura".</p>
Storja
<figure><caption>Varjazzjoni tal-materja skura mad-distanza - Teleskopju spazjali Hubble</caption></figure>
<p>Fl-1933 l-astronomu <ref target="https://mt.wikipedia.org/wiki/Fritz_Zwicky">Fritz Zwicky</ref> kien qiegħed jistudja l-mixi tal-ġemgħat ta' galassji tal-bogħod u ta' massa kbira, fil-każ partikolari tal-ġabra ta' Coma<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u ta' Virgo<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Zwicky stima l-massa ta' kull galassja tal-ġemgħa mill-luminożità tagħha u għadd il-mases galattiċi flimkien biex jikseb il-massa totali tal-ġemgħa. Imbagħad għamel stima oħra indipendenti mill-massa totali, ibbażata fuq il-kejl tad-dispersjoni tal-veloċitajiet individwali tal-galassji fil-ġemgħa; Din it-tieni stima ta' massa dinamika kienet 400 darba akbar mill-istima bbażata fuq id-dawl tal-galassji.</p>
<p>Minkejja li l-evidenza sperimentali kienet diġà teżisti fi żmien Zwicky, kien biss fis-sittinijiet li x-xjenzjati bdew jiflu din id-diskrepanza b'mod sistematiku u l-eżistenza tal-materja skura bdiet tiġi kkonsidrata. L-iskoperta tagħha mhux biss solviet in-nuqqas tal-massa fil-ġemgħat ta' galassji, imma kellha konsegwenzi fil-wisgħa iżjed fuq il-kapaċità tal-bniedem li jbassar l-evoluzzjoni u d-destin tal-Univers.</p>
<p>Fl-2008, bis-saħħa tal-istudju ta' diversi riċerkaturi, fosthom Franċiżi u Kanadiżi  fl-Istitut tal-Astrofiżika ta' Pariġi, għandna xhieda definittiva tal-preżenza tal-materja skura. Difatti, bl-użu tat-teleskopju Canada-France-Hawaii Telescope (Cfht), li jinsab fuq il-muntanja Mauna Kea fil-<ref target="https://mt.wikipedia.org/wiki/Ħawaii">Ħawaii</ref>, l-istudjużi ħarsu lejn eluf ta' xbihat biex jivverifikaw id-devjazzjoni tad-dawl fil-vjaġġ kożmiku tiegħu u kkonfermaw li dan jiddevja anki f'postijiet fejn m'hemmx mases viżibbli. Kien bis-saħħa ta' dawn l-osservazzjonijiet li instabet il-materja skura li minkejja li ma tidhirx għandha effetti gravitazzjonali.</p>
Xhieda potenzjali għall-materja skura
Ir-rotazzjoni tal-Galassji
<figure><caption>Il-kurva tar-rotatazzjoni tal-galassji: (A): predetta; (B): osservata.</caption></figure>
<p>Il-kurvi tar-rotazzjoni tal-galassji spirali fornew evidenza osservattiva importanti għall-ħtieġa tal-materja skura. Dawn il-galassji fihom popolazzjoni vasta ta' kwiekeb fuq orbiti kważi ċirkolari madwar iċ-ċentru galattiku. Kif jiġri fil-każ tal-orbiti planetarji, skont it-tielet liġi ta' <ref target="https://mt.wikipedia.org/wiki/Kepler">Kepler</ref> l-istilel bl-ikbar orbiti galattiċi għandhom l-iċken veloċitajiet orbitali; Imma t-tielet liġi ta' Kepler tapplika biss għall-kwiekeb qrib il-periferija ta' galassja spirali, billi nissoponu minn qabel li l-massa magħluqa mill-orbita hi kostanti. Ma dan kollu l-astronomi għamlu osservazzjonijiet tal-veloċitajiet orbitali tal-istilel fir-reġjuni periferiċi ta' għadd kbir ta' galassji spirali, u sabu li fl-ebda każ ma jssegwu t-tielet liġi ta' Kepler dawn il-veloċitajiet. Bil-kontra minnflok jonqsu iżjed ma tkun kbira d-distanza miċ-ċentru, il-veloċitajiet jibqgħu kostanti. L-implikazzjoni hi li l-massa magħluqa mill-orbiti tikber iżjed ma jkun kbir ir-raġġ, anki għall-istilel li mid-dehra jinstabu viċin il-limitu tal-galassja. Minkejja li tinsab ħdejn il-konfini tal-parti luminuża tal-galassja, din għandha profil ta' massa li tidher li jkompli 'l hemm sewwa mir-reġjuni okkupati mil-kwiekeb.</p>
<p>Fil-każ tal-istilel qrib il-periferija ta' galassja spirali, b'veloċitajiet orbitali osservati normalment ta' 200 kilometru fis-sekonda, kieku l-galassja kienet magħmula mill-materja li tidher biss, dawn l-istilel ma jdumux ma jitilquha billi l-veloċitajiet orbitali tagħhom huma erba' darbiet ikbar mill-veloċità tal-ħrib tal-galassja. La ma nosservawx galassji li qegħdin jinfirxu b'dan il-mod, fil-ġewwieni tagħhom bilfors irid ikun hemm ammont ta' massa li mhux qegħdin inqiesuha meta ngħoddu flimkien il-massa tal-partijiet viżibbli.</p>
<figure><caption>Lenti gravitazzjonali f'grupp ta' galassji.</caption></figure>
Il-lentijiet gravitazzjonali
<p>Il-lentijiet gravitazzjonali jistgħu jkunu prova oħra tal-eżistenza tal-materja skura. Il-massa viżibbli mhijiex biżżejjed biex toħloq lenti gravitazzjonali, għalhekk għal din il-lenti hemm bżonn il-preżenza ta' kwantitajiet enormi ta' materja skura biex ikun hemm massa totali kapaċi li tgħawweġ il-mogħdija tad-dawl. </p>
Aspetti sperimentali
<p>Fil-21 ta' Awwissu <ref target="https://mt.wikipedia.org/wiki/2006">2006</ref>, in-<ref target="https://mt.wikipedia.org/wiki/NASA">NASA</ref> ħarġet starrija għall-istampa li skontha it-<ref target="https://mt.wikipedia.org/wiki/Teleskopju">teleskopju</ref> <ref target="https://mt.wikipedia.org/wiki/Chandra">Chandra</ref> sab xhieda diretta tal-eżistenza tal-materja skura fejn jiltagħu żewġ ġemgħat ta' galassji.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fil-bidu tal-2007, l-astronomi tal-<ref target="https://mt.wikipedia.org/wiki/Cosmic_Evolution_Survey">Cosmic Evolution Survey</ref> u t-<ref target="https://mt.wikipedia.org/wiki/Teleskopju_spazjali_Hubble">Teleskopju spazjali Hubble</ref>, permezz ta' tgħarif miksub mit-teleskopju Hubble u minn strumenti fl-art, pinġew mappa tal-materja skura u wrew li dawn jippermeaw l-univers; fejn insibu materja viżibbli jkun hemm ukoll kwantitajiet kbar ta' materja skura, imma din hi preżenti wkoll fiż-żoni fejn m'hemmx materja viżibbli.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Fit-3 Ta' April 2013, ix-xjenzjati tan-<ref target="https://mt.wikipedia.org/wiki/NASA">NASA</ref> qalu li l-<hi rend="italic">Alpha Magnetic Spectrometer</hi> fuq l-Istazzjon Spazjali Internazzjonali x'aktarx innota traċċja ta' materja skura<ref target="https://mt.wikipedia.org/wiki/Il-Paġna_prinċipali#cite_note-APS-20130403-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-AP-20130403-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-BBC-20130403-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-NASA-20130403-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-NYT-20130403-11">[11]</ref>. L-ewwel riżultati tal-i<hi rend="italic">Space-borne Alpha Magnetic Spectrometer</hi> urew eċċess ta' <ref target="https://mt.wikipedia.org/wiki/Pożitron">pożitroni</ref> b'enerġija għolja fir-raġġi kożmiċi, li nistgħu nispjegah bil-preżenza tal-materja skura.</p>
Ipoteżijiet dwar il-materja skura
L-ipoteżijiet prevalenti
<p>Fil-letteratura dehru bosta teoriji biex jispegaw in-natura ta' dik li tissejjaħ "massa nieqsa", marbuta ma' diversi fenomeni. Il-materja skura kieku tinsab fid-"dlam" madwar il-kwiekeb u tinqasam b'mod fondamentali f'barjonika u mhux barjonika:</p>
<list type="unordered"><item>Il-materja skura barjonika hi dik magħmula minn materja li hi għal kollox simili għal dik li tikkonstistwixxi l-istilel, il-pjaneti, it-trab interstellari, eċċ., li però ma titfsx rsdjszzjoni. Insibu xi kostitwenti oħra possibbli tal-materja skura barjonika fil-MACHO (<hi rend="italic">Massive Compact Halo Objects</hi>), oġġetti kompatti ta' massa kbira fir-raġġiera galattika.</item></list>
<list type="unordered"><item>Il-materja skura mhux barjonika hi rappreżentata prinċipalment mill-partiċelli ipotetiċi WIMP (Weakly Interacting Massive Particles), mogħnija minn massa unitarja kbira, komposti minn materja intrinsekament differenti minn dik barjonika u jinteraġixxu b'mod dgħajjef magħha u għalhekk diffiċli li nsibuhom. Hemm min jaħseb li nistgħu nittrattawhom bħala partiċelli supersimmetriċi bħan-newtralini, jew in-newtrini bil-massa, jew assjoni, jew partiċelli oħra li mhuma osservati qatt u soġġetti biss għall-forza gravitazzjonali u għall-interazzjoni nukleari dgħajfa. Hemm tliet tipi ta' esperimenti li jippruvaw juru dawn il-partiċelli: I) billi jinħalqu f'aċċeleraturi ta' partiċelli, II) billi jqisu l-enerġija li għandhom jitilqu meta jaħbtu mal-materja ordinarja, III) it-tixjin bejn partiċelli ta' materja skura preżenti madwar iċ-ċentru tal-galassja jew tax-xemx jista' jagħti partiċelli normali, bħal newtrini, pożitroni, anti-protoni. Barra minn hekk, l-iskoperta li n-newtrino għandu xi massa, għalkemm estremament baxxa, jagħmlu kandidat biex jirrappreżenta almenu parti mill-materja skura u jista' jispjega parzjalment il-massa żejda fil-ġemgħat u superġemgħat ta' galassji, imma mhux ta' galassja waħda, għax huma jimxu b'veloċità qrib ta' dik tad-dawl u mument jew ieħor jaħarbu mill-ġibda gravitazzjonali tagħha u joħorġu minnha.</item></list>
<p>Jaħsbu li mill-inqas 90% tal-materja skura mhijiex barjonika. Infatti, billi l-abbondanza kożmika tad-dewterju (atomu tad-dewterju għal kull 100000 ta' <ref target="https://mt.wikipedia.org/wiki/Idroġenu">idroġenu</ref>) hi estremament sensibbli għad-densità tal-materja fil-forma ta' barjoni, kieku d-densità barjonika kienet ogħla il-preżenza tad-dewterju kienet tkun ħafna iżjed baxxa. Bil-kuntrarju l-abbundanza osservata tad-dewterju hi kompatibbli mad-densità tal-materja osservata.</p>
<p>Qed issir ukoll distinzjoni bejn il-"materja skura kisħa", irrappreżentata essenzjalmente mill-partiċelli ipotetiċi tal-"lenti" WIMP, u l-"materja skura sħuna", irrappreżentata min-newtrini, li, kif għedna, huma partiċelli superveloċi.</p>
Teoriji alternattivi
<p>Hemm minoranza ta' riċerkaturi li l-ipoteżi tal-materja skura ma jqisuhiex soddisfaċenti bħala spjegazzjoni tal-effetti osservati. Fosthom:</p>
<list type="unordered"><item>Arrigo Finzi, gravitazzjoni modifikata, 1963.</item>
<item>Robert Sanders, gravitazzjoni modifikata, 1984.</item>
<item>John W. Moffatt, gravitazzjoni mhux simmetrica (NGT, Nonsymmetric Gravitational Theory), 1994<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item>
<item>Alexander Mayer, 2005.</item>
<item>Mordehai Milgrom, it-teorija MOND, 1981, akronimu ta' <hi rend="italic">Modified Newtonian Dynamics</hi> (Dinamika Newtonjana Modifikata).<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Din tipproponi li fuq l-iskali ta' aċċelerazzjonijiet tipiċi taż-żoni esterni tal-galassji il-liġi tal-gravitazzjoni universali ta' Newton teħtieġ modifika ħafifa, b'mod li tieħu kont tal-kurvi ta' rotazzjonijiet ċatti mingħajr ma tirrikorri għall-materja skura. It-teorija MOND ġiet appoġġata u żviluppata anke mill-pijunier tat-termodinamika tal-ħofor suwed, Jacob David Bekenstein.</item>
<item>Jacob Bekenstein, tensor-vector-scalar gravitation (TeVeS), 2004.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item>Johan Masreliez, Scale Expanding Cosmos model (SEC), 1999.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> SEC hu mudell kożmoloġiku komplut ibbażat fuq it-teorija ġenerali tar-relattività. Ma tinnegax l-eżistenza tal-materja skura, imma ma għandhiex bżonn tispjega il-kurvi ta' rotazzjoni tal-galassji jew tal-anomaliji graviazzjonali oħra.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item>
<item>Maurizio Michelini<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> It-teorija tiegħu tipproponi li hemm preżenti għejun gravitazzjonali "addizzjonali" fil-kwadru ta' teorija iżjed ġenerali tal-inerzja u tal-gravitazzjoni. Il-forza gravitazzjonali tiddipendi infatti mhux mill-"massa gravitazzjonali" ta' Newton imma minn azzjoni komplessa ta' awtotarka eżerċitata fuq il-mases minn fluss ta' mikrokwanti (b'tul ta' mewġa daqs it-tul ta' <ref target="https://mt.wikipedia.org/wiki/Planck">Planck</ref> u enerġija żgħira ħafna) li jimlew l-univers. Il-ħbit tal-mikro-kwanti mal-mateja jiġġenera qabel kollox il-forzi tal-inerzja relattivistiċi. Barra minn hekk, fl-intern tal-korpi ċelesti superdensi il-mikro-kwanti jġarrbu għadd kbir ħafna ta' ħabtiet, jitilfu ftit mill-enerġija tagħhom u jiġġeneraw forza gravitazzjonali addizzjonali. pereżempju, il-kostanti tal-gravitazzjoni tal-istilel ta' newtroni hu daqs 200-300 darba għal <ref target="https://mt.wikipedia.org/wiki/G">G</ref>. Ġaladarba l-istilel ta' newtroni huma mifruxin mal-galassji, jista' jkun biżżejjed li jirappreżentaw 2-3% tal-massa totali biex jagħmlu effett gravitazzjonali biżżejjed biex jispjega (flimkien mal-kontritribut tal-popolazzjonijiet ta' nani kanella) il-veloċitajiet ta' rotazzjoni għolja li jiġu osservati.</item>
<item>Dragan Slavkov Hajdukovic, fiżiku mas-<ref target="https://mt.wikipedia.org/wiki/CERN">CERN</ref> ippropona teorija ġdida<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> li tistħajjel il-materja skura bħala illużjoni maħluqa mill-polarizzazzjoni gravitazzjonali. Biex nieħdu eżempju jekk indaħħlu pjanċa dielettrika f'kapaċitur ċatt parallel imbagħad bħala riżultat ikollna tnaqqis fil-kampo elettriku bejn il-pjanċi. Dan it-tnaqqis hu dovut għall-fatt li ċ-ċarġijiet elettriċi ta' sinjal oppost jattiraw lil xulxin, imma kieku ċ-ċarġijiet elettriċi ta' sinjal oppost kienu repulsivi, minflok attrattivi, il-kampo elettriku kien jiżdied. La ċ-ċarġijiet gravitazzjonali ta' sinjal oppost huma repulsivi jiġri li l-kamp gravitazzjonali jiżdied u hekk il-materja skura tkun biss illużjoni.</item></list>
<p>It-teoriji li jipproponu xi modifika tad-dipendenza tal-kamp gravitazzjonali fuq id-distanza intwerew li mhumiex adattati biex jispjegaw il-kurvi ta' rotazzjoni tal-galassji spirali, għax il-previżjonijiet tagħhom jirriżultaw f'kunflitt ma' xhieda osservattiva oħra li hi universalment aċċettata. </p>
<p>S'issa l-ebda teorija mhi aċċettata għal kollox mill-komunità astronomika billi attwalment hu impossibbli li tiġi verifikata b'mod risoluttiv.</p>


Ħoloq esterni

<list type="unordered"><item>(IT)  <ref target="http://scienzapertutti.lnf.infn.it/index.php?option=com_content&amp;view=article&amp;id=1731:la-ricerca-della-materia-oscura&amp;catid=657:alla-ricerca-della-materia-oscura&amp;Itemid=485">Alla ricerca della materia oscura, percorso divulgativo - ScienzaPerTutti</ref></item>
<item>(EN) <ref target="http://archive.cosmosmagazine.com/features/what-dark-matter/">What is dark matter?</ref> fuq cosmosmagazine.com</item>
<item>(EN) <ref target="http://www.scilogs.com/the-dark-matter-crisis/2010/08/18/is-lambdacdm-or-standard-cosmology-a-4th-order-speculation-and-ought-it-be-further-researched/">The Dark Matter Crisis</ref>  Pavel Kroupa, 18 ta' Awwissu 2010</item>
<item>(EN) <ref target="http://www.aspera-eu.org">The European astroparticle physics network</ref></item>
<item>(EN) <ref target="http://www.hap-astroparticle.org/">Helmholtz Alliance for Astroparticle Physics</ref></item>
<item>(FR)  <ref target="http://www.futura-sciences.com/comprendre/d/dossier542-1.php">Les secrets de la matière noire</ref>, Futura-Sciences / Richard Taillet</item>
<item>(FR)  <ref target="http://wwwlapp.in2p3.fr/~taillet/dossier_matiere_noire/matiere_noire.php">Matière Noire</ref>, Richard Taillet</item>
<item>(FR)  <ref target="http://www.futura-sciences.com/news-matiere-noire-cartographiee-comme-jamais_7925.php">La matière noire cartographiée</ref>, Futura-Sciences</item></list>
<p>Esperimenti għat-tfittix tal-materja skura:</p>
<list type="unordered"><item><ref target="http://people.roma2.infn.it/~dama/web/home.html">DAMA</ref></item>
<item><ref target="http://warp.lngs.infn.it/">WARP</ref></item>
<item><ref target="http://cdms.berkeley.edu/">CDMS</ref></item>
<item><ref target="http://www.mppmu.mpg.de/english/cresst.html">CRESST</ref></item>
<item><ref target="http://edelweiss.in2p3.fr">EDELWEISS</ref></item>
<item><ref target="http://xenon.astro.columbia.edu/XENON100_Experiment/">XENON</ref></item>
<item><ref target="http://hepwww.rl.ac.uk/ukdmc/project/project.html">UKDM Project</ref></item></list>
</text></body></html>