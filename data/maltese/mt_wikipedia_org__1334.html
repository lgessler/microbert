<html><body><text id="wikipedia_mt_wikipedia_org__1334.html" ns="0" revid="273952" sourceurl="https://mt.wikipedia.org/wiki/Awstrija" title="Awstrija" type="wikipedia">Awstrija
<p>L-<hi rend="bold">Awstrija</hi> (<ref target="https://mt.wikipedia.org/wiki/Lingwa_Ġermaniża">Ġermaniż</ref>:<hi rend="italic">Österreich</hi>), uffiċjalment ir-<hi rend="bold">Repubblika tal-Awstrija</hi> (bil-Ġermaniż:  <ref target="https://mt.wikipedia.org/wiki/Stampa:Republik_Österreich.ogg"><hi rend="italic">Republik Österreich</hi></ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:Republik_Österreich.ogg">info</ref>)), hi <ref target="https://mt.wikipedia.org/wiki/Repubblika_federali">repubblika federali</ref> u <ref target="https://mt.wikipedia.org/wiki/Pajjiż_interkjuż">pajjiż interkjuż</ref> ta' madwar 8.86miljun ruħ<ref target="https://mt.wikipedia.org/wiki/Il-Paġna_prinċipali#cite_note-Population-1">[1]</ref> fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> tal-Lvant. Il-pajjiż jaqsam fruntiera maċ-<ref target="https://mt.wikipedia.org/wiki/Ċekja">Ċekja</ref> u l-<ref target="https://mt.wikipedia.org/wiki/Ġermanja">Ġermanja</ref> lejn it-Tramuntana, l-<ref target="https://mt.wikipedia.org/wiki/Ungerija">Ungerija</ref> u s-<ref target="https://mt.wikipedia.org/wiki/Slovakkja">Slovakkja</ref> lejn il-Lvant, is-<ref target="https://mt.wikipedia.org/wiki/Slovenja">Slovenja</ref> u l-<ref target="https://mt.wikipedia.org/wiki/Italja">Italja</ref> fin-Nofsinhar, u l-<ref target="https://mt.wikipedia.org/wiki/Żvizzera">Iżvizzera</ref> u l-<ref target="https://mt.wikipedia.org/wiki/Liechtenstein">Liechtenstein</ref> lejn il-Punent. It-territorju tal-Awstrija jkopri 83,879 kilometru kwadru (32,386 mi kw) u għandu klima moderata u alpina. It-territorju tal-Awstrija huwa ferm muntanjuż minħabba l-preżenza tal-<ref target="https://mt.wikipedia.org/wiki/Alpi">Alpi</ref>; 32% biss tal-pajjiż huwa b'għoli inqas minn 500 metru (1,640 ft), u l-ogħla punt huwa 3,798 metru (12,461 ft).<ref target="https://mt.wikipedia.org/wiki/Il-Paġna_prinċipali#cite_note-CIA-4">[4]</ref> Il-maġġoranza tal-popolazzjoni lokali titkellem bid-djaletti <ref target="https://mt.wikipedia.org/wiki/Lingwa_Bavarjana">Bavarjani</ref> tal-<ref target="https://mt.wikipedia.org/wiki/Lingwa_Ġermaniża">Ġermaniż</ref> bħala l-lingwa nattiva tagħha,<ref target="https://mt.wikipedia.org/wiki/Il-Paġna_prinċipali#cite_note-Language-5">[5]</ref> u l-Ġermaniż fil-forma standard tiegħu huwa l-lingwa uffiċjali tal-pajjiż.<ref target="https://mt.wikipedia.org/wiki/Il-Paġna_prinċipali#cite_note-Britannica-6">[6]</ref> Lingwi uffiċjali lokali oħra huma l-<ref target="https://mt.wikipedia.org/wiki/Lingwa_Ungeriża">Ungeriż</ref>, il-<ref target="https://mt.wikipedia.org/wiki/Kroat_Burgenland">Kroat Burgenland</ref>, u s-<ref target="https://mt.wikipedia.org/wiki/Lingwa_Slovena">Sloven</ref>.<ref target="https://mt.wikipedia.org/wiki/Il-Paġna_prinċipali#cite_note-CIA-4">[4]</ref></p>
Is-sistema politika
<p>L-Awstrija hija <ref target="https://mt.wikipedia.org/wiki/Repubblika_parlamentari">repubblika parlamentari</ref> federali b’kap tal-gvern - il-Kanċillier - u kap tal-istat - il-President. Il-pajjiż hu magħmul minn disa' stati (<hi rend="italic">Bundesländer</hi>).  Il-gvernijiet reġjonali u federali t-tnejn li huma jeżerċitaw setgħa eżekuttiva. Il-Parlament Federali jikkonsisti minn żewġt ikmamar: il-Kamra Inferjuri (<hi rend="italic">Nationalrat</hi>) - eletta direttament - u l-Kamra Superjuri (<hi rend="italic">Bundesrat</hi>) - eletta mill-parlamenti reġjonali.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
Diviżjoni amministrattiva
<p>L-Awstrija hi maqsuma f'disa' stati federali (bil-Ġermaniż: <hi rend="italic">Bundesland</hi>, plural: <hi rend="italic">Bundesländer</hi>) li mbagħad huma maqsumin f'84 distrett (<hi rend="italic">Bezirk</hi> plural <hi rend="italic">Bezirke</hi>) u 15-il Belt għandhom Statut Awtonomu (<hi rend="italic">Statutarstadt</hi>, plural <hi rend="italic">Statutarstädte</hi>). L-84 distrett huma maqsumin f'2,381 Komun (<hi rend="italic">Gemeinde</hi>, plural <hi rend="italic">Gemeinden</hi>).</p>
<figure><caption>Stati federati Awstriaċi</caption></figure>

Il-kummerċ u l-ekonomija
<p>L-aktar setturi importanti tal-ekonomija tal-Awstrija fl-2018 kienu l-kummerċ bl-ingrossa u bl-imnut, it-trasport, l-akkomodazzjoni u s-servizzi tal-ikel (22.9%), l-industrija (22%) u l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta' xogħol soċjali (17.3%).<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-kummerċ fl-UE jammonta għal 71% tal-esportazzjonijiet tal-Awstrija (il-<ref target="https://mt.wikipedia.org/wiki/Ġermanja">Ġermanja</ref> 30%, l-<ref target="https://mt.wikipedia.org/wiki/Italja">Italja</ref> 6% u s-<ref target="https://mt.wikipedia.org/wiki/Slovakkja">Slovakkja</ref> 5%), filwaqt li barra mill-UE 6% jmorru fl-<ref target="https://mt.wikipedia.org/wiki/Stati_Uniti">Istati Uniti</ref> u 5% fl-<ref target="https://mt.wikipedia.org/wiki/Iżvizzera">Iżvizzera</ref>.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>F’termini ta’ importazzjonijiet, 78% jiġu minn Stati Membri tal-UE (il-<ref target="https://mt.wikipedia.org/wiki/Ġermanja">Ġermanja</ref> 41%, l-<ref target="https://mt.wikipedia.org/wiki/Italja">Italja</ref> 6% u ċ-<ref target="https://mt.wikipedia.org/wiki/Ċekja">Ċekja</ref> u n-<ref target="https://mt.wikipedia.org/wiki/Netherlands">Netherlands</ref> 4%), filwaqt li barra mill-UE 4% jiġu mill-<ref target="https://mt.wikipedia.org/wiki/Iżvizzera">Iżvizzera</ref> u 3% miċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
L-Awstrija fl-UE
<p>Hemm 18-il membru tal-<ref target="https://mt.wikipedia.org/wiki/Parlament_Ewropew">Parlament Ewropew</ref> mill-Awstrija.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentanti mill-gvern Awstrijak, skont il-qasam ta' politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-Kunsill tal-UE m’għandux persuna waħda permanenti bħala President (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Matul dawn is-sitt xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Dati tal-Presidenzi Awstrijaċi:</p>
<p>Lul-Diċ 1998 | Jan-Ġun 2006 | Lul-Diċ 2018</p>
<p>Il-Kummissarju nominat mill-Awstrija għall-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> huwa <ref target="https://mt.wikipedia.org/wiki/Johannes_Hahn">Johannes Hahn</ref>, li hu responsabbli għall-<ref target="https://mt.wikipedia.org/wiki/Baġit">Baġit</ref> u l-Amministrazzjoni.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>L-Awstrija għandha 12-il rappreżentant fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv - li jirrappreżenta lil dawk li jħaddmu, il-ħaddiema u gruppi oħra ta’ interess - huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>L-Awstrija għandha 12-il rappreżentant fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE tar-rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>L-Awstrija tikkomunika wkoll mal-istituzzjonijiet tal-UE permezz tar-rappreżentanza permanenti tagħha fi Brussell. Bħala l-“ambaxxata għall-UE” tal-Awstrija, il-kompitu ewlieni tagħha huwa li tiżgura li l-interessi u l-politiki tal-pajjiż huma segwiti b’mod effettiv kemm jista’ jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa. L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. <ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Ċifri tal-2018 għall-Awstrija <ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<list type="unordered"><item>Nefqa totali tal-UE fl-Awstrija – €1.953 biljun (ekwivalenti għal 0.51% tal-ekonomija Awstrijaka)</item>
<item>Kontribuzzjoni totali għall-baġit tal-UE – €3.277 biljun (ekwivalenti għal 0.85% tal-ekonomija Awstrijaka)</item></list>
<p>Il-flus imħallsa fil-baġit tal-UE mill-Awstrija jgħinu biex jiġu ffinanzjati programmi u proġetti fil-pajjiżi kollha tal-UE - bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>


Ħoloq esterni
<list type="unordered"><item><ref target="https://www.cia.gov/library/publications/the-world-factbook/geos/mt.html">L-Awstrija</ref> fuq il-<ref target="https://mt.wikipedia.org/wiki/Ktieb_tal-Fatti_tad-Dinja">Ktieb tal-Fatti tad-Dinja</ref> (EN) </item>
<item><ref target="http://www.britannica.com/EBchecked/topic/44183/Austria">L-Awstrija</ref> fuq l-<hi rend="italic"><ref target="https://mt.wikipedia.org/wiki/Encyclopædia_Britannica">Encyclopædia Britannica</ref></hi> (EN) </item></list>
</text></body></html>