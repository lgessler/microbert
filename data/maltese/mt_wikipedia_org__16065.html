<html><body><text id="wikipedia_mt_wikipedia_org__16065.html" ns="0" revid="228671" sourceurl="https://mt.wikipedia.org/wiki/Festival_tal-Eurovision_2011" title="Festival tal-Eurovision 2011" type="wikipedia">Festival tal-Eurovision 2011
<p>Il-<hi rend="bold">Festival tal-Eurovision 2011</hi> kien is-56 konkors annwali tal-<ref target="https://mt.wikipedia.org/wiki/Festival_tal-Eurovision">Eurovision</ref>. Dan il-festival sar f'<ref target="https://mt.wikipedia.org/wiki/Düsseldorf">Düsseldorf</ref>, il-<ref target="https://mt.wikipedia.org/wiki/Ġermanja">Ġermanja</ref>, wara li l-Ġermanja rebħet il-<ref target="https://mt.wikipedia.org/wiki/Festival_tal-Eurovision_2010">konkors tal-2010</ref> permezz ta' <ref target="https://mt.wikipedia.org/wiki/Lena_Meyer-Landrut">Lena Meyer-Landrut</ref> bil-kanzunetta "<ref target="https://mt.wikipedia.org/wiki/Satellite_(kanzunetta_ta'_Lena_Meyer-Landrut)">Satellite</ref>". Il-kompetizzjoni saret fl-<ref target="https://mt.wikipedia.org/wiki/Esprit_Arena">Esprit Arena</ref> ta' Düsseldorf, li ntgħażlet minn tliet postijiet madwar il-Ġermanja fil-fażi finali li saret fl-2010.</p>
<p>Id-dati stabbiliti għaż-żewġ semifinali kienu l-10 u t-12 ta' Mejju 2011, bil-finali ppjanata għal-lejla tal-14 ta' Mejju 2011. Tlieta u erbgħin pajjiż ikkonferma l-parteċipazzjoni tiegħu fil-konkors, fejn fost dawk li irritornaw lura kien hemm l-<ref target="https://mt.wikipedia.org/wiki/Awstrija_fil-Festival_tal-Eurovision">Awstrija</ref>, li l-aħħar ipparteċipat fl-<ref target="https://mt.wikipedia.org/wiki/Festival_tal-Eurovision_2007">2007</ref>; l-<ref target="https://mt.wikipedia.org/wiki/Ungerija_fil-Festival_tal-Eurovision">Ungerija</ref>, li kkompetew l-aħħar darba fl-<ref target="https://mt.wikipedia.org/wiki/Festival_tal-Eurovision_2009">2009</ref>; u <ref target="https://mt.wikipedia.org/wiki/San_Marino_fil-Festival_tal-Eurovision">San Marino</ref>, li pparteċipaw l-aħħar darba fl-<ref target="https://mt.wikipedia.org/wiki/Festival_tal-Eurovision_2008">2008</ref>. L-<ref target="https://mt.wikipedia.org/wiki/Italja_fil-Festival_tal-Eurovision">Italja</ref> wkoll irritornat lejn il-konkors fejn din se tkun l-ewwel parteċipazzjoni tagħha mill-<ref target="https://mt.wikipedia.org/wiki/Festival_tal-Eurovision_1997">1997</ref>.</p>
Post
<figure><caption>L-Esprit Arena</caption></figure>
<figure><caption><ref target="https://mt.wikipedia.org/wiki/Anke_Engelke">Anke Engelke</ref>, <ref target="https://mt.wikipedia.org/wiki/Judith_Rakers">Judith Rakers</ref> u <ref target="https://mt.wikipedia.org/wiki/Stefan_Raab">Stefan Raab</ref>, il-preżentaturi tal-edizzjoni ta' din is-sena</caption></figure>
<p>Nhar it-12 ta' Otturu, 2010, ġie imħabbar mill-istazzjon Ġermaniż <ref target="https://mt.wikipedia.org/wiki/Norddeutscher_Rundfun">Norddeutscher Rundfun</ref> (NDR) li l-<ref target="https://mt.wikipedia.org/wiki/Esprit_Arena">Esprit Arena</ref> f'Düsseldorf kien se jkun l-post fejn se ssir l-edizzjoni tal-Festival tal-Eurovision il-Ġermanja. Dan se jkun l-ewwel darba li l-Konkors tal-Eurovision se jsir fil-Ġermanja wara r-<ref target="https://mt.wikipedia.org/wiki/Riunifikazzjoni_Ġermaniża">riunifikazzjoni</ref>, billi l-<ref target="https://mt.wikipedia.org/wiki/Ġermanja_tal-Punent">Ġermanja tal-Punent</ref> ospitat dan il-festival fl-<ref target="https://mt.wikipedia.org/wiki/Festival_tal-Eurovision_1957">1957</ref> u l-<ref target="https://mt.wikipedia.org/wiki/Festival_tal-Eurovision_1983">1983</ref>. Il-Ġermanja huwa wkoll l-ewwel membru tal-"Big Five" li se jospita l-konkors, peress li fl-implimentazzjoni tar-regola tas-sena 2000, li tippermetti l-akbar ħames kontributuri tal-<ref target="https://mt.wikipedia.org/wiki/European_Broadcasting_Union">European Broadcasting Union</ref> (EBU) – il-<ref target="https://mt.wikipedia.org/wiki/Ġermanja_fil-Festival_tal-Eurovision">Ġermanja</ref>, <ref target="https://mt.wikipedia.org/wiki/Franza_fil-Festival_tal-Eurovision">Franza</ref>, ir-<ref target="https://mt.wikipedia.org/wiki/Renju_Unit_fil-Festival_tal-Eurovision">Renju Unit</ref>, <ref target="https://mt.wikipedia.org/wiki/Spanja_fil-Festival_tal-Eurovision">Spanja</ref> u l-<ref target="https://mt.wikipedia.org/wiki/Italja_fil-Festival_tal-Eurovision">Italja</ref> – li jikkwalifikaw awtomatikament għall-finali flimkien mar-rebbieħ tas-sena preċedenti.</p>
Fażi tal-offerti
<p>Total ta' tmient ibliet urew interess li jospitaw l-avveniment li jinkludi lil <ref target="https://mt.wikipedia.org/wiki/Berlin">Berlin</ref>, <ref target="https://mt.wikipedia.org/wiki/Amburgu">Amburgu</ref>, <ref target="https://mt.wikipedia.org/wiki/Hanover">Hanover</ref>, <ref target="https://mt.wikipedia.org/wiki/Gelsenkirchen">Gelsenkirchen</ref>, <ref target="https://mt.wikipedia.org/wiki/Düsseldorf">Düsseldorf</ref>, <ref target="https://mt.wikipedia.org/wiki/Kolonja_(Ġermanja)">Kolonja</ref>, <ref target="https://mt.wikipedia.org/wiki/Frankfurt">Frankfurt</ref> u <ref target="https://mt.wikipedia.org/wiki/Munich">Munich</ref>. Fil-21 ta' Awwissu 2010, l-NDR ħabbret li l-bliet ta' Berlin, Amburgu, Hannover u Düsseldorf kienu l-uniċi li applikaw uffiċjalment biex jospitaw l-konkors tal-2011.</p>
<p>Pjanijiet dwar fejn il-konkors jista' jinżamm f'kull belt li applikat jinkludi:</p>
<list type="unordered"><item>Berlin: Tinda kbira fuq il-qasam ta' ħdejn il-<hi rend="italic">hangars</hi> tal-<ref target="https://mt.wikipedia.org/wiki/Ajruport_ta'_Berlin-Tempelhof">Ajruport Tempelhof</ref></item>
<item>Düsseldorf: <ref target="https://mt.wikipedia.org/wiki/Esprit_Arena">Esprit Arena</ref></item>
<item>Amburgu: Ċentru tal-Wiri ta' Amburgu</item>
<item>Hanover: Ċentru tal-Wiri ta' Hanover</item></list>
Format
<p>L-erba' pajjiżi li jiffurmaw parti mill-"Big Four", flimkien mal-pajjiż ospitu tal-konkors, awtomatikament jieħu post fil-finali. Għall-edizzjoni tal-2011, minħabba li l-Ġermanja barra li hi l-ospitu tifforma wkoll parti mill-"Big Four", wassal għal post vakanti fil-finali. Laqgħa li saret ġewwa <ref target="https://mt.wikipedia.org/wiki/Belgrad">Belgrad</ref> iddikjarat li r-regoli mhumiex se jinbidlu, u li n-numru ta' parteċipanti fil-finali se jinbidel sempliċement minn ħamsa u għoxrin għal erbgħa u għoxrin.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fil-31 ta' Diċembru 2010, tħabbret il-lista uffiċjali ta' parteċipanti li kienet tinkludi r-ritorn tal-Italja. Sussegwentament, din ġiet miżjuda bħala membru tal-"Big Five" li jwassal sabiex tikkwalifikaw awtomatikament għall-finali, flimkien mal-Ġermanja, Franza, Spanja u r-Renju Unit. B'din il-bidla, in-numru ta' finalisti reġa' ġie restawrat għal ħamsa u għoxrin.</p>
<p>Fit-31 ta' Awwissu 2010, <ref target="https://mt.wikipedia.org/wiki/Svante_Stockselius">Svante Stockselius</ref> ħalla postu bħala Superviżur Eżekuttiv tal-Festival tal-Eurovision, b'postu jieħdu n-Norveġiż Jon Ola Sand.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Allokazzjoni tas-semifinali
<p>It-tlugħ tal-poloz ta' kif se jitkantaw il-kanzunetti tas-semifinali saru nhar it-Tnejn 17 ta' Jannar 2011. Il-pajjiżi parteċipanti ġew maqsuma f'sitt urni skont kif ivvutaw sal-2010. It-tlugħ barra li ddeċieda f'liema semifinali se tikkompeti semifinali, iddetermina jekk hux mal-ewwel jew mal-aħħar nofs tas-semifinali, sabiex id-delegazzjonijiet ikunu jafu bil-ħinijiet rispettivi tal-provi. Ġie wkoll deċiż f'liema semifinali l-pajjiżi tal-"Big Five" (Franza, il-Ġermanja, Spanja, ir-Renju Unit u l-Italja) se jivvutaw.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>

Parteċipanti
<p>Nhar il-31 ta' Diċembru 2010, l-EBU ikkonfermat li tlieta u erbgħin pajjiż se jieħdu sehem fil-Eurovision 2011. Din l-edizzjoni se tara r-ritorn ta' erba' pajjiżi – l-Awstrija, l-Italja, San Marino u l-Ungerija. Il-Montenegro applikaw biex jieħdu sehem fil-konkors fl-4 ta' Diċembru, però irtiraw in-nomina tagħha fit-23 ta' Diċembru.</p>
<p>Għall-bidu s-<ref target="https://mt.wikipedia.org/wiki/Slovakkja_fil-Festival_tal-Eurovision">Slovakkja</ref> ħabret l-irtirar tagħha mill-avveniment minħabba raġunijiet finanzjarji, minkejja li sondaġġ pubbliku fuq is-sit uffiċjali tal-istazzjon <ref target="https://mt.wikipedia.org/wiki/Slovenská_televízia">Slovenská televízia</ref> (STV) wera vot favur parteċipazzjoni. STV ħabbru li kienu beħsiebhom jirritornaw għall-<ref target="https://mt.wikipedia.org/wiki/Festival_tal-Eurovision_2012">konkors tal-2012</ref>. Madanakollu, l-applikazzjoni Slovakka baqgħet fuq il-lista proviżorja. Lejn Jannar tal-2011, STV tenniet li s-Slovakkja kienet fil-fatt se tirtira mill-festival kawża ta' problemi finanzjarji u bidliet fl-organika. Madanakollu, il-pajjiż ġie mniżżel mill-EBU bħala wieħed mis-semifinalisti fit-tlugħ tal-poloz tas-17 ta' Jannar, u STV aktar tard ikkonfermat li kienu se jipparteċipaw sabiex jevitaw li jieħdu multa talli rtiraw tard.</p>
<p>Waqt laqgħa f'Belgrad fit-28 ta' Awwissu 2010, l-EBU iddeċidiet li kull pajjiż għandu jagħżel l-artist u l-kanzunetta tiegħu qabel l-14 ta' Marzu 2011. Nhar is-17 ta' Jannar 2011, ittellgħu l-poloz għall-postijiet fiż-żewġ semifinali ġewwa Düsseldorf.</p>
Semifinali
Semifinali 1
<list type="unordered"><item>L-ewwel semifinali saret fl-Esprit Arena f'Düsseldorf fl-10 ta' Mejju 2011.</item>
<item>L-għaxar pajjiżi f'din is-semifinali bl-iktar punti, skont kombinazzjoni ta' voti tal-ġurija u tal-pubbliku minn kull pajjiż, ikkwalifikaw għall-finali.</item>
<item>Ir-Renju Unit u Spanja iridu jxandru u jivvutaw f'din is-semifinali.</item></list>

Semifinali 2
<list type="unordered"><item>It-tieni semifinali saret fl-Esprit Arena f'Düsseldorf fit-12 ta' Mejju 2011.</item>
<item>L-għaxar pajjiżi f'din is-semifinali bl-iktar punti, skont kombinazzjoni ta' voti tal-ġurija u tal-pubbliku minn kull pajjiż, ikkwalifikaw għall-finali.</item>
<item>Franza, il-Ġermanja u l-Italja iridu jxandru u jivvutaw f'din is-semifinali.</item></list>

Finali
<list type="unordered"><item>Il-finali saret fl-14 ta' Mejju 2011.</item>
<item>Huma biss il-pajjiżi tal-"Big Five" li ikkwalifikaw awtomatikament għall-finali.</item>
<item>Miż-żewġ semifinali tal-10 u t-12 ta' Mejju 2011, għoxrin pajjiż ikkwalifikaw għall-finali. Total ta' ħamsa u għoxrin pajjiż ikkontestaw il-finali.</item>
<item>Is-sistema ta' votazzjoni wżata se tkun l-istess bħal dik tal-edizzjoni tal-2010, b'kombinazzjoni tal-voti tal-ġurija u tal-pubbliku jiddeċiedu r-rebbieħ. It-telespettaturi jistgħu jivvutaw matul l-esebizzjonijiet, bil-votazzjoni jagħlaq ħmistax-il minuta wara t-tmien tal-kanzunetti.</item></list>



12-il punt
<p>Hawn taħt hawn taqsira tat-tnax-il punt li ngħataw fil-finali:</p>



Ħoloq esterni

<list type="unordered"><item><ref target="http://www.eurovision.tv/">Sit uffiċjali</ref></item></list>
</text></body></html>