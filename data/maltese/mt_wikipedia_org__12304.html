<html><body><text id="wikipedia_mt_wikipedia_org__12304.html" ns="0" revid="251194" sourceurl="https://mt.wikipedia.org/wiki/Storja_ta%27_Arsenal_FC_(1966%E2%80%93pre%C5%BCent)" title="Storja ta' Arsenal FC (1966–preżent)" type="wikipedia">Storja ta' Arsenal FC (1966–preżent)
<p>L-<hi rend="bold">istorja ta' Arsenal FC mill-1966 sal-ġurnata tal-lum</hi> tgħatti t-tielet, ir-raba' u l-ħames perjodu ta' suċċess fl-istorja tat-tim tal-Arsenal, fejn jinkludu tliet Doppjetti, Doppjetta fit-Tazza u suċċess fuq kamp Ewropew.</p>
<p>Wara l-ħatra ta' <ref target="https://mt.wikipedia.org/wiki/Bertie_Mee">Bertie Mee</ref> fl-1966 huma rebħu t-<ref target="https://mt.wikipedia.org/wiki/Tazza_tal-Fieri">Tazza tal-Fieri</ref> tal-<ref target="https://mt.wikipedia.org/wiki/Tazza_tal-Fieri_1969-70">1969–70</ref>, l-ewwel trofew Ewropew, kif ukoll l-ewwel <ref target="https://mt.wikipedia.org/wiki/Id-Doppjetta">doppjetta</ref> tal-kampjonat u l-FA Cup fl-<ref target="https://mt.wikipedia.org/wiki/Kampjonat_tal-futbol_Ingliż_1970–71">1970–71</ref>. Madanakollu, dan it-tim rebbieħ ma tantx dam magħqud u kawża ta' dan, id-deċennju ta' wara kien karatterizzat minn serje ta' riżultati diżappuntatnti lejn tmiem it-tragward, li jinkludu tliet telfiet f'finali tal-FA Cup (1971–72, 1977–78 u 1979–80) u telfa bil-<ref target="https://mt.wikipedia.org/wiki/Għoti_tal-penalties">penalties</ref> fit-<ref target="https://mt.wikipedia.org/wiki/Tazza_tat-Tazez_Ewropej_1979-80">Tazza tat-Tazez Ewropej 1979–80</ref>. L-uniku suċċess tal-klabb kienet l-FA Cup tal-1978–79 meta għelbu fil-finali lil <ref target="https://mt.wikipedia.org/wiki/Manchester_United_FC">Manchester United</ref>.</p>
<p>Wara stagħdir fis-snin tmenin, ir-ritorn tal-eks plejer <ref target="https://mt.wikipedia.org/wiki/George_Graham">George Graham</ref> bħala kowċ fl-1986 wassal għat-tielet perjodu ta' glorja. Arsenal rebħu l-League Cup tal-1986–87, żewġ titli tal-kampjonat fl-<ref target="https://mt.wikipedia.org/wiki/Kampjonat_tal-futbol_Ingliż_1988–89">1988–89</ref> u l-<ref target="https://mt.wikipedia.org/wiki/Kampjonat_tal-futbol_Ingliż_1990–91">1990–91</ref>, id-doppjetta tal-FA Cup u l-League Cup fl-1992–93 u t-tieni trofew Ewropew, it-Tazza tat-Tazez Ewropej tal-<ref target="https://mt.wikipedia.org/wiki/Tazza_tat-Tazez_Ewropej_1993-94">1993–94</ref>. Madanakollu, ir-reputazzjoni ta' Graham kienet ġiet imtappna meta ġie żvelat li kien irċieva flus minn taħt fuq it-trasferiment ta' ċerti ta' plejers, u b'konsegwenza ta' dan ġie eżonerat minn xogħlu fl-1995.</p>
<p>Il-ħames perjodu ta' suċċess wasal mal-ħatra ta' <ref target="https://mt.wikipedia.org/wiki/Arsène_Wenger">Arsène Wenger</ref> fl-1996. Taħtu, l-Arsenal rebħu t-tieni doppjetta ta' kampjonat u tazza fl-<ref target="https://mt.wikipedia.org/wiki/Premier_League_1997–98">1997–98</ref>, u t-tielet waħda fl-<ref target="https://mt.wikipedia.org/wiki/Premier_League_2001–02">2001–02</ref>. Barra minn hekk, il-klabb spiċċa rebbieħ fl-2002–03 u l-2004–05 tal-FA Cup, u kif ukoll rebbieħ tal-<ref target="https://mt.wikipedia.org/wiki/Premier_League">Premier League</ref> fl-<ref target="https://mt.wikipedia.org/wiki/Premier_League_2003–04">2003–04</ref>, mingħajr ma jitilfu logħba waħda. Fl-<ref target="https://mt.wikipedia.org/wiki/UEFA_Champions_League_2005–06">2005–06</ref> huma saru l-ewwel tim ibbażat f'Londra li qatt laħqu l-finali tal-<ref target="https://mt.wikipedia.org/wiki/UEFA_Champions_League">UEFA Champions League</ref>, però spiċċaw fuq in-naħa telliefa meta sofrew telfa ta' 2–1 kontra t-tim ta' <ref target="https://mt.wikipedia.org/wiki/FC_Barcelona">FC Barcelona</ref>. Fl-istaġun ta' wara l-Arsenal ħallew l-istadju storiku ta' <ref target="https://mt.wikipedia.org/wiki/Highbury">Highbury</ref> biex ittrasferixxew fl-istadju l-ġdid tal-<ref target="https://mt.wikipedia.org/wiki/Emirates_Stadium">Emirates Stadium</ref>, li jinsab ftit metri 'l bogħod mill-impjant il-qadim.</p>
L-ewwel Doppjetta (1966–1976)
<p>Wara t-tkeċċija ta' <ref target="https://mt.wikipedia.org/wiki/Billy_Wright">Billy Wright</ref> fis-sajf tal-1966, Arsenal ħatru lill-<ref target="https://mt.wikipedia.org/wiki/Fiżjoterapista">fiżjoterapista</ref> <ref target="https://mt.wikipedia.org/wiki/Bertie_Mee">Bertie Mee</ref> bħala s-suċċessur tiegħu. Din il-mossa kienet waħda li qanqlet sorpriża kbira, saħansitra anke għal Mee stess, li għamel rikjesta biex jerġa' lura fl-irwol li kellu qabel ta' fiżjoterapista li kieku dan l-irwol il-ġdid ma jkunx qed jiffunzjona tajjeb wara tnax-il xahar.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Flimkien mal-assistent tiegħu Dave Sexton, Mee ġab viżjoni aktar professjonali lill-klabb u ppromova lil talenti ġodda; it-tim ġovanili tal-Arsenal kien għadu kif rebaħ l-<ref target="https://mt.wikipedia.org/wiki/FA_Youth_Cup">FA Youth Cup</ref> fl-1966, u plejers offensivi bħal <ref target="https://mt.wikipedia.org/wiki/Charlie_George">Charlie George</ref>, <ref target="https://mt.wikipedia.org/wiki/John_Radford">John Radford</ref>, <ref target="https://mt.wikipedia.org/wiki/Peter_Simpson">Peter Simpson</ref> u <ref target="https://mt.wikipedia.org/wiki/Ray_Kennedy">Ray Kennedy</ref> ġew promossi għall-ewwel tim.</p>
<p>Mee ikkomplementa din l-abilità offensiva b'xi elementi aktar esperjenzi; il-<ref target="https://mt.wikipedia.org/wiki/Kaptan_(futbol)">kaptan</ref> <ref target="https://mt.wikipedia.org/wiki/Frank_McLintock">Frank McLintock</ref> fil-qalba tad-difiża kien jidderieġi difiża qawwija, waqt li l-imqit <ref target="https://mt.wikipedia.org/wiki/Peter_Storey">Peter Storey</ref> kellu l-irwol ta' <ref target="https://mt.wikipedia.org/wiki/Midfilder_difensiv">midfilder difensiv</ref>. It-tim mal-ewwel wera sinjali ta' speranza meta laħqu żewġ finali suċċessivi tal-<ref target="https://mt.wikipedia.org/wiki/Football_League_Cup">League Cup</ref> fl-1968 u l-1969, però, fiż-żewġ drabi l-<hi rend="italic">Gunners</hi> marru lejn darhom b'idhom f'idhom. Fl-ewwel darba, Arsenal tilfu kontra <ref target="https://mt.wikipedia.org/wiki/Leeds_United_FC">Leeds United</ref> ta' <ref target="https://mt.wikipedia.org/wiki/Done_Revie">Done Revie</ref> bl-iskor ta' 1–0, b'Tery Cooper jikseb l-uniku gowl.</p>
<p>Fit-tieni finali l-Arsenal sofrew telfa b'sorpriża ta' 3–1 kontra <ref target="https://mt.wikipedia.org/wiki/Swindon_Town_FC">Swindon Town</ref>, formazzjoni tat-<ref target="https://mt.wikipedia.org/wiki/It-Tielet_Diviżjoni_tal-Football_League">Tielet Diviżjoni</ref>. Minħabba li tmienja mit-tim kellhom l-<ref target="https://mt.wikipedia.org/wiki/Influwenza">influwenza</ref> li wasslet ukoll għall-partita preċedenti tal-kampjonat biex tiġi posposta,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Arsenal irnexxielhom jilħqu biss il-<ref target="https://mt.wikipedia.org/wiki/Ħin_supplementari">ħin supplementari</ref> grazzi għal żball mill-gowler avversarju li ta lil <ref target="https://mt.wikipedia.org/wiki/Bobby_Gould">Bobby Gould</ref> il-gowl tal-pari. Fil-ħin supplementari, <ref target="https://mt.wikipedia.org/wiki/Don_Rodgers">Don Rodgers</ref> sab ix-xibka darbtejn biex sfuma ċ-ċans tal-Arsenal li jirbħu din il-finali. Madanakollu, dan l-istaġun ma kienx diżastru totali għall-Arsenal; huma wkoll spiċċaw fir-raba' post, li tathom post fl-Ewropa għall-istaġun 1969–70.</p>
<p>Is-sena ta' wara kienet is-sena tar-ribalta Ewropea. Il-klabb ġabar l-ewwel unur fi sbatax-il sena u wkoll l-ewwel trofew Ewropew, it-<ref target="https://mt.wikipedia.org/wiki/Tazza_tal-Fieri_1969-70">Tazza tal-Fieri tal-1969–70</ref>. Arsenal rebħu lill-<ref target="https://mt.wikipedia.org/wiki/Olanda">Olandiżi</ref> ta' <ref target="https://mt.wikipedia.org/wiki/AFC_Ajax">Ajax</ref> 3–1 fis-semifinali, u fil-finali kontra <ref target="https://mt.wikipedia.org/wiki/RSC_Anderlecht">Anderlecht</ref> kienu awturi ta' rimonta magħrufa.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Arsenal kienu 3–0 minn taħt wara 74 minuta mill-ewwel leg fi <ref target="https://mt.wikipedia.org/wiki/Stade_Émile_Versé">Stade Émile Versé</ref>, però <ref target="https://mt.wikipedia.org/wiki/Ray_Kennedy">Ray Kennedy</ref> skorja gowl barra minn darhom li ta ċans lil Arsenal biex ġewwa darhom jirribaltaw l-iskor; fit-tieni leg, quddiem il-grawnd ippakjat ta' Highbury u ispirati mill-kaptan Frank McLintock, Arsenal rebħu 3–0 b'gowls ta' <ref target="https://mt.wikipedia.org/wiki/John_Radford">John Radford</ref>, <ref target="https://mt.wikipedia.org/wiki/Eddie_Kelly">Eddie Kelly</ref> u <ref target="https://mt.wikipedia.org/wiki/Jon_Sammels">Jon Sammels</ref>, biex rebħu l-konfront bl-iskor totali ta' 4–3.</p>
<p>Fl-istess staġun, l-Arsenal ma kklassifikaw iżjed mit-tnax-il post fil-kampjonat, forsi minħabba d-distrazzjoni li offriet il-kampanja Ewropea, u mal-ewwel ma dehrux bħala kontendenti għat-titlu. Però, fl-<ref target="https://mt.wikipedia.org/wiki/Kampjonat_tal-futbol_Ingliż_1970–71">istaġun 1970–71</ref>, it-tim tal-Arsenal mexa biex sar it-tieni tim tas-seklu 20 li qatt rebaħ id-<ref target="https://mt.wikipedia.org/wiki/Id-Doppjetta">Doppjetta</ref> tal-FA Cup u l-kampjonat, fejn din kienet l-ewwel waħda tal-klabb. Wara bidu brillanti, l-Arsenal dehru barra mit-tellieqa għall-konkwista tat-titlu wara telfa f'Settembru ta' 5–0 kontra <ref target="https://mt.wikipedia.org/wiki/Stoke_City_FC">Stoke City</ref>. Madankollu, l-Arsenal irkupraw u għamlu serje ta' riżultati pożittivi (ma tilfux partita fil-kampjonat sa Jannar), u hekk kif kien riesaq tmiem l-istaġun huma kienu nvoluti f'tellieqa mat-tim ta' <ref target="https://mt.wikipedia.org/wiki/Leeds_United_FC">Leeds United</ref>.</p>
<p>Telliefa bl-iskor ta' 1–0 mit-tim ta' Leeds f'April, il-plejers ta' Mee kienu jinsabu taħt pressjoni. Biex jirħbu l-kampjonat grazzi għall-aqwa medja ta' gowls skurjati, fl-aħħar ġurnata tal-kampjonat huma riedu rebħa jew pari ta' mingħajr gowls kontra r-rivali <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> f'<ref target="https://mt.wikipedia.org/wiki/White_Hart_Lane">White Hart Lane</ref>. Gowl fis-87 minuta ta' Ray Kennedy ta lil Arsenal vantaġġ ta' 1–0 li baqgħu jżommuh sa tmiem il-partita, minkejja l-ħafna sforzi ta' Spurs biex jiksbu l-pari, sabiex l-Arsenal rebħu u kisbu t-titlu. Sadanittant, l-Arsenal laħqu wkoll il-finali tal-FA Cup, wara battalja missielta kontra Stoke li rathom jiksbu l-pari wara li kienu minn taħt 2–0, u jisfurzaw biex tintlagħab partita oħra li eventwalment rebħuha. Fil-finali, ħamest ijiem wara r-rebħa f'Tottenham, l-Arsenal rebħu f'<ref target="https://mt.wikipedia.org/wiki/Wembley_Stadium">Wembley</ref> lit-tim ta' <ref target="https://mt.wikipedia.org/wiki/Liverpool_FC">Liverpool</ref> bi skor finali ta' 2–1; l-Arsenal marru 1–0 minn taħt kmieni fil-ħin barrani, qabel ma <ref target="https://mt.wikipedia.org/wiki/Eddie_Kelly">Eddie Kelly</ref> skorja l-gowl tal-pari fil-101 minuta.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Għaxar minuti wara, <ref target="https://mt.wikipedia.org/wiki/Charlie_George">Charlie George</ref> skorja l-gowl rebbieħ minn tarf il-kaxxa l-kbira biex rebbaħ it-tazza u d-Doppjetta lill-Arsenal.</p>
<p>Id-Doppjetta kellha tkun il-quċċata ta' deċennju ikkaratterizzat minn sensiela ta' riżultati diżappuntati fl-iktar fażi importanti. Minkejja li kisbu l-firma tar-rebbieħ tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> <ref target="https://mt.wikipedia.org/wiki/Alan_Ball">Alan Ball</ref> għal ċifra rekord għall-klabb ta' £220,000, l-Arsenal bdew l-<ref target="https://mt.wikipedia.org/wiki/Kampjonat_tal-futbol_Ingliż_1971–72">istaġun 1971–72</ref> ħażin, fejn tilfu tliet partiti f'Awwissu,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u spiċċaw jilgħabu ġirja sħiħa għall-kumplament tal-istaġun, fejn fl-aħħar spiċċaw fil-ħames post. Id-debutt fit-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> kien wieħed inkoraġġanti, però spiċċaw eliminati fil-kwarti tal-finali mit-tim tal-Ajax ispirat minn <ref target="https://mt.wikipedia.org/wiki/Johan_Cruyff">Johan Cruyff</ref>, fejn dawn tal-aħħar komplew fil-kompetizzjoni biex rebħu t-trofew li kien parti minn tripletta ta' titli Ewropej. Arsenal ukoll waslu sal-finali tal-FA Cup għat-tieni sena konsekuttiva; ripetizzjoni tal-finali tal-League Cup tal-1968 li tilfu 1–0 kontra Leeds United, f'partita nieqsa minn azzjonijiet denji ta' nota.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Arsenal spiċċaw fit-tieni post tal-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> fl-<ref target="https://mt.wikipedia.org/wiki/Kampjonat_tal-futbol_Ingliż_1972–73">1972–73</ref>, però f'temp ta' sena t-tim rebbieħ tad-doppjetta kien spiċċa, u Mee ma setax isib il-mod kif jibni tim ġdid minfloku. Il-forma tat-tim kienet f'dekadenza kbira, fejn spiċċw fis-sittax-il post fl-<ref target="https://mt.wikipedia.org/wiki/Kampjonat_tal-futbol_Ingliż_1974–75">1974–75</ref> u fis-sbatax-il post fl-<ref target="https://mt.wikipedia.org/wiki/Kampjonat_tal-futbol_Ingliż_1975–76">1975–76</ref>, l-agħar pożizzjoni f'iktar minn erbgħin sena, li wasslet għar-riżenja ta' Mee. Il-kowċ ta' Tottenham <ref target="https://mt.wikipedia.org/wiki/Terry_Neill">Terry Neill</ref>, plejer veteran ta' tim tal-Arsenal, ġie maħtur minfloku, anke jekk lit-tim preċedenti tiegħu qatt ma wassalhom iktar minn nofs il-klassifika, biex b'hekk sar l-iżgħar kowċ li qatt kellu l-Arsenal.</p>
Erba' finali taħt Neill (1976–1980)
<p>Taħt Neill, l-Arsenal reġgħu rritornaw lura fl-ewwel nofs tal-klassifika, f'parti minnhom ispirati mit-talent emerġenti <ref target="https://mt.wikipedia.org/wiki/Irlanda">Irlandiż</ref> <ref target="https://mt.wikipedia.org/wiki/Liam_Brady">Liam Brady</ref>. Brady ifforma parti minn kontinġent qawwi ta' Irlandiżi f'Highbury, li kien jinkludi lil <ref target="https://mt.wikipedia.org/wiki/Pat_Rice">Pat Rice</ref>, <ref target="https://mt.wikipedia.org/wiki/Frank_Stapleton">Frank Stapleton</ref>, <ref target="https://mt.wikipedia.org/wiki/Pat_Jennings">Pat Jennings</ref> u ż-żagħżugħ <ref target="https://mt.wikipedia.org/wiki/David_O'Leary">David O'Leary</ref>. Ma' dan il-grupp żdiedu wkoll l-akkwisti l-ġodda <ref target="https://mt.wikipedia.org/wiki/Malcolm_Macdonald">Malcolm Macdonald</ref> u <ref target="https://mt.wikipedia.org/wiki/Alan_Hudson">Alan Hudson</ref>, flimkien mar-ritorn ta' <ref target="https://mt.wikipedia.org/wiki/Don_Howe">Don Howe</ref>, li kien parti mill-istaff meta ntrebħet id-Doppjeta, fl-organizzazzjoni teknika.</p>
<p>Minkejja li f'dak iż-żmien ma setgħux iħabbtuha mad-dominanza ta' <ref target="https://mt.wikipedia.org/wiki/Liverpool_FC">Liverpool</ref> fil-kampjonat, lejn tmiem id-deċennju huma wrew il-qawwa tagħhom fl-FA Cup. Arsenal laħqu tliet finali infila (fl-1978, 1978, u fl-1980), imma rebħet waħda biss, il-finali tal-1979 kontra <ref target="https://mt.wikipedia.org/wiki/Manchester_United_FC">Manchester United</ref>. Illuminata mill-istilla ta' Brady, l-Arsenal marru 2–0 minn fuq permezz ta' <ref target="https://mt.wikipedia.org/wiki/Brian_Talbot">Brian Talbot</ref> u <ref target="https://mt.wikipedia.org/wiki/Frank_Stapleton">Frank Stapleton</ref> u dehru fi triqithom lejn rebħa; b'ħames minuti minn tmiem il-konfront, United skorjaw darbtejn biex ippareġġaw l-iskor. Il-<ref target="https://mt.wikipedia.org/wiki/Ħin_supplementari">ħin supplementari</ref> deher li se jkun ir-riżultat tal-konfront, qabel ma <ref target="https://mt.wikipedia.org/wiki/Alan_Sunderland">Alan Sunderland</ref> ikkonverta l-passaġġ ta' <ref target="https://mt.wikipedia.org/wiki/Graham_Rix">Graham Rix</ref> fil-ħin miżjud biex ta rebħa famuża ta' 3–2.</p>
<p>L-istaġun ta' wara tal-<ref target="https://mt.wikipedia.org/wiki/Kampjonat_tal–futbol_Ingliż_1979-80">1979–80</ref>, ma ta l-ebda frott fejn Arsenal lagħbu rekord ta' 70 partita u laħqu żewġ finali, però l-ebda trofew ma spiċċa f'idejhom. L-Arsenal kienu favoriti li jirbħu lit-tim tat-<ref target="https://mt.wikipedia.org/wiki/It-Tieni_Diviżjoni_tal-Football_League">Tieni Diviżjoni</ref> <ref target="https://mt.wikipedia.org/wiki/West_Ham_United_FC">West Ham United</ref> fil-finali tal-FA Cup, imma d-daqqa ta' ras ta' <ref target="https://mt.wikipedia.org/wiki/Trevor_Brooking">Trevor Brooking</ref> tat rebħa bla mistenni lit-tim ta' West Ham. Sadanittant, huma laħqu wkoll il-finali tat-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref> kontra <ref target="https://mt.wikipedia.org/wiki/Valencia_CF">Valencia</ref>, wara li l-gowl ta' <ref target="https://mt.wikipedia.org/wiki/Paul_Vaessen">Paul Vaessen</ref> kien tahom rebħa famuża fis-semifinali kontra <ref target="https://mt.wikipedia.org/wiki/Juventus_FC">Juventus</ref>; il-finali spiċċat mingħajr gowls u Arsenal tilfu bil-penalties, bi Brady u Rix jonqsu li jikkonvertu mill-ħdax-il metru.</p>
Dekadenza qasira (1980–1986)
<p>Liam Brady ħalla lit-tim tal-Arsenal għat-tim Taljan ta' Juventus fis-sajf tal-1980, u t-tim daħal f'perjodu fejn ma tantx gawda suċċess. Huma komplew jispiċċaw mal-ewwel erbgħa fil-bidu tas-snin tmenin, fejn minkejja dan qatt ma dehru li kellhom ċans li jirbħu t-titlu nazzjonali, u lanqas fl-FA Cup ma kien għad baqalhom l-istess suċċess li tant kellhom fis-snin preċedenti. L-aqwa staġun f'dan iż-żmien ikrah kien dak tal-<ref target="https://mt.wikipedia.org/wiki/Kampjonat_tal-futbol_Ingliż_1982–83">1982–83</ref> meta l-Arsenal waslu sas-semifinali taż-żewġ tazez Ingliżi, però sfaw eliminati fit-tnejn li huma minn <ref target="https://mt.wikipedia.org/wiki/Manchester_United">Manchester United</ref>. Neill f'ċerti istanti naqas li jikkontrolla lit-tim tiegħu; matul il-ġestjoni tiegħu, kellu diversi argumenti ma' diversi plejers (fosthom Hudson u Macdonald) u ma setax inaqqas il-vizzju tax-xorb li kien infiltra fost l-iskwadra.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>L-akkwisti li għamel biex jissostitwixxu lil Brady u Stapleton naqsu li jagħmlu l-istess impatt, u lejn tmiem tal-ġestjoni ta' Neill il-klabb sofra diversi telfiet imbarazzanti; din tinkludi telfiet kontra <ref target="https://mt.wikipedia.org/wiki/KFC_Winterslag">KFC Winterslag</ref> fit-<ref target="https://mt.wikipedia.org/wiki/Tazza_UEFA_1981–82">Tazza UEFA 1981–82</ref> u kontra t-tim tat-<ref target="https://mt.wikipedia.org/wiki/It-Tielet_Diviżjoni_tal-Football_League">Tielet Diviżjoni</ref> <ref target="https://mt.wikipedia.org/wiki/Walsall_FC">Walsall</ref> fil-League Cup 1983-84. Neill ġie mneħħi mill-kariga f'Diċembru 1983, ftit wara dan ir-riżultat tal-aħħar.</p>
<p><ref target="https://mt.wikipedia.org/wiki/Done_Howe">Done Howe</ref>, l-assistent ta' Neill, sar is-suċċessur ta' dan tal-aħħar però lanqas hu ma rnexxielu jwassal lill-Arsenal għal ebda trofew. Minkejja li t-tim wasal sas-sitt u s-seba' post fil-klassifika taħt il-gwida ta' Howe, huma qatt ma dehru li kienu se jkunu fil-tellieqa għat-titlu (minkejja li kienu fil-quċċata tal-kampjonat f'Ottubru tal-1984), u spiċċaw barra mill-FA Cup 1984–85 kontra l-formazzjoni mit-Tielet Diviżjoni ta' <ref target="https://mt.wikipedia.org/wiki/York_City_FC">York City</ref>. Il-partitarji bdew isiru frustrati bin-nuqqas ta' prestazzjonijiet tajbin tal-klabb u l-attendenzi bdew jinżlu taħt l-20,000.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> F'Marzu tal-1986, wara li sema' li l-bord kien avviċina lill-kowċ ta' FC Barcelona <ref target="https://mt.wikipedia.org/wiki/Terry_Venables">Terry Venables</ref> bħala s-suċċessur tiegħu,<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Howe irreżenja. <ref target="https://mt.wikipedia.org/wiki/Steve_Burtenshaw">Steve Burtenshaw</ref> ħa l-inkarigu temporanju tat-tim, però l-klabb iddeċieda li jaraw min seta' jkun is-suċċessur permanenti ta' Howe.</p>
Is-snin ta' George Graham (1986–1995)
<figure><caption><ref target="https://mt.wikipedia.org/wiki/Alan_Martin_Smith">Alan Smith</ref> fuq l-attakk fil-partita bejn Arsenal u <ref target="https://mt.wikipedia.org/wiki/Sheffield_Wednesday_FC">Sheffield Wednesday</ref> f'partita li ntlagħbet f'<ref target="https://mt.wikipedia.org/wiki/Arsenal_Stadium">Highbury</ref> fl-1992; Arsenal rebħu 7-1</caption></figure>
<p>F'Mejju tal-1986, il-kowċ ta' <ref target="https://mt.wikipedia.org/wiki/Millwall_FC">Millwall</ref> <ref target="https://mt.wikipedia.org/wiki/George_Graham">George Graham</ref>, plejer veteran tat-tim tal-Arsenal, ġie maħtur bħala s-suċċessur permanenti ta' Howe, hu dan kien se jimmarka era ġdida ta' suċċess f'Highbury. Graham bil-mod il-mod beda jbigħ diversi plejers li kienu daħlu fiż-żmien u minflokhom xtara plejers ġodda u ppromova plejers mit-tim ġovanili, waqt li impona dixxiplina aktar stretta minn dik adottata mill-predeċessuri tiegħu, kemm ġewwa u barra l-grawnd. Il-forma tal-Arsenal mal-ewwel tjiebet, tant hu hekk li kienu l-ewwel fil-kampjonat sal-Milied tal-1986.</p>
<p>Plejers bħal <ref target="https://mt.wikipedia.org/wiki/Kenny_Sansom">Kenny Sansom</ref>, <ref target="https://mt.wikipedia.org/wiki/Steve_Williams">Steve Williams</ref>, <ref target="https://mt.wikipedia.org/wiki/Tommy_Caton">Tommy Caton</ref>, <ref target="https://mt.wikipedia.org/wiki/Charlie_Nicholas">Charlie Nicholas</ref> u <ref target="https://mt.wikipedia.org/wiki/Gus_Caesar">Gus Caesar</ref> ġew skartati ħafna drabi mis-selezzjoni u l-Arsenal kellu issa wiċċ ġdid bi plejers bħal <ref target="https://mt.wikipedia.org/wiki/Lee_Dixon">Lee Dixon</ref>, <ref target="https://mt.wikipedia.org/wiki/Nigel_Winterburn">Nigel Winterburn</ref>, <ref target="https://mt.wikipedia.org/wiki/Steve_Bould">Steve Bould</ref>, <ref target="https://mt.wikipedia.org/wiki/David_Rocastle">David Rocastle</ref>, <ref target="https://mt.wikipedia.org/wiki/Alan_Martin_Smith">Alan Martin Smith</ref> u <ref target="https://mt.wikipedia.org/wiki/Paul_Merson">Paul Merson</ref>.</p>
<p>Minkejja li l-Arsenal spiċċaw fir-raba' post fl-ewwel staġun taħt il-gwida ta' Graham, huma rebħu l-League Cup, f'kampanja li kienet immarkata minn partiti fejn kellhom jiġu minn taħt. Arsenal affrontaw lil Tottenham Hotspur fis-semifinali; wara li fl-ewwel leg f'Highbury tilfu 1–0 u kienu minn taħt fl-ewwel taqsima tat-tieni leg f'White Hart Lane, permezz tal-gowls ta' <ref target="https://mt.wikipedia.org/wiki/Viv_Anderson">Viv Anderson</ref> u <ref target="https://mt.wikipedia.org/wiki/Niall_Quinn">Niall Quinn</ref> huma ppareġġaw l-iskor għal 2–2 biex sfurzaw partita oħra biex tintlagħab;<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> fil-partita deċisiva Spurs marru fil-vantaġġ, qabel ma' gowls fl-aħħar ta' <ref target="https://mt.wikipedia.org/wiki/Ian_Allinson">Ian Allinson</ref> u <ref target="https://mt.wikipedia.org/wiki/David_Rocastle">David Rocastle</ref> irregalaw il-finali lit-tim tal-Arsenal. Il-finali kontra <ref target="https://mt.wikipedia.org/wiki/Liverpool_FC">Liverpool</ref> ipproduċiet l-istess prestazzjoni; l-Arsenal marru minn taħt b'gowl ta' <ref target="https://mt.wikipedia.org/wiki/Ian_Rush">Ian Rush</ref>, qabel ma' żewġ gowls ta' <ref target="https://mt.wikipedia.org/wiki/Charlie_Nicholas">Charlie Nicholas</ref> taw lill-Arsenal l-ewwel trijonf tal-League Cup u l-ewwel trofew fi tmien snin.</p>
<p>Waqt li l-Arsenal tilfu l-finali tal-League Cup tas-sena ta' wara (telfa b'sorpriża ta' 3–2 kontra <ref target="https://mt.wikipedia.org/wiki/Luton_Town_FC">Luton Town</ref>) il-forma tagħhom fil-kampjonat tjiebet. L-iskwadra ta' Graham kellha dixxiplina difensiva stretta, imġissma mill-kaptan żagħżugħ <ref target="https://mt.wikipedia.org/wiki/Tony_Adams">Tony Adams</ref>, li flimkien ma' <ref target="https://mt.wikipedia.org/wiki/Lee_Dixon">Lee Dixon</ref>, <ref target="https://mt.wikipedia.org/wiki/Steve_Bould">Steve Bould</ref> u <ref target="https://mt.wikipedia.org/wiki/Nigel_Winterburn">Nigel Winterburn</ref>, iffurmaw il-bażi tad-difiża tal-klabb għal aktar minn deċennju. Madanakollu, kuntrarju għal dak li kien memmen minn ħafna, matul iż-żmien ta' Graham l-Arsenal ma kinux tim ibbażat purament biex jiddefendu; Graham impjega lill-midfilders <ref target="https://mt.wikipedia.org/wiki/David_Rocastle">David Rocastle</ref>, <ref target="https://mt.wikipedia.org/wiki/Michael_Thomas">Michael Thomas</ref> u <ref target="https://mt.wikipedia.org/wiki/Paul_Merson">Paul Merson</ref>, u l-attakkant <ref target="https://mt.wikipedia.org/wiki/Alan_Martin_Smith">Alan Smith</ref> fil-formazzjoni tiegħu, fejn dan tal-aħħar grazzi għall-abilità prolifika li kellu quddiem il-lasta avversarja fit-tmien staġuni li qatta' mal-klabb skorja f'ħafna minnhom aktar minn 20 gowl f'kull staġun.</p>
<p>Fit-tmiem tat-tielet staġun ta' Graham mal-klabb (<ref target="https://mt.wikipedia.org/wiki/Kampjonat_tal-futbol_Ingliż_1988–89">1988–89</ref>), huma rebħu l-ewwel titlu tal-kampjonat mill-1971, b'mod drammatiku. Wara li sal-Milied kienu fil-quċċata tal-klassifika, posthom ħadulhom it-tim ta' <ref target="https://mt.wikipedia.org/wiki/Liverpool_FC">Liverpool</ref> wara li f'Mejju tilfu kontra <ref target="https://mt.wikipedia.org/wiki/Derby_County_FC">Derby County</ref> u ppareġġaw ġew darhom kontra <ref target="https://mt.wikipedia.org/wiki/Wimbledon_FC">Wimbledon</ref>. Arsenal kienu dehru li qatgħu qalbhom mill-konkwista tat-titlu, imma fl-aħħar partita tal-istaġun, nhar is-26 ta' Mejju, kienet kontra Liverpool ġewwa Anfield; Arsenal riedu jirbħu b'żewġ gowls biex jiksbu t-titlu. Bir-rebħ tal-<ref target="https://mt.wikipedia.org/wiki/FA_Cup">FA Cup</ref>, it-tim ta' Liverpool kienu l-favoriti li jkomplu d-Doppjetta. Alan Smith skorja għall-Arsenal kmieni fit-tieni taqsima biex bena vantaġġ ta' gowl, imma hekk kif l-arloġġ baqa' sejjer Arsenal naqsu li jġibu t-tieni gowl, u bid-disgħin minuta kienu diġà skorrew, l-Arsenal xorta riedu gowl ieħor. Sekondi biss tmiem, passaġġ filtranti ta' Smith sab liż-żagħżugħ Michael Thomas qalb id-difiża ta' Liverpool, fejn dan tal-aħħar qabbeż il-ballun fuq <ref target="https://mt.wikipedia.org/wiki/Bruce_Grobbelaar">Bruce Grobbelaar</ref> u għal ġox-xibka, biex Arsenal saru ċampjins tal-kampjonat.</p>
<p>Fl-istaġun suċċessiv l-Arsenal ma rnexxielhomx jerġgħu jiksbu t-titlu, huma spiċċaw fir-raba' post fl-<ref target="https://mt.wikipedia.org/wiki/Kampjonat_tal-futbol_Ingliż_1989–90">1989–90</ref> wara ċ-ċampjins <ref target="https://mt.wikipedia.org/wiki/Liverpool_FC">Liverpool</ref>, it-tieni klassifikati <ref target="https://mt.wikipedia.org/wiki/Aston_Villa_FC">Aston Villa</ref> u r-rivali lokali <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> fit-tielet. Huma wkoll naqsu li jħallu marka fit-tazez, u s-sospensjoni għall-klabbs Ingliża mill-kompetizzjonijiet Ewropej wara t-<ref target="https://mt.wikipedia.org/wiki/Traġedja_ta'_Heysel">traġedja ta' Heysel</ref> kienet għadha fis-seħħ, biex b'hekk l-Arsenal ma setgħux jirrapreżentaw lill-Ingilterra fit-Tazza taċ-Ċampjins.</p>
<p>Graham ra kif seta' jtejjeb l-iskwadra tiegħu u ġab lil <ref target="https://mt.wikipedia.org/wiki/David_Seaman">David Seaman</ref> u l-ġwejnħa <ref target="https://mt.wikipedia.org/wiki/Żvezja">Żvediża</ref> <ref target="https://mt.wikipedia.org/wiki/Andres_Limpar">Andres Limpar</ref>; iż-żewġ plejers kienu vitali fil-konkwista tat-titlu fl-<ref target="https://mt.wikipedia.org/wiki/Kampjonat_tal-futbol_Ingliż_1990–91">istaġun 1990–91</ref>, minkejja żewġ problemi serji. L-Arsenal soffrew tnaqqis ta' żewġ punti f'Ottubru tal-1990 wara li għaxar plejers tagħhom kienu involuti fi ġlieda ma' plejers ta' <ref target="https://mt.wikipedia.org/wiki/Manchester_United_FC">Manchester United</ref> f'partita f'<ref target="https://mt.wikipedia.org/wiki/Old_Trafford">Old Trafford</ref>, u l-kaptan tal-iskwadra Tony Adams ingħata sentenza ta' erba' xhur ħabs għal sewqan waqt li kien taħt l-effett tax-xorb f'Diċembru. Dawn l-avvenimenti xejn ma tappnu l-progress tal-Arsenal; huma tilfu biss logħba waħda fil-kampjonat u spiċċaw b'seba' punti vantaġġ. L-Arsenal laħqu wkoll is-semifinali tal-FA Cup fejn affrontaw lil Tottenham Hotspur; <ref target="https://mt.wikipedia.org/wiki/Paul_Gascoigne">Paul Gascoigne</ref> skorja minn frikik minn 27 metru wara biss ħames minuti u Tottenham ħarġu rebbieħa 3–1, fejn għall-<hi rend="italic">Gunners</hi> sfumat iċ-ċans tat-tieni Doppjetta.</p>
<p>F'Settembru 1991, l-Arsenal ħallsu somma rekord għall-klabb ta' £2.5 miljun lil <ref target="https://mt.wikipedia.org/wiki/Crystal_Palace_FC">Crystal Palace</ref> għas-servizzi tal-attakkant <ref target="https://mt.wikipedia.org/wiki/Ian_Wright">Ian Wright</ref>, li kellu jqatta' seba' snin ta' suċċess mal-klabb u jsir ukoll it-tieni l-aqwa skorer tagħhom ta' kull żmien.</p>
<p>L-<ref target="https://mt.wikipedia.org/wiki/Premier_League_1991–92">istaġun 1991–92</ref> ra lil Arsenal jipparteċipaw għall-ewwel darba fit-Tazza taċ-Ċampjins wara assenza ta' għoxrin sena. Din l-avventura marret ħażin; l-Arsenal ġew eliminati fit-tieni rawnd mill-<ref target="https://mt.wikipedia.org/wiki/SL_Benfica">Benfica</ref> biex naqqsu li jsibu post fil-fażi tal-gruppi. L-istaġun mar mill-ħażin għall-agħar hekk kif il-<hi rend="italic">Gunners</hi> ġew eliminati minn <ref target="https://mt.wikipedia.org/wiki/Wrexham_FC">Wrexham</ref> fl-FA Cup, minkejja li huma rkupraw matul il-kors tal-istaġun biex spiċċaw ir-raba' fil-kampjonat. Wara dan l-istaġun, Graham biddel it-tattika; hu sar aktar difensiv u l-iskwadra dehret inqas ibbażżata fuq l-offensiva, li kienet tiddependi prinċipalment mill-gowls ta' Wright. Bejn l-<ref target="https://mt.wikipedia.org/wiki/Kampjonat_tal-futbol_Ingliż_1986–87">1986–87</ref> u l-<ref target="https://mt.wikipedia.org/wiki/Premier_League_1991-92">1991–92</ref> Arsenal kellhom medja ta' 66 gowl fil-kampjonat kull staġun (kienu 81 fl- 1991–92), imma bejn l-<ref target="https://mt.wikipedia.org/wiki/Premier_League_1992–93">1992–93</ref> u l-<ref target="https://mt.wikipedia.org/wiki/Premier_League_1994–95">1994–95</ref> din iċ-ċifra naqset għal 48;<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> din tinkludi 40 gowl fl-1992–93, meta l-klabb spiċċa l-istaġun inawgurali tal-Premier League fl-10 post, fejn skorja inqas minn kwalunkwe klabb ieħor f'din id-diviżjoni, minkejja li kienu l-ewwel post fil-klassifika matul ix-xahar ta' Novembru.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-prestazzjoni tal-Arsenal fil-kompetizzjonijiet l-oħra kienet ferm itjeb, u fl-1992–93 huma saru l-ewwel tim Ingliż li qatt għamel id-Doppjetta tal-FA Cup u l-League Cup. Fil-finali tal-League, Arsenal sfidaw lil <ref target="https://mt.wikipedia.org/wiki/Sheffield_Wednesday">Sheffield Wednesday</ref>; it-tim tal-Arsenal, ispirat minn Merson, għamel rimonta minn gowl taħt biex rebaħ 2–1 bil-gowl rebbieħ jasal minn <ref target="https://mt.wikipedia.org/wiki/Steve_Morrow">Steve Morrow</ref>. Fl-FA Cup, fis-semifinali huma għelbu 1–0 lil Tottenham, u fil-finali lagħbu kontra Sheffield Wednesday, kontra l-istess tim li xi ġimgħat qabel kienet rebħulhom fil-finali tal-League Cup. Il-partita, wara li spiċċat 1–1 kellha terġa' tintlagħab; Wright fetaħ l-iskor għall-Arsenal però <ref target="https://mt.wikipedia.org/wiki/Chris_Waddle">Chris Waddle</ref> kiseb il-gowl tal-pari. Fil-<ref target="https://mt.wikipedia.org/wiki/Ħin_supplementari">ħin supplementari</ref>, eżattament fil-120 minuta, id-daqqa ta' ras ta' <ref target="https://mt.wikipedia.org/wiki/Andy_Lininghan">Andy Lininghan</ref> rebbaħ il-partita u d-Doppjetta għall-Arsenal.</p>
<p>Lejn tmiem l-<ref target="https://mt.wikipedia.org/wiki/Premier_League_1992–93">istaġun 1992–93</ref> Arsenal kienu qrib l-akkwist tal-midfilder ta' 21 sena <ref target="https://mt.wikipedia.org/wiki/Roy_Keane">Roy Keane</ref> minn <ref target="https://mt.wikipedia.org/wiki/Nottingham_Forest_FC">Nottingham Forest</ref>. Graham kien lest li jqawwi nofs il-grawnd tal-Arsenal u Keane kien is-suċċessur ideali tal-veteran <ref target="https://mt.wikipedia.org/wiki/Paul_Davis">Paul Davis</ref>, però minflok kienu <ref target="https://mt.wikipedia.org/wiki/Manchester_United_FC">Manchester United</ref> li assiguraw is-servizzi tal-plejer u l-uniku trasferiment li seħħ kien dak tal-ġwejnħa <ref target="https://mt.wikipedia.org/wiki/Eddie_McGoldrick">Eddie McGoldrick</ref> mingħand <ref target="https://mt.wikipedia.org/wiki/Crystal_Palace_FC">Crystal Palace</ref>. McGoldrick kien diżappunt kbir mal-Arsenal, fejn dam biss tliet staġuni u kien tilef postu mal-ewwel ħdax għall-akkwist il-ġdid matul l-<ref target="https://mt.wikipedia.org/wiki/Premier_League_1994–95">istaġun 1994–95</ref>.</p>
<p>Fl-<ref target="https://mt.wikipedia.org/wiki/Premier_League_1993–94">1993–94</ref>, l-Arsenal rebħu t-tieni trofew Ewropej; neqsin minn pedini importanti (<ref target="https://mt.wikipedia.org/wiki/John_Jensen">John Jensen</ref> u <ref target="https://mt.wikipedia.org/wiki/Martin_Keown">Martin Keown</ref> kienu mweġġa', waqt li Ian Wright kien sospiż) huma xorta waħda għelbu lill-favoriti u d-detenturi tat-tazza <ref target="https://mt.wikipedia.org/wiki/Parma_AC">Parma</ref> bl-iskor ta' 1–0 fil-finali tat-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref> li saret f'<ref target="https://mt.wikipedia.org/wiki/Kopenħagen">Kopenħagen</ref>. Bi prestazzjoni difensiva, kien Alan Smith li fil-21 minuta kiseb il-gowl rebbieħ. Din it-tazza kellha tkun l-aħħar unur ta' George Graham mal-klabb; fi Frar ta' wara l-Iskoċċiż ġie mkeċċi wara kważi disa' snin fil-kariga, wara li kien skopert li hu kien aċċetta ħlas illegali ta' £425,000 mill-aġent Norveġiż <ref target="https://mt.wikipedia.org/wiki/Rune_Hauge">Rune Hauge</ref> wara l-akkwist fl-1992 ta' John Jensen, wieħed mill-klijenti ta' Hauge.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Bruce Rioch: l-interrenju (1995–1996)
<p>L-assistent Stewart Houston ħa f'idejh lill-iskwadra sa tmiem l-<ref target="https://mt.wikipedia.org/wiki/Premier_League_1994–95">istaġun 1994–95</ref>. Arsenal spiċċaw fit-tnax-il post fil-Premier League (l-agħar pożizzjonii fil-Premier League sal-2008), imma xorta waħda irnexxielhom jilħqu għal darb'oħra l-finali tat-Tazza tat-Tazez Ewropej, wara semifinali titanika kontra <ref target="https://mt.wikipedia.org/wiki/UC_Sampdoria">Sampdoria</ref>, li rebħuha bil-penalties wara li spiċċaw pari ta' 5–5. L-Arsenal affrontaw lil <ref target="https://mt.wikipedia.org/wiki/Real_Zaragoza">Real Zaragoza</ref> fil-finali; <ref target="https://mt.wikipedia.org/wiki/Juan_Esnáider">Esnáider</ref> ta vantaġġ lill-Ispanjoli qabel ma' <ref target="https://mt.wikipedia.org/wiki/John_Hartson">John Hartson</ref> ugwalja r-riżultut. Il-partita dehret li se tispiċċa 1–1 u fi triq lejn il-lotterija tal-penalties, qabel ma l-midifilder <ref target="https://mt.wikipedia.org/wiki/Nayim">Nayim</ref> skorja minn 35 metru fl-aħħar minuta tal-ħin supplementari. David Seaman, li kien l-eroj tal-Arsenal fl-għoti tal-penalties tas-semifinali, ma laħaqx daħal fil-lasta fil-ħin u laħaq biss mess il-ballun qabel ma dan daħal ġox-xibka. </p>
<p>F'Ġunju tal-1995, l-Arsenal appuntaw lil <ref target="https://mt.wikipedia.org/wiki/Bruce_Rioch">Bruce Rioch</ref>, li kien għadu kif wassal lit-tim ta' <ref target="https://mt.wikipedia.org/wiki/Bolton_Wanderers_FC">Bolton Wanderers</ref> għall-finali tal-League Cup u l-promozzjoni għall-aqwa serje, bħala kowċ. Humal-ewwel kiser ir-rekord Brittaniku bit-trasferiment tal-attakant Olandiż <ref target="https://mt.wikipedia.org/wiki/Dennis_Bergkamp">Dennis Bergkamp</ref> mit-tim tal-<ref target="https://mt.wikipedia.org/wiki/Internazionale_Milano_FC">Inter</ref> għal somma ta' £7.5 miljun, fejn dan ifforma koppja impressjonanti ma' Ian Wright. Arsenal laħqu s-semifinali tal-League Cup u spiċċaw il-ħames fil-Premiership fi tmiem l-<ref target="https://mt.wikipedia.org/wiki/Premier_League_1995–96">istaġun 1995–96</ref>, fejn assiguraw post fit-Tazza UEFA fl-istaġun suċċessiv u qajjem speranza fost il-benjamini li jaraw l-iskwadra tiġġieled għar-rebħ tal-kampjonat. Madanakollu, l-era ta' Rioch intemmet ħesrem. F'Awwissu tal-1996, qabel il-bidu tal-istaġun, Rioch ġie mkeċċi wara diskussjoni fuq il-fondi tat-trasferimenti mal-bord tad-diretturi, diskussjoni li ħalliet lill-klabb f'instabilità kbira għal xi xhur. Stewart Houston reġa' tpoġġa temporanjament bħala l-kowċ tal-iskwadra. Hu baqa' hemm għal xahar, qabel ma irriżenja biex ħa l-inkarigu mat-tim ta' <ref target="https://mt.wikipedia.org/wiki/Queens_Park_Rangers_FC">QPR</ref>. <ref target="https://mt.wikipedia.org/wiki/Pat_Rice">Pat Rice</ref>, il-kowċ tat-tim ġovanili, mexxa lit-tim tal-kbar għal xi partiti, sakemm f'Settembru għamel wisa' lill-wasla tal-Franċiż <ref target="https://mt.wikipedia.org/wiki/Arsène_Wenger">Arsène Wenger</ref>.</p>
Żewġ Doppjetti oħra (1996–2003)
<figure><caption>Il-plejers u l-partitarji tal-Arsenal jiċċelebraw ir-rebħ tal-<ref target="https://mt.wikipedia.org/wiki/FA_Premier_League">Premier League</ref> 2004 b'parata fuq xarabank miftuħa.</caption></figure>
<p>It-tim immedjatament tjieb taħt it-tmexxija ta' Wenger, fejn spiċċa t-tielet u rebaħ post fit-Tazza UEFA fl-<ref target="https://mt.wikipedia.org/wiki/Premier_League_1996–97">1996–97</ref>, fejn kienet id-differenza tal-gowls li ma ħallithomx jikkassifikaw fit-tieni post u eventwalment għal post fiċ-Champions League. Wenger reġa' bena l-iskwadra bi grupp ta' plejers Franċiżi li kienu apparentament mhumiex magħrufa fir-<ref target="https://mt.wikipedia.org/wiki/Renju_Unit">Renju Unit</ref>. <ref target="https://mt.wikipedia.org/wiki/Patrick_Vieira">Patrick Vieira</ref> inxtara fuq parir ta' Wenger qabel ma dan kien għadu ħa t-tim f'idejh, u Wenger żied lil <ref target="https://mt.wikipedia.org/wiki/Nicolas_Anelka">Nicolas Anelka</ref> u <ref target="https://mt.wikipedia.org/wiki/Emmanuel_Petit">Emmanuel Petit</ref>, flimkien mal-ġwejnħa Olandiża <ref target="https://mt.wikipedia.org/wiki/Marc_Overmars">Marc Overmars</ref> fis-sajf tal-1997. Wenger integra 'l ġodda flimkien mal-ftit veterani, fejn żamm lil Adams, Dixon, Winterburn, Keown u Bould, u żamm ukoll lil Pat Rice bħala assistent.</p>
<p>Wenger kiseb l-ewwel trofew tiegħu, u sar l-ewwel kowċ barrani li qatt rebaħ il-kampjonat Ingliż, meta fl-istaġun suċċess mexxa lit-tim għat-tieni Doppjetta. Lejn Diċembru, wara t-telfa ġewwa darhom bl-iskor ta' 3–1 kontra <ref target="https://mt.wikipedia.org/wiki/Blackburn_FC">Blackburn</ref>, huma dehru li kienu barra mit-tiġrija għat-titlu, però huma rnexxielhom jegħlbu d-distakk ta' tnax-il punt li kellhom taħt <ref target="https://mt.wikipedia.org/wiki/Manchester_United_FC">Manchester United</ref>; rebħa ta' 4–0 kontra <ref target="https://mt.wikipedia.org/wiki/Everton_FC">Everton</ref> nhar it-3 ta' Mejju tagħthom it-titlu b'żewġ partiti oħra x'jintlagħbu. Fis-16 ta' Mejju, l-Arsenal għelbu lil <ref target="https://mt.wikipedia.org/wiki/Newcastle_United_FC">Newcastle United</ref> b'riżultat ta' 2–0 fil-finali tal-FA Cup biex komplew id-Doppjetta staġonali. Biex tkompli timmarka staġun mill-aqwa, Ian Wright kiser ir-rekord ta' gowls li kien f'idejn Cliff Bastin, fejn ġab iċ-ċifra tal-gowls skurjati għal 185 qabel ma ħalla 'l klabb fis-sajf tal-1998.</p>
<p>Minkejja l-wasla ta' <ref target="https://mt.wikipedia.org/wiki/Fredrik_Ljungberg">Fredrik Ljungberg</ref> fl-1998 u sena wara ta' <ref target="https://mt.wikipedia.org/wiki/Thierry_Henry">Thierry Henry</ref>, perjodu ieħor ta' nixfa fit-trijonfi għadda minn fuq it-tim tal-Arsenal għas-snin suċċessivi, minkejja li waslu ħafna drabi qrib it-tragward. Għall-ħafna mill-<ref target="https://mt.wikipedia.org/wiki/Premier_League_1998–99">istaġun 1998–99</ref> huma kienu jiggwidaw il-klassifika, sakemm telfa ta' 1–0 kontra Leeds United tat lil Manchester United iċ-ċans li jaqbżuhom; l-Arsenal għelbu lill-Aston Villa fl-aħħar ġurnata tal-kampjonat però rebħa ta' Manchester United fuq Tottenham Hotspur irregalathom it-titlu. Biex tkompli tgħaxxaqha, l-Arsenal tilfu wkoll il-partita ta' spareġġ tas-semifinali li kellhom kontra Manchester United; <ref target="https://mt.wikipedia.org/wiki/Dennis_Bergkamp">Dennis Bergkamp</ref> tilef penalty fil-ħin normali, u Ryan Giggs skorja l-gowl rebbieħ fil-ħin barrani wara ġirja individwali qalb id-difiża tal-Arsenal. Ir-ritorn tal-Arsenal fiċ-Champions League għall-ewwel darba f'seba' snin kienet kampanja bla suċċess, hekk kif ġew eliminati fil-fażi tal-gruppi.</p>
<p>Huma kklassifikaw fit-tieni post tal-<ref target="https://mt.wikipedia.org/wiki/Premier_League_1999–2000">istaġun 1999–2000</ref>; din id-darba, ma kien hemm ebda taqbida hekk kif Manchester United rebħu t-titlu tal-kampjonat b'vantaġġ ta' tmintax-il punt. L-Arsenal kellhom staġun ieħor fqir fiċ-Champions League, fejn spiċċaw it-tielet fil-grupp; din tathom post ta' konsoloazzjoni fit-Tazza UEFA, u huma komplew f'din il-kompetizzjoni sa waslu sal-finali kontra <ref target="https://mt.wikipedia.org/wiki/Galatasaray_SK">Galatasary</ref> f'<ref target="https://mt.wikipedia.org/wiki/Kopenħagen">Kopenħagen</ref>, l-istess xena tat-trijonf tagħhom fit-Tazza tat-Tazez Ewropej 1994. Il-partita ntemmet f'pari ta' mingħajr gowls bi ftit okkażżjonijiet; fl-għoti tal-penalties l-Arsenal tilfu wara li <ref target="https://mt.wikipedia.org/wiki/Davor_Šuker">Davor Šuker</ref> u <ref target="https://mt.wikipedia.org/wiki/Patrick_Vieira">Patrick Vieira</ref> naqsu li jikkonvertu mill-ħdax-il metru.</p>
<p>L-Arsenal, għall-<ref target="https://mt.wikipedia.org/wiki/Premier_League_2000–01">istaġun 2000–01</ref> kellhom għal darb'oħra jikkuntentaw rwieħhom bit-tieni post, din id-darba b'distakk ta' għaxar punti taħt Manchester United; it-tiġrija għat-titlu kienet ilha li ntemmet hekk kif fi Frar, l-Arsenal sofrew telfa umiljanti ta' 6–1 f'Old Trafford. L-istaġun tagħhom ta prijorità lit-tazez nazzjonali u l-Ewropa. Fis-semifinali huma għelbu lil Tottenham u waslu għall-finali f'<ref target="https://mt.wikipedia.org/wiki/Cardiff">Cardiff</ref>, ġewwa l-<ref target="https://mt.wikipedia.org/wiki/Millenium_Stadium">Millenium Stadium</ref>, kontra t-tim ta' Liverpool; l-Arsenal iddominaw il-konfront, u kienu sfortunati li ġew negati gowl minn id id-difensur avversarju <ref target="https://mt.wikipedia.org/wiki/Stephane_Henchoz">Stephane Henchoz</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Finalment l-Arsenal marru fil-vantaġġ grazzi għal Ljungberg, però sofrew żewġ gowls ta' <ref target="https://mt.wikipedia.org/wiki/Michael_Owen">Michael Owen</ref> fl-aħħar minuti biex tilfu 2–1. Fl-Ewropa, huma rnexxielhom jaslu għall-ewwel darba mill-1972 'il quddiem sal-kwarti tal-finali taċ-Champions League, imma sfaw eliminati mir-<ref target="https://mt.wikipedia.org/wiki/Regola_tal-gowls_barra_mid-dar">regola tal-gowls barra mid-dar</ref> mill-finalisti ta' dik l-edizzjoni <ref target="https://mt.wikipedia.org/wiki/Valencia_CF">Valencia</ref>.</p>
<p>Safrattant, Wenger rah kostrett li jerġa' jibni ħafna mill-iskwadra rebbieħa tad-Doppjetta tal-1998. Anelka, Overmars u Petit ilkoll ingħaqdu għal ma' klabbs Spanjoli għal somom kbar, waqt li l-età bdiet taffettwa wkoll id-difiża; Bould u Winterburn kienu diġà telqu, waqt li Adams u Dixon kienu biss staġun 'il bogħod mil-irtirar tagħhom. Minflokhom, Wenger xtara lil <ref target="https://mt.wikipedia.org/wiki/Sol_Campbell">Sol Campbell</ref> u <ref target="https://mt.wikipedia.org/wiki/Lauren_Etame_Mayer">Lauren</ref> għad-difiża, u ppromova lil <ref target="https://mt.wikipedia.org/wiki/Ashley_Cole">Ashley Cole</ref> minn qalb it-tim ġovanili. F'nofs il-grawnd, Wenger żied lit-taliżmaniku <ref target="https://mt.wikipedia.org/wiki/Robert_Pirès">Robert Pirès</ref> u kif ukoll lill-kompatrijott <ref target="https://mt.wikipedia.org/wiki/Sylvain_Wiltord">Sylvain Wiltord</ref> fuq l-attakk, waqt li bil-mod il-mod <ref target="https://mt.wikipedia.org/wiki/Thierry_Henry">Thierry Henry</ref> beda jadatta ruħu sew għal-logħba Ingliża biex sar wieħed mill-aqwa attakkanti tal-Premiership.</p>
<p>Il-qawwa tal-Arsenal kien mingħajr dubju l-attakk, l-istess attakk li wassal lit-tim għar-rebħ tat-tielet Doppjetta fl-<ref target="https://mt.wikipedia.org/wiki/Premier_League_2001–02">istaġun 2001–02</ref>, u baqgħu mingħajr telfa f'partiti domestiċi li lagħbu barra minn darhom. Wara ġlieda imqita fil-kampjonat (tliet punti biss kienu jisseparaw lill-ewwel erba' fi Frar), l-Arsenal għamlu sett ta' tlettax-il partita mingħajr telfa, fejn spiċċaw seba' punti vantaġġ fuq it-tieni klassifikati Liverpool. It-titlu kien assigurat fil-partita ta' qabel tal-aħħar tal-kampjonat; rebħa ta' 1–0 fuq Manchester United f'Old Trafford, bil-gowl jasal minn Wiltord. Ġimgħa qabel, l-Arsenal kisbu t-tmien FA Cup tagħhom b'rebħa ta' 2–0 fuq Chelsea b'gowls ta' <ref target="https://mt.wikipedia.org/wiki/Ray_Parlour">Ray Parlour</ref> u Freddie Ljungberg.</p>
<p>Fl-<ref target="https://mt.wikipedia.org/wiki/Premier_League_2002–03">istaġun 2002–03</ref>, l-Arsenal saru l-ewwel klabb f'iktar minn 20 sena li żammew it-titlu tal-FA Cup, wara rebħa minima ta' 1–0 kontra <ref target="https://mt.wikipedia.org/wiki/Southampton_FC">Southampton</ref>, grazzi għall-gowl ta' Pirès. Il-ferħ tagħhom kien imtappan minħabba l-fatt li huma naqsu li jerġgħu jiksbu t-titlu tal-Premiership għal ftit. F'mument minnhom l-Arsenal kienu tmien punti minn fuq fuq Manchester United, però l-forma tagħhom iddeterjorat lejn tmiem il-kampjonat; huma spiċċaw pari ta' 2–2 barra minn darhom kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref> wara li kienu 2–0 minn fuq, u ġimgħa wara, ġewwa darhom tilfu 3–2 kontra <ref target="https://mt.wikipedia.org/wiki/Leeds_United_FC">Leeds United</ref>, li ta lil United it-titlu.</p>
L-"Invinċibbli" u l-finali taċ-Champions League (2003–2006)
<figure><caption>Il-kaptan tal-Arsenal <ref target="https://mt.wikipedia.org/wiki/Patrick_Vieira">Patrick Vieira</ref> jerfa' t-trofew tal-<ref target="https://mt.wikipedia.org/wiki/FA_Premier_League">Premier League</ref> <ref target="https://mt.wikipedia.org/wiki/Premier_League_2003–04">2003–04</ref>.</caption></figure>
<p>Ftit kienu jafu li t-telfa kontra Leeds kellha tkun l-aħħar waħda fil-kampjonat għal aktar minn sena. L-<ref target="https://mt.wikipedia.org/wiki/Premier_League_2003–04">istaġun 2003–04</ref> kien staġun ta' rekords għat-tim tal-Arsenal, hekk kif rebħu l-Premiership mingħajr ebda telfa (26 rebħa, 12-il pari, l-ebda telfa), u spiċċaw ħdax-il punt vantaġġ fuq Chelsea. Huma saru biss it-tieni tim li rnexxielu jagħmel dan, bl-ewwel wieħed ikun <ref target="https://mt.wikipedia.org/wiki/Preston_North_End_FC">Preston North End</ref> lura fl-<ref target="https://mt.wikipedia.org/wiki/Kampjonat_tal-futbol_Ingliż_1888–89">1888–89</ref>, minkejja li Preston kienu lagħbu biss 22 logħba fl-istaġun ta' mingħajr telfa. Fit-tazez, il-fortuni tal-Arsenal ma kinux daqs dawk fil-kampjonat. Huma tilfu fil-kwarti tal-finali taċ-Champions League u fis-semifinali tal-FA Cup kontra Chelsea u Manchester United rispettivament, f'żewġ partiti konsekuttivi. F'dak il-mument l-iskwadra mill-kapitali Ingliża, li kienet qed tissogra li tispiċċa l-istaġun mingħajr ebda suċċess, affrontat lil Liverpool u, minkejja li kienu fi żvantaġġ, huma rnexxielhom jirrimontaw meta l-ewwel kienu 2–1 minn fuq u fl-aħħar 4–2. Il-protagonista ta' dan il-konfront kien Thierry Henry li sab ix-xibka tliet darbiet. Il-pari barra minn darhom ta' 2–2 kontra Tottenham Hotspur kien biżżejjed biex tahom ir-rebħ tal-kampjonat.</p>
<p>Arsenal ma rnexxielhomx li jiksbu t-tieni titlu infila fl-<ref target="https://mt.wikipedia.org/wiki/Premier_League_2004–05">2004–05</ref>, fejn spiċċaw it-tieni bi tnax-il punt minn taħt, taħt iċ-Chelsea. Madanakollu, ir-rekord ta' partiti mingħajr telfa baqa sejjer sa 49 partita konsekuttiva, rekord għall-futbol Ingliż; ir-rekord kien ugwaljat b'rebħa drammatika ta' 5–3 fuq <ref target="https://mt.wikipedia.org/wiki/Middlesbrough_FC">Middlesbrough</ref> (Arsenal kienu 3–1 minn taħt wara l-ewwel taqsima) u kien megħlub b'reħba ta' 3–0 fuq <ref target="https://mt.wikipedia.org/wiki/Blackburn_Rovers_FC">Blackburn Rovers</ref> f'Ottubru tal-2004. It-telfa ta' 2–0 kontra Manchester United swiet kemm fir-rigward tar-rekord, imma aktar u aktar fuq il-moral u l-forma tat-tim hekk kif huma ħadu daqqa ta' ħarta fil-ġirja finali għat-titlu, minkejja li rkupraw lejn l-aħħar biex kisbu t-tieni post, fosthom ir-rebħa kbira ta' 7–0 fuq l-<ref target="https://mt.wikipedia.org/wiki/Everton_FC">Everton</ref>. Fl-Ewropa reġgħu sabuha diffiċli fejn ġew eliminati fit-tieni rawnd bl-iskor aggregat ta' 3–2 kontra <ref target="https://mt.wikipedia.org/wiki/FC_Bayern_Munich">Bayern Munich</ref>. L-Arsenal xorta waħda ma spiċċawx l-istaġun b'idhom vojta; huma ttrijonfaw għat-tielet darba f'erba' snin fl-FA Cup, din id-darba bir-rebħa ta' 5–4 bil-penalties kontra Manchester United, wara li ma ġie skurjat l-ebda gowl fil-120 minuta li ntlagħbu.</p>
<p>It-trasferiment tal-kaptan <ref target="https://mt.wikipedia.org/wiki/Patrick_Vieria">Patrick Vieria</ref> lejn <ref target="https://mt.wikipedia.org/wiki/Juventus_FC">Juventus</ref> fis-sajf tal-2005 ħalliet il-konsegwenzi tagħha hekk l-istaġun domestiku <ref target="https://mt.wikipedia.org/wiki/Premier_League_2005–06">2005–06</ref> kien wieħed diżappuntanti u l-klabb naqas li jisfida għal kwalunkwe trofew. Fil-kampjonat, ir-riżultati deludenti barra minn darhom, li ħafna drabi kienu jiġu mdallma minn rebħiet impressjonanti ġewwa darhom (5–0 kontra l-<ref target="https://mt.wikipedia.org/wiki/Aston_Villa_FC">Aston Villa</ref>, u 7–0 kontra <ref target="https://mt.wikipedia.org/wiki/Middlesbrough_FC">Middlesbrough</ref>), ħallew lill-Arsenal jiġġieled għal post fiċ-Champions League meta ħafna drabi qatta' l-istaġun fil-ħames post jew inqas. Madanakollu, huma rebħu l-aħħar tliet partiti tal-istaġun, li kienet segwita mir-rebħa ta' 4–2 fuq <ref target="https://mt.wikipedia.org/wiki/Wigan_Athletic_FC">Wigan Athletic</ref> li mmarkat l-aħħar partita f'Highbury; it-telfa ta' Tottenham Hotspur kontra West Ham United fl-istess ġurnata, fissret li l-Arsenal qabżu għar-raba' post u b'hekk sabu post fiċ-Champions League.</p>
<p>B'kuntrast mal-forma domestika, il-forma tagħhom fl-Ewropa kienet ħafna itjeb; għall-ewwel darba fl-istorja huma waslu sal-finali tal-<ref target="https://mt.wikipedia.org/wiki/UEFA_Champions_League_2005–06">UEFA Champions League</ref>, fejn saru l-ewwel klabb minn Londra li rnexxielu jagħmel dan. Wara li rebħu l-grupp tagħhom mingħajr ebda telfa u spiċċaw quddiem <ref target="https://mt.wikipedia.org/wiki/AFC_Ajax">Ajax Amsterdam</ref>, <ref target="https://mt.wikipedia.org/wiki/FC_Thun">FC Thun</ref> u <ref target="https://mt.wikipedia.org/wiki/AC_Sparta_Praha">Sparta Prague</ref> (kontra dawn tal-aħħar, <ref target="https://mt.wikipedia.org/wiki/Thierry_Henry">Thierry Henry</ref> skorja doppjetta li poġġewh fil-quċċatta tal-klassifika tal-aqwa skorers ta' kull żmien tal-klabb). Fil-fażi eliminatorju huma rebħu lil <ref target="https://mt.wikipedia.org/wiki/Real_Madrid_CF">Real Madrid</ref> (fejn saru l-ewwel tim Brittaniku li għelbu lil Real fil-<ref target="https://mt.wikipedia.org/wiki/Santiago_Bernabéu">Bernabéu</ref>), lil <ref target="https://mt.wikipedia.org/wiki/Juventus_FC">Juventus</ref> u wara lil <ref target="https://mt.wikipedia.org/wiki/Villarreal_CF">Villarreal</ref> biex laħqu l-finali, fejn matul dan kollu wettqu rekord ta' għaxar partiti mingħajr ma' jlaqqtu gowl. Fil-finali, kontra Barcelona, l-Arsenal spiċċaw jilgħabu b'għaxar plejers meta l-gowler <ref target="https://mt.wikipedia.org/wiki/Jens_Lehmann">Jens Lehmann</ref> spiċċa mkeċċi wara daħla professjonali; minkejja dan kollu, kienu huma li fetħu l-iskor b'daqqa ta' ras ta' <ref target="https://mt.wikipedia.org/wiki/Sol_Campbell">Sol Campbell</ref> fis-37 minuta. L-Arsenal għamlu kemm setgħu biex jiddefendu l-vantaġġ, imma żewġ gowls lejn l-aħħar minuti ta' <ref target="https://mt.wikipedia.org/wiki/Samuel_Eto'o">Samuel Eto'o</ref> and <ref target="https://mt.wikipedia.org/wiki/Juliano_Belletti">Juliano Belletti</ref> fissru li t-tim Katalan ħarġu 2–1 rebbieħa.</p>
Trasferiment għall-Emirates Stadium (2006–)
<figure><caption>L-<ref target="https://mt.wikipedia.org/wiki/Emirates_Stadium">Emirates Stadium</ref> fil-ġurnata tal-partita ta' testimonjanza li ntlagħbet f'isem Dennis Bergkamp, l-ewwel partita li ntlagħbet hemm.</caption></figure>
<p>L-Arsenal għamlu ħafna suċċess fis-snin disgħin u l-bidu tal-millenju l-ġdid, però d-daqs ta' Highbury kien limitat għal 38,500 post biss fl-era ta' wara r-<ref target="https://mt.wikipedia.org/wiki/Rapport_Taylor">rapport Taylor</ref>. Kull partita kienet virtwalment tirreġistra stadju mimli u l-klabb ma setax jkabbar l-introjtu mill-bejgħ tal-biljetti. Bl-espansjoni ta' Highbury kienet ħaġa imposibbli, fl-1999 l-Arsenal ħabbru pjanijiet għal trasferiment f'<ref target="https://mt.wikipedia.org/wiki/Ashburton_Grove">Ashburton Grove</ref>. Il-kostruzzjoni bdiet f'Diċembru tal-2002 u f'Lulju 2006 l-<ref target="https://mt.wikipedia.org/wiki/Emirates_Stadium">Emirates Stadium</ref> ġie miftuħ, lest għall-użu għall-<ref target="https://mt.wikipedia.org/wiki/Premier_League_2006–07">istaġun 2006–07</ref>.</p>
<p>L-Arsenal ħadu ftit ta' żmien biex jadattaw rwieħhom f'dan l-ambjent ġdid fejn il-kowċ Arsène Wenger stqarr li t-tim ftit li xejn seta' jisfida għall-konkwista tat-titlu.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Riżultati foqra barra minn darhom matul l-istaġun, eventwalment wasslu lil Arsenal fir-raba' post, bl-istess punti bħat-tielet klassifikati Liverpool. B'tim mimli bi plejers żgħażagħ, huma wasslu sal-finali tal-League Cup, liema partita tilfu 2–1 kontra Chelsea. Madanakollu, huma ma tantx għamlu suċċess f'kompetizzjonjiet oħra fejn spiċċaw barra miċ-Champions League u l-FA Cup.</p>
<p>L-istaġun 2006–07 immarka perjodu ta' tranżizzjoni - l-Arsenal biegħu numru ta' pedini importanti minn tagħhom, fosthom lil <ref target="https://mt.wikipedia.org/wiki/Ashley_Cole">Ashley Cole</ref>, <ref target="https://mt.wikipedia.org/wiki/Sol_Campbell">Sol Campbell</ref>, <ref target="https://mt.wikipedia.org/wiki/Lauren_Etame_Mayer">Lauren</ref>, <ref target="https://mt.wikipedia.org/wiki/Fredrik_Ljungberg">Fredrik Ljungberg</ref>, u l-aktar sinjifkanti kien it-trasferiment tal-aqwa skorer tagħhom ta' kull żmien u l-kaptan tal-iskwadra <ref target="https://mt.wikipedia.org/wiki/Thierry_Henry">Thierry Henry</ref> lejn <ref target="https://mt.wikipedia.org/wiki/FC_Barcelona">Barcelona</ref>. B'hekk, għall-bidu tal-<ref target="https://mt.wikipedia.org/wiki/Premier_League_2007–08">istaġun 2007–08</ref>, Wenger sab ruħu bi tliet plejers biss mit-tim li kien rebaħ it-titlu lura fl-istaġun 2003–04, u afda liż-żgħażagħ <ref target="https://mt.wikipedia.org/wiki/Cesc_Fabregas">Cesc Fabregas</ref>, <ref target="https://mt.wikipedia.org/wiki/Robin_van_Persie">Robin van Persie</ref>, <ref target="https://mt.wikipedia.org/wiki/Emmanuel_Adebayor">Emmanuel Adebayor</ref> u <ref target="https://mt.wikipedia.org/wiki/Gael_Clichy">Gael Clichy</ref> biex jimlu l-vojt li kien tħalla u jistabilixxu ruħhom mal-ewwel ħdax.</p>
<p>L-istaġun beda bl-aqwa mod possibbli hekk kif sal-bidu ta' Diċembru kienu għadhom ma sofrewx telfa, u f'dan il-proċess, wettqu rekord għall-klabb ta' 28 partita f'kull kompetizzjoni mingħajr telfa.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Madanakollu, fir-rebbiegħa t-tim ra waqgħa fil-forma u eventwalment jikklassifikaw fit-tielet post, b'erba' punti taħt l-ewwel klassifikat Manchester United. Fit-tazez lanqas tant kellhom suċċess; sfaw eliminati fil-kwarti tal-finali taċ-Champions League minn Liverpool u mill-FA Cup minn Manchester United. Il-League Cup offriet aktar tbissimiet hekk kif għat-tielet sena konsekuttiva waslu sas-semifinali qabel ma ġew eliminati bl-iskor totali ta' 6–2 kontra r-rivali Tottenham Hotspur – l-ewwel telfa f'disa' snin fid-<ref target="https://mt.wikipedia.org/wiki/Derbi_tat-Tramuntana_ta'_Londra">derbi tat-Tramuntana ta' Londra</ref>.</p>
<p>L-istaġun <ref target="https://mt.wikipedia.org/wiki/Premier_League_2008–09">2008–09</ref> beda wkoll fuq nota pożittiva, fejn kienu fil-quċċata tal-klassifika sa Settembru. Wara dan, però, it-tim tilef il-momentu tiegħu u tliet telfiet f'Novembru tefgħu l-Arsenal 'il barra mill-aqwa erbgħa sal-Milied, minkejja li kienu rreġistraw rebħiet kontra Manchester United u Chelsea. It-tim kompla sejjer lura u jitlef il-punti fis-sena l-ġdida, imma lejn nofs Marzu reġgħu ħadu r-raba' post, għall-ispejjeż ta' Aston Villa, wara li fis-sena l-ġdida 2009 kienu għadhom ma sofrewx telfa. L-Arsenal laħqu wkoll is-semifinali tal-FA Cup, u se jaffaċċjaw lil <ref target="https://mt.wikipedia.org/wiki/Villareal_CF">Villareal CF</ref> fil-kwarti tal-finali taċ-Champions League, wara li spiċċaw it-tieni fil-grupp u fir-rawnd tal-aħħar sittax għelbu bl-għoti tal-penalties lit-tim Taljan ta' <ref target="https://mt.wikipedia.org/wiki/AS_Roma">AS Roma</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Wenger quit Arsenal 13 may 2018.</p>
Aktar qari
<list type="unordered"><item><ref target="https://mt.wikipedia.org/wiki/Tony_Adams">Adams, Tony</ref> ma' Ridley, Ian (1998). <hi rend="italic">Addicted</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/0-00-218795-7">0-00-218795-7</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)Manutenzjoni CS1: iktar minn isem wieħed: authors list (<ref target="https://mt.wikipedia.org/wiki/Kategorija:Manutenzjoni_CS1:_iktar_minn_isem_wieħed:_authors_list">link</ref>)</item>
<item><ref target="https://mt.wikipedia.org/wiki/Nick_Hornby">Hornby, Nick</ref> (1992). <hi rend="italic">Fever Pitch</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/9780575400153">9780575400153</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Lawrence, Amy (1997). <hi rend="italic">Proud to Say That Name: The Marble Hall of Fame</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/1-85158-898-1">1-85158-898-1</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Maidment, Jem (2005). <hi rend="italic">The Official Arsenal 100 Greatest Games</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/0-600-61376-3">0-600-61376-3</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Tossell, David (2002). <hi rend="italic">Seventy-One Guns: The sena of the First Arsenal Double</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/1-84018-589-9">1-84018-589-9</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Weaver, Graham (2005). <hi rend="italic">Gunners' Glory: 14 Milestones in Arsenal's History</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/1-84018-667-4">1-84018-667-4</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item></list>


Ara wkoll
<list type="unordered"><item><ref target="https://mt.wikipedia.org/wiki/Storja_ta'_Arsenal_FC_(1886–1966)">Storja ta' Arsenal FC (1886–1966)</ref></item></list>
</text></body></html>