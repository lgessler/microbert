<html><body><text id="wikipedia_mt_wikipedia_org__1513.html" ns="0" revid="272396" sourceurl="https://mt.wikipedia.org/wiki/Edward_Sapir" title="Edward Sapir" type="wikipedia">Edward Sapir
<p><hi rend="bold">Edward Sapir</hi> (twieled fis-26 ta' Jannar 1884 – miet fl-4 ta' Frar 1939) kien <ref target="https://mt.wikipedia.org/wiki/Antropoloġija">antropologu</ref> u <ref target="https://mt.wikipedia.org/wiki/Lingwistika">lingwista</ref> <ref target="https://mt.wikipedia.org/wiki/Stati_Uniti_tal-Amerika">Amerikan</ref>, wieħed mill-mexxejja importanti fil-<ref target="https://mt.wikipedia.org/wiki/Lingwistika_strutturali">lingwistika strutturali</ref>. Flimkien ma' <ref target="https://mt.wikipedia.org/wiki/Benjamin_Whorf">Benjamin Whorf</ref>, hu kien il-moħħ wara li dik li illum tissejjaħ l-<ref target="https://mt.wikipedia.org/wiki/Ipoteżi_ta'_Sapir-Whorf">ipoteżi ta' Sapir-Whorf</ref>.</p>
Ħajja u xogħol
<p>Sapir twieled f'<ref target="https://mt.wikipedia.org/wiki/Lębork">Lauenburg</ref>, il-<ref target="https://mt.wikipedia.org/wiki/Prussja">Prussja</ref>, fis-26 ta' Jannar 1884. Fl-1904 iggradwa mill-<ref target="https://mt.wikipedia.org/wiki/Università_ta'_Columbia">Università ta' Columbia</ref>, fi <ref target="https://mt.wikipedia.org/wiki/New_York">New York</ref>, bi grad fil-lingwi Ġermaniċi, iżda l-interessi lingwistiċi tiegħu kienu jħaddnu skopijiet ħafna usa'. Fis-sentejn li segwew għamel studji diretti fuq il-lingwi <ref target="https://mt.wikipedia.org/wiki/Wishram">Wishram</ref> u <ref target="https://mt.wikipedia.org/wiki/Takelma">Takelma</ref> tal-<ref target="https://mt.wikipedia.org/wiki/Amerikani_Nattivi">Amerikani Nattivi</ref>. Waqt li kien f'<ref target="https://mt.wikipedia.org/wiki/Università_ta'_Columbia">Columbia</ref> iltaqa' mal-antropologu <ref target="https://mt.wikipedia.org/wiki/Franz_Boas">Franz Boas</ref>, li probabbilment kienet il-persuna li l-aktar tagħtu spinta biex jistudja il-lingwi Amerikani.</p>
<p>Għallem fl-<ref target="https://mt.wikipedia.org/wiki/Università_ta'_Chicago">Università ta' Chicago</ref> u aktar tard l-<ref target="https://mt.wikipedia.org/wiki/Università_ta'_Yale">Università ta' Yale</ref>, fejn laħaq kap tad-dipartiment tal-<ref target="https://mt.wikipedia.org/wiki/Antropoloġija">antropoloġija</ref>. Kien wieħed mill-ewwel li esplora r-relazzjonijiet bejn l-istudji lingwistiċi u l-antropoloġija. Fost l-istudenti tiegħu insibu lil-<ref target="https://mt.wikipedia.org/wiki/Li_Fanggui">Fang-kuei Li</ref> u <ref target="https://mt.wikipedia.org/wiki/Benjamin_Whorf">Benjamin Whorf</ref>.</p>
<p>Sapir ippropona ħarsa ġdida lejn il-lingwa fl-1921 billi sostna li l-lingwa tinfluwenza l-mod kif jaħsbu in-nies. L-idea ta' Sapir ġiet adottata fl-erbgħinijiet minn Whorf u eventwalment saret tissejjaħ l-<ref target="https://mt.wikipedia.org/wiki/Ipoteżi_ta'_Sapir-Whorf">ipoteżi ta' Sapir-Whorf</ref>.</p>
<p>Fl-artiklu <hi rend="italic">The Psychological Reality of the Phoneme</hi> (Ir-realtà psikoloġika tal-Fonema) li ppubblika fl-1949 kien l-ewwel li sostna b'mod ċar ħafna li l-<ref target="https://mt.wikipedia.org/wiki/Fonema">fonema</ref>, kategorija astratta ġenerali tal-ħoss, hija psikoloġikament reali u tikkategoriżża l-mod kif nagħrfu. </p>
<p>Fost il-lingwi Amerikani l-ispeċjalitajet tiegħu kienu il-lingwi <ref target="https://mt.wikipedia.org/wiki/Athabaskan">Athabaskan</ref>. Fost il-lingwi u kulturi oħra li studja Sapir ngħoddu il-<ref target="https://mt.wikipedia.org/wiki/Wishram">Wishram</ref> <ref target="https://mt.wikipedia.org/wiki/Chinookan">Chinook</ref>, <ref target="https://mt.wikipedia.org/wiki/Lingwa_Navajo">Navajo</ref>, <ref target="https://mt.wikipedia.org/wiki/Nootka">Nootka</ref>, <ref target="https://mt.wikipedia.org/wiki/Paiute">Paiute</ref>, <ref target="https://mt.wikipedia.org/wiki/Takelma">Takelma</ref>, u <ref target="https://mt.wikipedia.org/wiki/Yana">Yana</ref>. Għalkemm magħruf għal xogħol tiegħu fil-lingwistika Amerikana, kien produttiv ħafna f'materji tal-lingwistika ġenerali, kif naraw fil-ktieb tiegħu <hi rend="italic">Language</hi>, li jipprovdi kollox, minn klassifikazzjoni tipoloġika grammatikali ta' lingwi li jkopru miċ-<ref target="https://mt.wikipedia.org/wiki/Lingwa_Ċiniża">Ċiniż</ref> san-<ref target="https://mt.wikipedia.org/wiki/Nootka">Nootka</ref>, sa spekulazzjonijiet fuq il-fenomenu tat-tibdil fil-lingwa (<ref target="https://mt.wikipedia.org/wiki/Drift">drift</ref>) u l-arbitrarjetà tal-assoċjazzjonijiet bejn il-lingwa, r-<ref target="https://mt.wikipedia.org/wiki/Razza">razza</ref> u l-<ref target="https://mt.wikipedia.org/wiki/Kultura">kultura</ref>.</p>
<p>Sapir miet fl-4 ta' Frar 1939 b'problemi tal-qalb.</p>
Kotba
<list type="unordered"><item><hi rend="italic">Wishram Texts</hi> (1909)</item>
<item><hi rend="italic">Language: An introduction to the study of speech</hi> (1921) (<ref target="http://www.bartleby.com/186/">sors</ref>)</item>
<item><hi rend="italic">Nootka Texts</hi> (1939)</item></list>
Esejs u artikli
<list type="unordered"><item><hi rend="italic">The Function of an International Auxiliary Language</hi> (<ref target="http://interlanguages.net/sapir.html">ħolqa</ref>)</item>
<item><hi rend="italic">The problem of noun incorporation in American languages</hi>. Am. Anthropol. 13:250-82. (1911)</item>
<item><hi rend="italic">Time Perspective in Aboriginal American Culture: A Study in Method</hi>. Canada Department of Mines, Geological Survey, Memoir 90. Anthropological Series, No. 13. (1916)</item></list>
Biblijografija
<list type="unordered"><item>Koerner, E. F. K.; Koerner, Konrad (1985). <hi rend="italic">Edward Sapir: Appraisals of his life and work</hi> (bl-Ingliż). Amsterdam: John Benjamins. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-90-272-4518-2">978-90-272-4518-2</ref>.</item>
<item>Sapir, Edward; Darnell, Regna; Irvine, Judith T.; Handler, Richard (1999). <hi rend="italic">The collected works of Edward Sapir: culture</hi> (bl-Ingliż). Berlin: Walter de Gruyter. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-3-11-012639-6">978-3-11-012639-6</ref>.</item></list>
Ħoloq esterni


<list type="unordered"><item><ref target="http://www.nap.edu/readingroom/books/biomems/esapir.html">Bijografija tal-Akkademja Nazzjonali tax-Xjenzi</ref></item>
<item><ref target="http://www.bartleby.com/people/Sapir-Ed.html">Kollezzjoni ta' Edward Sapir</ref> fuq bartleby.com</item></list>
</text></body></html>