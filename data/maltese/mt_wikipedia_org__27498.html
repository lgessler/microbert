<html><body><text id="wikipedia_mt_wikipedia_org__27498.html" ns="0" revid="272601" sourceurl="https://mt.wikipedia.org/wiki/Arti_Paleolitika_fl-G%C4%A7erien_tat-Tramuntana_ta%27_Spanja" title="Arti Paleolitika fl-Għerien tat-Tramuntana ta' Spanja" type="wikipedia">Arti Paleolitika fl-Għerien tat-Tramuntana ta' Spanja<figure><caption>Replika tal-Arti Paleolitika fl-Għar ta' Altamira</caption></figure>
<p>L-<hi rend="bold">Arti Paleolitika fl-Għerien tat-Tramuntana ta' Spanja</hi>, magħruf ukoll bit-titlu itwal bħala l-<hi rend="bold">Għar ta' Altamira u l-Arti Paleolitika fl-Għerien tat-Tramuntana ta' Spanja</hi> (bl-Ispanjol: <hi rend="italic">Cueva de Altamira y arte rupestre paleolítico del Norte de España</hi>) huwa raggruppament ta' 18-il għar fit-Tramuntana ta' <ref target="https://mt.wikipedia.org/wiki/Spanja">Spanja</ref>, li flimkien jirrappreżentaw l-apoġew ta<ref target="https://mt.wikipedia.org/wiki/L-Arti">l-arti</ref> Paleolitika Superjuri fl-għerien tal-<ref target="https://mt.wikipedia.org/wiki/Ewropa">Ewropa</ref> bejn 35,000 u 11,000 sena ilu (l-Era ta' Aurignac, l-Era Gravettjana, l-Era Solutreana, l-Era Magdalenjana, u l-Era Aziljana). Fl-2008, dawn l-għerien ġew iddeżinjati b'mod kollettiv bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>L-iżjed għar ewlieni huwa l-<ref target="https://mt.wikipedia.org/wiki/Għar_ta'_Altamira">Għar ta' Altamira</ref>, li jinsab fir-raħal ta' <ref target="https://mt.wikipedia.org/wiki/Santillana_del_Mar">Santillana del Mar</ref> f'<ref target="https://mt.wikipedia.org/wiki/Cantabria">Cantabria</ref>. Għadha meqjusa bħala waħda mill-iżjed ċikli importanti ta' pitturi tal-<ref target="https://mt.wikipedia.org/wiki/Preistorja">preistorja</ref>, li oriġinaw fil-perjodi Magdalenjani u Solutreani taż-Żmien Paleolitiku Superjuri. L-istil artistiku tal-għar jirrappreżenta l-iskola Franko-Cantabriana, u huwa kkaratterizzat mir-realiżmu tar-rappreżentazzjonijiet ta' figuri ta' <ref target="https://mt.wikipedia.org/wiki/Annimal">annimali</ref>. </p>
Sit ta' Wirt Dinji
<p>L-Għar ta' Altamira ġie ddeżinjat bħala Sit ta' Wirt Dinji tal-UNESCO fl-1985. Fl-2008, is-sit ġie estiż biex jinkludi wkoll 17-il għar oħra b'arti Paleolitika fi tliet komunitajiet awtonomi fit-Tramuntana ta' Spanja: <ref target="https://mt.wikipedia.org/wiki/Asturias">Asturias</ref>, Cantabria u l-<ref target="https://mt.wikipedia.org/wiki/Pajjiż_Bask">Pajjiż Bask</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; u l-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>


Ara wkoll
<list type="unordered"><item><ref target="https://mt.wikipedia.org/wiki/Għar_ta'_Altamira">Għar ta' Altamira</ref></item>
<item><ref target="https://mt.wikipedia.org/wiki/Lascaux">Lascaux</ref></item>
<item><ref target="https://mt.wikipedia.org/wiki/Grotta_ta'_Chauvet">Grotta ta' Chauvet</ref></item></list>
</text></body></html>