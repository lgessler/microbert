<html><body><text id="wikipedia_mt_wikipedia_org__20492.html" ns="0" revid="225360" sourceurl="https://mt.wikipedia.org/wiki/Membru_tal-Parlament_Ewropew" title="Membru tal-Parlament Ewropew" type="wikipedia">Membru tal-Parlament Ewropew<p><hi rend="bold">Membru tal-Parlament Ewropew (MPE)</hi>, <hi rend="bold">Ewrodeputat</hi> jew <hi rend="bold">Ewroparlamentari</hi> huwa persuna li ġie elett għall-<ref target="https://mt.wikipedia.org/wiki/Parlament_Ewropew">Parlament Ewropew</ref>. Meta l-Parlament Ewropew ġie stabbilit, MPE kien maħtura mill-istati membri minn membri tal-parlament nazzjonali tagħhom. Madanakollu, mill-1979 MPE bdew jiġu eletti b'<ref target="https://mt.wikipedia.org/wiki/Suffraġju_universali">suffraġju universali</ref>. Kull <ref target="https://mt.wikipedia.org/wiki/Stat_membru_tal-Unjoni_Ewropea">stat membru</ref> jistabbilixxi l-mod kif jiġu eletti l-MPE tiegħu u f'ċerti pajjiżi s-sistema elettorali nbidlet matul ż-żmien u f'diversi raġjuni. Attwalment l-istati kollha jużaw is-sistema proporzjonali.</p>
Elezzjoni tal-MPE
<p>Mill-1 ta' Jannar 2007, meta r-<ref target="https://mt.wikipedia.org/wiki/Rumanija">Rumanija</ref> u l-<ref target="https://mt.wikipedia.org/wiki/Bulgarija">Bulgarija</ref> ngħaqdu fl-UE, kien hemm 785 MPE; in-numru niżel għal 736 fl-aħħar elezzjonijiet tal-2009, għalkemm dan se jikber għal 751 bi dħul fis-seħħ tat-<ref target="https://mt.wikipedia.org/wiki/Trattat_ta'_Liżbona">Trattat ta' Liżbona</ref> li ta lill-Parlament poteri leġiżlattivi ġodda. Kull stat għandu minn tal-inqas sitt deputati bil-massimu jkun ta' 96. L-elezzjonijiet isiru darba kull ħames snin fuq il-bażi ta' <ref target="https://mt.wikipedia.org/wiki/Suffraġju_universali">suffraġju universali</ref>. M'hemm l-ebda sistema ta' votazzjoni uniformi għall-elezzjoni tal-MPE; kull stat membru huwa ħieles li jadotta s-sistema tiegħu, suġġett għal tliet restrizzjonijiet:</p>
<list type="unordered"><item>Is-sistema irid ikollha <ref target="https://mt.wikipedia.org/wiki/Rappreżentanza_proporzjonata">rappreżentanza proporzjonata</ref>, jew taħt is-<ref target="https://mt.wikipedia.org/wiki/Sistema_tal-lista">sistema tal-lista</ref> jew il-<ref target="https://mt.wikipedia.org/wiki/Vot_trasferibbli_uniku">vot trasferibbli uniku</ref></item>
<item>Iż-żona elettorali tista' tiġi maqsuma jekk dan ma jaffettwax in-natura proporzjonali tas-sistema ta' votazzjoni</item>
<item>Kwalunkwe limitu għall-allokazzjoni tas-siġġijiet fuq livell nazzjonali ma jistax jaqbeż il-5%</item></list>
<p>L-allokazzjoni tas-siġġijiet għal kull stat membru huwa bbażat fuq il-proporzjonalità digressiva, b'tali mod li filwaqt li d-daqs tal-popolazzjoni ta' kull pajjiż jiġi kkunsidrat, stati iżgħar jeleġġu iktar deputati Ewropej minn dak li huma strettament ġustifikati mill-popolazzjoni tagħhom biss. Minħabba li n-numru ta' MPE mogħti lil kull stat membru kiber minn negozjati ta' trattati, m'hemm l-ebda formola speċifika għal ħatriet ta' siġġijiet. Ma tista' ssir l-ebda bidla minn dan l-aspett mingħajr il-kunsens unanimu tal-gvernijiet nazzjonali kollha.</p>
<p>L-iktar elezzjonijiet riċenti għall-Parlament Ewropew kienu l-<ref target="https://mt.wikipedia.org/wiki/Elezzjonijiet_Ewropej_2009">elezzjonijiet tal-2009</ref> li saru f'Ġunju ta' dik is-sena. Dawn kienu l-ikbar elezzjonijiet transnazzjonali li qatt saru fl-istess ħin madwar id-dinja, hekk kif madwar 500 miljun ċittadin kienu eleġibbli għall-vot.</p>
Mandat
<p>Il-Parlament Ewropew għandu <hi rend="italic">turnover</hi> għoli ta' membri kkumparat ma' ċerti parlamenti nazzjonali. Per eżempju, wara l-<ref target="https://mt.wikipedia.org/wiki/Elezzjonijiet_Ewropej_2004">elezzjonijiet tal-2004</ref>, il-maġġoranza ta' membri eletti kienu qed iservu għall-ewwel darba u ma kellhomx esperjenza preċedenti, għalkemm dan jista' jiġi attribwit għat-tkabbir riċenti li seħħ. Wieħed biss, <ref target="https://mt.wikipedia.org/wiki/Hans-Gert_Pöttering">Hans-Gert Pöttering</ref>, kompla jkopri r-rwol b'kontinwità mill-ewwel <ref target="https://mt.wikipedia.org/wiki/Elezzjonijiet_Ewropej_1979">elezzjonijiet tal-1979</ref>.</p>
MPE fil-Parlamenti
<figure><caption>Membri tas-seba' Parlament Ewropew:<ref target="https://mt.wikipedia.org/wiki/Partit_Popolari_Ewropew">Partit Popolari Ewropew</ref> (265)
<ref target="https://mt.wikipedia.org/wiki/Alleanza_Progressiva_tas-Soċjalisti_u_d-Demokratiċi">Alleanza Progressiva tas-Soċjalisti u d-Demokratiċi</ref> (184)
<ref target="https://mt.wikipedia.org/wiki/Alleanza_tal-Liberali_u_d-Demokratiċi_għall-Ewropa">Alleanza tal-Liberali u d-Demokratiċi għall-Ewropa</ref>(84)
<ref target="https://mt.wikipedia.org/wiki/Ħodor_Ewropej_-_Alleanza_Ħielsa_Ewropea">Ħodor Ewropej - Alleanza Ħielsa Ewropea</ref>(55)
<ref target="https://mt.wikipedia.org/wiki/Konservattivi_u_Riformisti_Ewropej">Konservattivi u Riformisti Ewropej</ref>(54)
<ref target="https://mt.wikipedia.org/wiki/Xellug_Magħqud_Ewropew_-_Xellug_Aħdar_Nordiku">Xellug Magħqud Ewropew - Xellug Aħdar Nordiku</ref>(35)
<ref target="https://mt.wikipedia.org/wiki/Grupp_għall-Ewropa_ħielsa_u_demokratika">Grupp għall-Ewropa ħielsa u demokratika</ref>(32)
<ref target="https://mt.wikipedia.org/wiki/Mhux_affiljati_(Parlament_Ewropew)">Mhux affiljati</ref>(27)</caption></figure>
<p>L-Ewroparlamentari kollha, minbarra 27, jiffurmaw parti minn gruppi politiċi transnazzjonali, organizzati skont l-alleanza politika. Per eżempju, il-MPE tal-<ref target="https://mt.wikipedia.org/wiki/Partit_Laburista_(Irlanda)">Partit Laburista Irlandiż</ref> u l-<ref target="https://mt.wikipedia.org/wiki/Partit_Soċjalista_(Franza)">Partit Soċjalista Franċiż</ref> huma membri tas-<ref target="https://mt.wikipedia.org/wiki/Alleanza_Progressiva_tas-Soċjalisti_u_d-Demokratiċi">Soċjalisti u Demokratiċi</ref> filwaqt li l-MPE tal-<ref target="https://mt.wikipedia.org/wiki/Partit_Moderat">Partit Moderat Żvediż</ref> u l-<ref target="https://mt.wikipedia.org/wiki/Unjoni_Kristjana_Demokratika_(Ġermanja)">Unjoni Kristjana Demokratika Ġermaniża</ref> huma membri tal-<ref target="https://mt.wikipedia.org/wiki/Partit_Popolari_Ewropew">Partit Popolari Ewropew</ref>.</p>
<p>Il-MPE fil-Parlament huma organizzati f'seba' <ref target="https://mt.wikipedia.org/wiki/Grupp_parlamentari">gruppi parlamentari</ref> differenti, fosthom madwar tletin membru li mhumiex affiljati. L-akbar żewġ gruppi huma l-<ref target="https://mt.wikipedia.org/wiki/Partit_Popolari_Ewropew">Partit Popolari Ewropew</ref> (PPE) u s-<ref target="https://mt.wikipedia.org/wiki/Alleanza_Progressiva_tas-Soċjalisti_u_d-Demokratiċi">Soċjalisti u Demokratiċi</ref> (S&amp;D). Dawn it-tnejn ilhom jiddominaw il-parlament mill-bidu tiegħu, u bejniethom iżommu kontinwament bejn 50% u 70% tat-total tas-siġġijiet. L-ebda grupp qatt ma żamm maġġoranza fil-Parlament. Id-dixxiplina fi ħdan il-grupp hija ġeneralment iktar laxka minn dik f'parlamenti nazzjonali, fejn id-delegazzjonijiet nazzjonali jew il-membri individwali xi drabi jmorru kontra l-linja espressa mill-grupp fuq ċerti argumenti. Barra minn hekk, il-pożizzjoni meħuda minn grupp fuq kwalunkwe materja trid tiġi determinata minn diskussjoni fil-grupp stess u mhix kundizzjonata fuq id-direzzjoni tal-partit.</p>
<p>Minbarra l-ħidma fil-grupp, il-membri individwali huma garantiti wkoll minn numru ta' poteri u drittijiet individwali fil-Parlament:</p>
<list type="unordered"><item>id-dritt li jipproponu mozzjoni għal riżoluzzjoni;</item>
<item>id-dritt li jpoġġu mistoqsijiet lill-<ref target="https://mt.wikipedia.org/wiki/Kunsill_tal-Unjoni_Ewropea">Kunsill tal-Unjoni Ewropea</ref>, il-<ref target="https://mt.wikipedia.org/wiki/Kummissjoni_Ewropea">Kummissjoni</ref>, u għall-kapijiet tal-Parlament;</item>
<item>id-dritt li jipproponu modifiki lil kwalunkwe test fil-kumitat;</item>
<item>id-dritt li jagħtu spjegazzjonijiet ta' vot li ħadu;</item>
<item>id-dritt li jipproponu ordi tal-ġurnata;</item>
<item>id-dritt li jipproponu l-inammissibbiltà ta' argument.</item></list>
Osservaturi
<p>Hija tradizzjoni li pajjiżi kandidati għas-sħubija fl-Unjoni Ewropea jibgħatu numru ta' osservaturi għall-Parlament qabel id-dħul uffiċjali. In-numru ta' osservaturi u l-metodu tal-ħatra tagħhom (ħafna drabi ssir mill-parlamenti nazzjonali) huma stipulati fit-<ref target="https://mt.wikipedia.org/wiki/Trattati_tal-Unjoni_Ewropea">Trattati ta' Aċċess</ref> tal-pajjiż li se jingħaqad.</p>
<p>L-osservaturi jistgħu jattendu dibattiti u jieħdu sehem wara stedina, imma ma jistgħux jivvutaw jew jeżerċitaw dmirijiet oħra uffiċjali. Meta l-pajjiż isir stat membru sħiħ dawn l-osservaturi isiru MPE sħaħ għall-perjodu bejn is-sħubija u l-elezzjonijiet Ewropej li jmiss. Mis-26 ta' Settembru 2005 u l-31 ta' Diċembru 2006, il-<ref target="https://mt.wikipedia.org/wiki/Bulgarija">Bulgarija</ref> kellha 18-il osservatur fil-Parlament u r-<ref target="https://mt.wikipedia.org/wiki/Rumanija">Rumanija</ref> kellha 35. Dawn ġew magħżula mill-gvern u l-partiti tal-oppożizzjoni kif stabbilit mill-parlamenti nazzjonali. Wara s-sħubija uffiċjali fl-1 ta' Jannar 2007, l-oservaturi saru MPE (b'xi bidliet fil-persunal).</p>
Ħoloq esterni
<list type="unordered"><item><ref target="http://www.europarl.europa.eu/meps/mt/map.html">Reġistru Uffiċjali tal-MPE</ref></item>
<item><ref target="http://europa.eu/about-eu/institutions-bodies/european-parliament/index_mt.htm">Il-Parlament Ewropew</ref></item></list>
</text></body></html>