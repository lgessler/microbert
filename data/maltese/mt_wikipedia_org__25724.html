<html><body><text id="wikipedia_mt_wikipedia_org__25724.html" ns="0" revid="261343" sourceurl="https://mt.wikipedia.org/wiki/Terminolo%C4%A1ija" title="Terminoloġija" type="wikipedia">Terminoloġija<p>It-<hi rend="bold">terminoloġija</hi> hija ġabra jew grupp ta’ kelmiet jew tifsiriet speċjalizzati marbuta ma’ qasam partikolari, u hija l-istudju ta’ tali termini u l-użu tagħhom.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Dan l-istudju huwa magħruf ukoll bħala xjenza tat-terminoloġija. It-termini huma kelmiet inġenerali, kelmiet komposti jew espressjonijiet b’diversi kelmiet li f’kuntesti speċifiċi jingħataw tifsiriet speċifiċi — jistgħu jiddevjaw mit-tifsiriet li l-istess kelmiet ikollhom f’kuntesti oħra u fil-lingwaġġ ta’ kuljum.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> It-terminoloġija hija dixxiplina li tistudja, fost affarijiet oħra, l-iżvilupp ta’ tali termini u l-interrelazzjonijiet tagħhom ma’ dominju speċjalizzat. It-terminoloġija hija differenti mil-lessikografija peress li tinvolvi l-istudju ta’ kunċetti, ta’ sistemi kunċettwali u t-tikketti tagħhom (it-termini), filwaqt li l-lessikografika tistudja l-kelmiet u t-tifsiriet tagħhom.</p>
<p>It-terminoloġija hija dixxiplina li b’mod sistematiku tistudja “t-tikkettar jew id-deżinjazzjoni ta’ kunċetti” partikolari għal qasam jew għal dominju wieħed jew iktar tal-attività tal-bniedem. Dan isir permezz tar-riċerka u l-analiżi tat-termini f’kuntest bl-iskop li jiġi ddokumentat u promoss l-użu konsistenti. It-terminoloġija tista’ tkun limitata għal lingwa waħda jew iktar (pereżempju t-terminoloġija bilingwi jew multilingwi), jew ikollha enfasi interdixxiplinari fuq l-użu tat-termini f’oqsma differenti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ħarsa ġenerali
<p>Id-dixxiplina tat-terminoloġija tikkonsisti l-ewwel u qabel kollox fl-aspetti li ġejjin:</p>
<list type="unordered"><item>l-analiżi tal-kunċetti u tal-istrutturi tal-kunċetti li jintużaw f’qasam jew f’dominji ta’ attività</item>
<item>l-identifikazzjoni tat-termini assenjati lill-kunċetti</item>
<item>fil-każ tat-terminoloġija bilingwi jew multilingwi, l-istabbiliment ta’ korrispondenzi bejn it-termini f’diversi lingwi</item>
<item>il-kompilazzjoni tat-terminoloġija fuq il-karta jew elettronikament f’bażijiet tad-<hi rend="italic">data</hi></item>
<item>il-ġestjoni tal-bażijiet tad-<hi rend="italic">data</hi> tat-terminoloġija</item>
<item>il-ħolqien ta’ termini ġodda, skont kif ikun meħtieġ.</item></list>
Tipi ta’ terminoloġija
<p>Issir distinzjoni bejn żewġ tipi ta’ xogħol terminoloġiku:</p>
<list type="unordered"><item><hi rend="bold">Xogħol <hi rend="italic">ad hoc</hi> fuq it-terminoloġija</hi>, li għandu x’jaqsam ma’ termini wieħed jew ma’ għadd limitat ta’ termini.</item>
<item><hi rend="bold">Ġabra sistematika ta’ terminoloġija</hi>, li għandha x’taqsma mat-termini kollha f’qasam jew f’dominju speċifiku, ħafna drabi permezz tal-ħolqien ta’ ontoloġija strutturata tat-termini fi ħdan dak id-dominju u l-interrelazzjonijiet tagħhom.</item></list>
<p>It-terminoloġija <hi rend="italic">ad hoc</hi> hija prevalenti fil-professjoni tat-traduzzjoni, fejn traduzzjoni ta’ termini speċifiku (jew grupp ta’ termini) tkun meħtieġa malajr biex tiġi solvuta problema tat-traduzzjoni.</p>
Terminoloġija bħala dixxiplina
<p>Terminologu jkun espert tal-organizzazzjoni kategorika u jtejjeb ir-reqqa u l-kontenut tat-terminoloġija. L-industriji tekniċi u l-istituzzjonijiet tal-istandardizzazzjoni jikkompilaw il-glossarji tagħhom stess. Dan jipprovdi l-konsistenza meħtieġa f’diversi oqsma, fergħat, movimenti u speċjalitajiet, biex isir xogħol terminoloġiku siewi u mbagħad il-materjal jiġi offrut għal-letteratura tradizzjonali u akkademika tad-dixxiplina.</p>
<p>It-terminoloġija hija kruċjali wkoll fis-soluzzjoni ta’ problemi meta wieħed jinsab bejn ħalltejn, pereżempju fit-traduzzjoni lingwistika u fl-epistemoloġija soċjali. It-terminoloġija tgħin biex jinbnew pontijiet ta’ għarfien u biex qasam jiġi estiż f’ieħor. It-tradutturi jirriċerkaw it-terminoloġija tal-lingwi li jittraduċu bihom u minnhom. It-terminoloġija tigi mgħallma flimkien mat-traduzzjoni fl-universitajiet u fl-iskejjel tat-traduzzjoni. Id-dipartimenti u l-uffiċċji l-kbar tat-traduzzjoni spiss ikollhom taqsima tat-terminoloġija.</p>
Teoriji terminoloġiċi
<p>Fost it-teoriji terminoloġiċi nsibu t-teorija ġenerali tat-terminoloġija<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, is-soċjoterminoloġija<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, it-teorija komunikattiva tat-terminoloġija<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, it-terminoloġija soċjokonjittiva<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, u l-approċċ konjittiv tat-terminoloġija bbażata fuq frames.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Tagħrif ulterjuri
<list type="unordered"><item>Sonneveld, H, Loenning, K: (1994): Introducing terminology, in Terminology, pp. 1-6.</item>
<item>Wright, S.E.; Budin, G.: (1997): Handbook of Terminology Management, Volume 1, Basic Aspects of Terminology Management, Amsterdam, Philadelphia, John Benjamins, p. 370.</item>
<item>Gaudin, F., 2003, Socioterminologie: une approche sociolinguistique de la terminologie, éd. De Boeck-Duculot, Belgium.</item>
<item>Wright, S.E.; Budin, G.: (2001): Handbooks  of Terminology Management, Volume 2, Application-Oriented Terminology Management, Amsterdam, Philadelphia, John Benjamins.</item>
<item>Kockaert, H.J.; Steurs, F.: (2014):  Handbook of Terminology, Volume 1, Amsterdam, Philadelphia, John Benjamins</item></list>
</text></body></html>