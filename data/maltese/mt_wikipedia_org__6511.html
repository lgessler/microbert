<html><body><text id="wikipedia_mt_wikipedia_org__6511.html" ns="0" revid="270808" sourceurl="https://mt.wikipedia.org/wiki/Kak%C3%A1" title="Kaká" type="wikipedia">Kaká
<p><hi rend="bold">Ricardo Izecson dos Santos Leite</hi> (<ref target="https://mt.wikipedia.org/wiki/Gama_(Distrett_Federali)">Gama</ref>, <ref target="https://mt.wikipedia.org/wiki/22_ta'_April">22 ta' April</ref> <ref target="https://mt.wikipedia.org/wiki/1982">1982</ref>), magħruf aħjar bħala <hi rend="bold">Kaká</hi> jew <hi rend="bold">Ricky Kaká</hi>, huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Brażil">Brażiljan</ref>. Fl-2007 hu rċieva l-unuri prestiġjużi tal-<ref target="https://mt.wikipedia.org/wiki/Ballun_tad-Deheb">Ballun tad-Deheb</ref> u l-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref>, u fl-2008 ġie msemmi fost il-100 persuna l-aktar influwenti fid-dinja, fit-<ref target="https://mt.wikipedia.org/wiki/Time_100">Time 100</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Sa Frar tal-2009, flimkien mal-plejer ta' <ref target="https://mt.wikipedia.org/wiki/FC_Internazionale_Milano">Inter</ref> <ref target="https://mt.wikipedia.org/wiki/Zlatan_Ibrahimović">Zlatan Ibrahimović</ref>, Kaká huwa l-aktar plejer imħallas fid-dinja tal-futbol.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
L-ewwel snin
<p>Kaká twieled minn Simone Cristina dos Santos Leite u Bosco Izecson Pereira Leite. Ħuh iż-żgħir, Rodrigo (magħruf aħjar bħala <ref target="https://mt.wikipedia.org/wiki/Digão">Digão</ref>), hu wkoll plejer professjonali. Fl-età ta' seba snin, il-familja ttrasferixxiet lejn <ref target="https://mt.wikipedia.org/wiki/São_Paulo">São Paulo</ref>. L-iskola daħħlet lil Kaká fi klabb ġovanili lokali bl-isem ta' "<hi rend="italic">Alphaville</hi>", li kkwalifika għall-finali tat-turnew lokali.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Hemmhekk hu kien ġie skopert minn <ref target="https://mt.wikipedia.org/wiki/São_Paulo_FC">São Paulo</ref> li offrielu kuntratt.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fl-età ta' tmintax-il sena, Kaká sofra inċident li seta' hedded bil-kbir il-karriera tiegħu u l-possibilità ta' paralisi għal ħajtu meta ħabat rasu mal-qiegħ ta' pixxina u kisser il-vertebra ta' għonqu, però irnexxielu jirkupra. Minn dakinhar 'il quddiem, kull darba li jiskorja xi gowl, hu jiftakar f'dan il-mument billi jerfgħa idu u għajnejh lejn is-sema bħala ringrazzjament lil Alla ta' dak li għamel miegħu.</p>
Karriera
São Paulo
<p>Kaká beda l-karriera tiegħu ma' <ref target="https://mt.wikipedia.org/wiki/São_Paulo_FC">São Paulo</ref> meta kellu tmien snin. Hu ffirma kuntratt meta kellu ħmistax-il sena, u mexxa lit-tim ġovanili għat-trijonf fil-<hi rend="italic">Copa de Juvenil</hi>. Id-debutt ta' Kaká mat-tim tal-kbar wasal f'Jannar 2001 u skorja 12-il gowl f'27 apparenza, fejn mexxa wkoll lil São Paulo għall-ewwel u l-unika <ref target="https://mt.wikipedia.org/wiki/Torneio_Rio-São_Paulo">Torneio Rio-São Paulo</ref>. Huwa skorja 10 gowls fi 22 partita fl-istaġun segwenti, u grazzi għall-prestazzjonijiet tajbin tiegħu, hu kien qed jattira diversi klabbs mill-<ref target="https://mt.wikipedia.org/wiki/Ewropa">Ewropa</ref>. Kaká għamel total ta' 75 apparenza (fil-kompetizzjonijiet kollha) għall-klabb Brażiljan, fejn skorja 30 darba.</p>
Milan
<figure><caption>Kaká flimkien mal-President tal-Brażil <ref target="https://mt.wikipedia.org/wiki/Luiz_Inácio_Lula_da_Silva">Lula</ref></caption></figure>
<p><ref target="https://mt.wikipedia.org/wiki/AC_Milan">AC Milan</ref>, li kienu għadhom friski mir-rebħ taċ-<ref target="https://mt.wikipedia.org/wiki/UEFA_Champions_League_2002–03">Champions League 2003</ref>, xtrawh għal somma ta' $8.5 miljun, somma li kienet ġiet deskritta mill-propjetarju tal-klabb, <ref target="https://mt.wikipedia.org/wiki/Silvio_Berlusconi">Silvio Berlusconi</ref>, bħala "waħda taċ-ċajt" għal talent bħal tiegħu. Madwar xahar wara, hu żblokka mal-ewwel tim, u d-debutt tiegħu fis-<ref target="https://mt.wikipedia.org/wiki/Serie_A">Serie A</ref> wasal fir-rebħa ta' 2–0 fuq <ref target="https://mt.wikipedia.org/wiki/AC_Ancona">Ancona</ref>, waqt li l-ewwel gowl tiegħu wasal fid-<ref target="https://mt.wikipedia.org/wiki/Derby_ta'_Milan">derby ta' Milan</ref> kontra <ref target="https://mt.wikipedia.org/wiki/FC_Internazionale_Milano">Inter</ref> fejn issiġilla r-rebħa ta' 2–0 kontra l-arċirivali. Hu skorja għaxar gowls fi tletin apparenza dak l-istaġun, hekk kif Milan rebħu l-<hi rend="italic"><ref target="https://mt.wikipedia.org/wiki/Scudetto">iscudetto</ref></hi> u s-<ref target="https://mt.wikipedia.org/wiki/Supertazza_Ewropea">Supertazza Ewropea</ref>.</p>
<p>Fl-<ref target="https://mt.wikipedia.org/wiki/Kampjonat_tal-futbol_Taljan_2004-05">istaġun 2004–05</ref>, Kaká kien parti mill-ħames plejers ċentrali, waqt li ħafna drabi kien jilgħab taħt l-attakkant <ref target="https://mt.wikipedia.org/wiki/Andriy_Shevchenko">Andriy Shevchenko</ref>. Hu skorja seba' gowls f'36 partita domestika hekk kif Milan spiċċaw it-tieni post fil-kampjonat. Minkejja li l-klabb minn Milan tilef il-finali tal-<ref target="https://mt.wikipedia.org/wiki/UEFA_Champions_League_2004–05">UEFA Champions League 2004–05</ref> kontra l-<ref target="https://mt.wikipedia.org/wiki/Liverpool_FC">Liverpool</ref> wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref>, hu xorta waħda kien ġie vvutat bħala l-aqwa midfilder tat-turnew.</p>
<p>L-<ref target="https://mt.wikipedia.org/wiki/Kampjonat_tal-futbol_Taljan_2005-06">istaġun 2005–06</ref> ra lil Kaká jiskorja l-ewwel <ref target="https://mt.wikipedia.org/wiki/Tripletta">tripletta</ref> personali kemm fil-kompetizzjoni domestika kif ukoll fl-Ewropa. Fid-9 ta' April 2006, huwa skorja tripletta kontra <ref target="https://mt.wikipedia.org/wiki/Chievo_Verona">Chievo Verona</ref> fejn kollha ġew fit-tieni taqsima. Seba' xhur wara, huwa skorja tripletta oħra din id-darba kontra <ref target="https://mt.wikipedia.org/wiki/RSC_Anderlecht">RSC Anderlecht</ref> fir-rebħa ta' 4–1 tar-"Rossoneri". Id-dinja tal-futbol bdiet tagħraf aktar il-kobor ta' din l-istilla emerġenti.</p>
<figure><caption>Kaká ma' Milan</caption></figure>
<p>It-tluq ta' Shevhenko għal ma' <ref target="https://mt.wikipedia.org/wiki/Chelsea_FC">Chelsea FC</ref> fil-bidu tal-<ref target="https://mt.wikipedia.org/wiki/Kampjonat_tal-futbol_Taljan_2006-07">istaġun 2006–07</ref>, tat lil Kaká biex isir il-punt fokali tal-offiża ta' Milan hekk kif hu alterna bejn il-pożizzjoni ta' nofs il-grawnd u ta' attakkant. Hu spiċċa bħala l-aqwa skorer tal-kampanja <ref target="https://mt.wikipedia.org/wiki/UEFA_Champions_League_2006–07">2006–07 taċ-Champions League</ref> b'għaxar gowls. Wieħed minnhom għen lir-<hi rend="italic">Rossoneri</hi> jegħlbu lil <ref target="https://mt.wikipedia.org/wiki/Celtic_FC">Celtic FC</ref> fil-kwarti tal-finali bi skor aggregat ta' 1–0, u tlieta oħra kienu fatali għal <ref target="https://mt.wikipedia.org/wiki/Manchester_United_FC">Manchester United</ref> fis-semifinali minkejja li t-tim Taljan tilef l-ewwel leg. Wara r-riżultat konvinċenti ta' 3–0 fit-tieni leg f'<ref target="https://mt.wikipedia.org/wiki/San_Siro">San Siro</ref> fit-<ref target="https://mt.wikipedia.org/wiki/2_ta'_Mejju">2 ta' Mejju</ref> li elimina liċ-ċampjins Ingliżi, il-kowċ ta' Manchester United <ref target="https://mt.wikipedia.org/wiki/Sir_Alex_Ferguson">Sir Alex Ferguson</ref> iddikjara li Kaká kien wieħed mill-aqwa żewġ plejers fid-dinja, flimkien ma' <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>.</p>
<p>Kaká żied it-trijonf taċ-Champions League 2006–07 meta l-Milan rebħu lil-<ref target="https://mt.wikipedia.org/wiki/Liverpool_FC">Liverpool</ref> 2–1 f'<ref target="https://mt.wikipedia.org/wiki/Ateni">Ateni</ref> fit-23 ta' Mejju 2007. Minkejja li ma sabx ix-xibka, kien hu li rebaħ il-free-kick li minnu skorja <ref target="https://mt.wikipedia.org/wiki/Filippo_Inzaghi">Filippo Inzaghi</ref>, u pprovda wkoll il-passaġġ għat-tieni gowl, skurjat mill-istess Inzaghi. F'Ġunju tal-2007] il-pubblikazzjoni <ref target="https://mt.wikipedia.org/wiki/Ġermanja">Ġermaniża</ref> "Kicker" semmietu bħala l-aqwa plejer fid-dinja, bi <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> u <ref target="https://mt.wikipedia.org/wiki/Ronaldinho">Ronaldinho</ref> jispiċċaw fit-tieni u fit-tielet post rispettivament. Fit-30 ta' Awwissu, Kaká ġie magħżul mill-UEFA bħala kemm l-aqwa attakant tal-istaġun 2006–07 taċ-Champions League kif ukoll bħala l-Plejer tas-Sena.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Huwa lagħab il-200 logħba fil-karriera tiegħu mal-Milan fil-pari ta' 1–1 kontra <ref target="https://mt.wikipedia.org/wiki/Calcio_Catania">Calcio Catania</ref> fit-30 ta' Settembru 2007, u fil-5 ta' Ottubru hu ġie msemmi bħala l-Aqwa Plejer tas-Sena mill-<ref target="https://mt.wikipedia.org/wiki/FIFPro">FIFPro</ref>. Fit-2 ta' Diċembru 2007, Kaká ġie mħabbar bħala l-<ref target="https://mt.wikipedia.org/wiki/Ballon_d'Or">Plejer Ewropew tas-Sena</ref>, fejn sar it-tmien Milanist fl-istorja li rebaħ dan l-unur. Huwa spiċċa fl-ewwel post b'vantaġġ kbir fuq it-tieni klassifikat, <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fid-29 ta' Frar 2008, hu aċċetta li jestendi l-kuntratt biex b'hekk hu se jibqa' mal-klabb sas-sena 2013.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Minħabba l-kontribuzzjonijiet tiegħu kemm ġewwa u barra l-grawnd, il-magażin <hi rend="italic"><ref target="https://mt.wikipedia.org/wiki/Time_(magażin)">Time</ref></hi> nhar it-2 ta' Mejju, semma lil Kaká fit-<ref target="https://mt.wikipedia.org/wiki/Time_100">Time 100</ref>, li hi lista tal-100 persuna l-aktar influwenti minn madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fl-14 ta' Ottubru 2008, qabel il-partita ta' <ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(CONMEBOL)">kwalifikazzjoni</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref> bejn il-Brażil u l-<ref target="https://mt.wikipedia.org/wiki/Tim_nazzjonali_tal-futbol_tal-Veneżwela">Veneżwela</ref>, Kaká ħalla l-marka ta' saqajh fil-<hi rend="italic">Hall of Fame</hi> tal-<ref target="https://mt.wikipedia.org/wiki/Maracanã">Maracanã</ref>, fis-sezzjoni dedikata għall-memorja tal-aqwa plejers tal-pajjiż.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fit-13 ta' Jannar 2009, kien irrapurtat mill-BBC li <ref target="https://mt.wikipedia.org/wiki/Manchester_City_FC">Manchester City</ref> għamlu offerta lil Kaká ta' aktar minn £100 miljun. Id-direttur tal-Milan <ref target="https://mt.wikipedia.org/wiki/Umberto_Gandini">Umberto Gandini</ref> irrisponda għal din l-offerta billi bagħat, "L-unika ħaġa li nista' ngħid hi li l-offerta hi immensa u l-klabb qed jikkunsidraha," u żied li l-Milan kienu se jiddiskutu dan ir-rigward ġa ladarba Kaká u Manchester City jaqblu fuq termini personali.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Kaká inizzjalment irrisponda billi qal lill-ġurnalisti li hu xtaq "jixjieħ" f'Milan u joħlom li xi darba jkun <ref target="https://mt.wikipedia.org/wiki/Kaptan_(futbol)">kaptan</ref> tal-klabb, imma aktar tard qal, "Jekk [Milan] iridu jbiegħuni, jien lest li npoġġi bil-qiegħda u nitkellem. Jien nista' ngħid li sakemm il-klabb ma jridx ibiegħni, jien definittivament nibqa'."<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fid-19 ta' Jannar, <ref target="https://mt.wikipedia.org/wiki/Silvio_Berlusconi">Berlusconi</ref> ħabbar li City kienu uffiċjalment temmew in-negozjati, u li Kaká kien se jibqa' mal-Milan.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-partitarji tal-Milan kienu spiċċaw jipportestaw barra l-kwartieri ġenerali tal-klabb kmieni dak il-lejl, u bdew jitolbu lill-istess Kaká quddiem daru biex jibqa' mal-klabb. Ir-risposta ta' Kaká kienet li jsellmilhom billi jxejjer il-ġersi aħmar u iswed tal-Milan 'il barra mit-tieqa.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Nhar it-3 ta' Ġunju, 2009, <hi rend="italic">Football Italia</hi> ħabbar li l-president il-ġdid ta' Real Madrid <ref target="https://mt.wikipedia.org/wiki/Florentino_Pérez">Florentino Pérez</ref> kien għadu kif offra somma ₤68.5 miljun għal Kaká,<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> jumejn biss wara li l-plejer ingħaqad mat-tim nazzjonali għal-logħbiet internazzjonali.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Il-viċi-president tal-Milan, <ref target="https://mt.wikipedia.org/wiki/Adriano_Galliani">Adriano Galliani</ref>, irtira dan l-għajudt, u kkonferma li hu u missier Kaká, Bosco Leite, ivvjaġġaw lejn Spanja biex jiltaqgħu ma' Pérez.<ref target="https://mt.wikipedia.org/wiki/Il-Paġna_prinċipali#cite_note-bejgħ_kaka-16">[16]</ref> Nhar l-4 ta' Ġunju, Galliani stqarr lil <hi rend="italic"><ref target="https://mt.wikipedia.org/wiki/Gazzetta_dello_Sport">Gazzetta dello Sport</ref></hi> li kienu l-motivi finanzjarji li wasslu għal taħdidiet ma' Pérez. <hi rend="italic">"Ma nistgħux nħallu [lill-Milan] li nitilfu £70m [...] Ir-raġunijiet wara t-trasferiment ta' Kaká huma dawk ekonomiċi."</hi><ref target="https://mt.wikipedia.org/wiki/Il-Paġna_prinċipali#cite_note-bejgħ_kaka-16">[16]</ref></p>
Real Madrid
<p>Nhar it-Tnejn, 8 ta' Ġunju 2009, Kaká iffirma kuntratt mal-iSpanjoli ta' Real Madrid għal sitt snin, li jibda mill-istaġun 2009–10 għal somma li ddur madwar il-£65 miljun.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Din temmet saga kbira ta' spekulazzjoni kbira fuq il-futur ta' Kaka, b'Milan f'Jannar tal-2008 jirrifjutaw offerta ta' £100m minn <ref target="https://mt.wikipedia.org/wiki/Manchester_City">Manchester City</ref>. Hu hu l-ewwel plejer li nxtara fir-ritorn mill-ġdid tal-president <ref target="https://mt.wikipedia.org/wiki/Florentino_Pérez">Florentino Pérez</ref> (li mexxa 'l-klabb Spanjol matul l-era famuża tal-<ref target="https://mt.wikipedia.org/wiki/Galácticos">Galácticos</ref>) u jimmarka wkoll l-ikbar somma ta' trasferiment qatt imħallsa għal plejer minn mindu sar it-trasferiment rekord ta' <ref target="https://mt.wikipedia.org/wiki/Zinedine_Zidane">Zinedine Zidane</ref> ukoll mal-istess klabb fl-2001.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Ritorn ma' Milan
<p>Kaka rritorna ma' Milan fit-2 ta' Settembru 2013. Il-ġganti tas-Serie A ikkonfermaw li huma waslu għal ftehim mal-midfilder offensiv għal żmien ta' sentejn. Hu se jaqla €4 miljuni f'kull staġun ma' Milan.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Internazzjonali
<figure><caption>Kaká fit-triq mal-Brażil</caption></figure>
<p>Kaká għamel id-debutt tiegħu mat-<ref target="https://mt.wikipedia.org/wiki/Tim_nazzjonali_tal-futbol_tal-Brażil">tim nazzjonali Brażiljan</ref> f'Jannar tal-2002 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref>. Hu kien parti mill-iskwadra rebbieħa fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>, imma lagħab biss 19-il minuta fil-partita tal-ewwel rawnd kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kosta_Rika">Kosta Rika</ref>. Matul il-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>, il-kowċ <ref target="https://mt.wikipedia.org/wiki/Luis_Felipe_Scolair">Luis Felipe Scolair</ref> kien mistenni li jdaħħal lil Kaká bħala sostitut, imma dan ma seħħx minħabba li r-referi ma rahx ixejjer idejh biex jurih li se jagħmel sostituzzjoni oħra.</p>
<p>Fl-2003, Kaká kien il-kaptan tat-tim Brażiljan waqt il-kampjonat tal-<ref target="https://mt.wikipedia.org/wiki/CONCACAF_Gold_Cup">Gold Cup</ref> fejn it-tim spiċċa finalista tellief b'Kaká jiskorja tliet gowls. Fid-29 ta' Ġunju 2005, huwa skorja fir-rebħa ta' 4–1 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> fil-finali tat-<ref target="https://mt.wikipedia.org/wiki/Tazza_tal-Konfederazzjonijiet_2005">Tazza tal-Konfederazzjonijiet 2005</ref> b'xutt b'saħħtu fir-rokna leminija tax-xibka. Kaká beda għall-ewwel darba mal-ewwel ħdax fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, u skorja l-ewwel u l-uniku gowl fil-partita tal-ftuħ tal-Brażil kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref>. Il-Brażil spiċċaw barra mill-kompetizzjoni wara li tilfu 1–0 fil-kwarti tal-finali kontra l-finalisti telliefa ta' dik l-edizzjoni, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>.</p>
<p>F'Ġunju tal-2007 hu bagħat ittra lill-<ref target="https://mt.wikipedia.org/wiki/Federazzjoni_tal-futbol_tal-Brażil">Federazzjoni Brażiljana</ref> biex jistaqsi jekk setax ma jiġix magħżul mill-kowċ tas-selezzjoni Sud-Amerikana <ref target="https://mt.wikipedia.org/wiki/Dunga">Dunga</ref> għall-<ref target="https://mt.wikipedia.org/wiki/Copa_América_2007">Copa América 2007</ref> li kellha ssir fil-<ref target="https://mt.wikipedia.org/wiki/Veneżwela">Veneżwela</ref>. Il-ġustifikazzjoni tiegħu wara din ir-rikjesta kienet minħabba li kellu bżonn il-mistrieħ wara li f'dawk l-aħħar tliet staġuni kien kontinwament impenjat man-nazzjonal u mal-Milan. It-tim Brażiljan irnexxielu jirbaħ din il-kompetizzjoni. Hu reġa' rritorna mal-Brażil meta lagħab 70 minuta fil-pari ta' 1–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> nhar l-1 ta' Ġunju, però 30 minuta biss fil-pari ta' mingħajr gowls kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> tal-5 ta' Ġunju.</p>
Statistika

<p>Korretta sat-2 ta' Settembru 2013<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Unuri
Nazzjonal
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 2002</item>
<item><ref target="https://mt.wikipedia.org/wiki/Tazza_tal-Konfederazzjonijiet_tal-FIFA">Tazza tal-Konfederazzjonijiet</ref>: 2005</item></list>
Klabb
<p> <hi rend="bold">São Paulo</hi></p>
<list type="unordered"><item><ref target="https://mt.wikipedia.org/wiki/Torneio_Rio-São_Paulo">Torneio Rio-São Paulo</ref>: 2001</item>
<item><ref target="https://mt.wikipedia.org/wiki/Kampjonat_Pawlista">Kampjonat Pawlista</ref>: 2002</item></list>
<p> <hi rend="bold">AC Milan</hi></p>
<list type="unordered"><item><ref target="https://mt.wikipedia.org/wiki/Supertazza_Ewropea">Supertazza Ewropea</ref>: 2003, 2007</item>
<item><ref target="https://mt.wikipedia.org/wiki/Serie_A">Serie A</ref>: 2003–04</item>
<item><ref target="https://mt.wikipedia.org/wiki/Supertazza_Taljana">Supertazza Taljana</ref>: 2004</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2006–07</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>: 2007</item></list>
Individwali
<list type="unordered"><item><ref target="https://mt.wikipedia.org/wiki/Bola_de_Ouro">Bola de Ouro</ref>: 2002</item>
<item>Campeonato Brasileiro Bola de Placar (l-aqwa plejer skont il-pożizzjoni): 2002</item>
<item>L-Aqwa Ħdax tal-<ref target="https://mt.wikipedia.org/wiki/CONCACAF_Gold_Cup">CONCACAF Gold Cup</ref>: 2003</item>
<item>L-Aqwa Midfilder tal-UEFA: 2005</item>
<item>Plejer Ġovanili tas-Sena tas-<ref target="https://mt.wikipedia.org/wiki/Serie_A">Serie A</ref>: 2003</item>
<item>Plejer Barrani tas-Sena tas-<ref target="https://mt.wikipedia.org/wiki/Serie_A">Serie A</ref>: 2004, 2006</item>
<item>Plejer tas-Sena tas-Serie A: 2004</item>
<item>Tim tas-Sena tal-<ref target="https://mt.wikipedia.org/wiki/UEFA">UEFA</ref>: 2006, 2007</item>
<item><ref target="https://mt.wikipedia.org/wiki/FIFPro_World_XI">FIFPro World XI</ref>: 2006, 2007, 2008</item>
<item><ref target="https://mt.wikipedia.org/wiki/Unuri_għall-klabbs_tal-UEFA">L-Aqwa Skorer tal-UEFA Champions League</ref>: 2006–2007</item>
<item><ref target="https://mt.wikipedia.org/wiki/Unuri_għall-klabbs_tal-UEFA">L-Aqwa Attakkant tal-UEFA Champios League</ref>: 2006–2007</item>
<item>Plejer tas-Sena tal-Klabbs tal-UEFA: 2007</item>
<item><ref target="https://mt.wikipedia.org/wiki/Ballun_tad-Deheb">Ballun tad-Deheb</ref>: 2007</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Ballun tad-Deheb tat-Tazza tad-Dinja tal-Klabbs</ref>: 2007</item>
<item><ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref>: 2007</item></list>
Ħajja privata
<figure><caption>Kaká ma' martu Caroline</caption></figure>
<p>Nhar it-23 ta' Diċembru 2005, f'<ref target="https://mt.wikipedia.org/wiki/São_Paulo">São Paulo</ref>, quddiem 600 invitata fil-knisja evanġelika <hi rend="italic">Renascer em Cristo</hi>, Kaká iżżewweġ Caroline Celico, wara tliet snin ta' għerusija.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Il-koppja kellha l-ewwel tifel tagħha, Luca Celico Leite, li twieled fil-lejl bejn id-9 u l-10 ta' Ġunju 2008.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>


Ħoloq esterni

<list type="unordered"><item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>