<html><body><text id="wikipedia_mt_wikipedia_org__26003.html" ns="0" revid="263045" sourceurl="https://mt.wikipedia.org/wiki/Moskea_ta%E2%80%99_Selimiye,_Edirne" title="Moskea ta’ Selimiye, Edirne" type="wikipedia">Moskea ta’ Selimiye, Edirne<figure><caption>Il-Moskea ta’ Selimiye u l-istatwa tal-arkitett Sinan f’Edirne</caption></figure>
<p>Il-<hi rend="bold">Selimiye Mosque</hi> (bit-Tork: <hi rend="italic">Selimiye Camii</hi>) hija moskea imperjali <ref target="https://mt.wikipedia.org/wiki/Imperu_Ottoman">Ottomana</ref> li tinsab fil-belt ta’ <ref target="https://mt.wikipedia.org/wiki/Edirne">Edirne</ref> (magħrufa preċedentement bħala <ref target="https://mt.wikipedia.org/wiki/Edirne">Adrianopoli</ref>) fit-<ref target="https://mt.wikipedia.org/wiki/Turkija">Turkija</ref>, qrib ħafna tal-fruntiera mal-<ref target="https://mt.wikipedia.org/wiki/Bulgarija">Bulgarija</ref>. Il-moskea, li hija għolja 83 metru<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, ġiet ikkummissjonata mis-Sultan <ref target="https://mt.wikipedia.org/wiki/Selim_II">Selim II</ref> u nbniet mill-arkitett imperjali <ref target="https://mt.wikipedia.org/wiki/Mimar_Sinan">Mimar Sinan</ref> bejn l-1568 u l-1575.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Sinan kien iqis din il-moskea bħala l-kapulavur tiegħu u fil-fatt hija waħda mill-aqwa kisbiet tal-arkitettura <ref target="https://mt.wikipedia.org/wiki/Iżlam">Iżlamika</ref> u tal-arkitettura Ottomana. Il-moskea kienet tidher fil-parti ta’ wara tal-karti tal-flus Torok tal-10,000 liri mill-1982 sal-1995.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-moskea tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2011.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Deskrizzjoni
<figure><caption>Veduta tal-moskea u tal-minareti twal tagħha mill-bogħod</caption></figure>
<p>Din il-moskea grandjuża tinsab fiċ-ċentru ta’ <hi rend="italic">külliye</hi> (kumpless ta’ sptar, skola, librerija u/jew banjijiet madwar moskea) li tinkludi <hi rend="italic">madrasa</hi> (akkademja Iżlamika fejn jingħataw lezzjonijiet Iżlamiċi u xjentifiċi), <hi rend="italic">dar-ül hadis</hi> (skola ta’ Al-Hadith), kamra għaż-żamma tal-ħin u <hi rend="italic">arasta</hi> (ringiela ta’ ħwienet). F’din il-moskea, Sinan fassal sistema ottagonali ta’ sostenn permezz ta’ tmien pilastri inċiżi f’qafas kwadru ta’ ħitan. L-erba’ semikoppli fl-irkejjen tal-qafas kwadru wara l-ħnejjiet li jiffurmaw mill-pilastri, huma sezzjonijiet intermedjarji bejn il-koppla ewlenija enormi b’dijametru ta’ 31.25 metru (bi profil sferiku) u l-ħitan.</p>
<figure><caption>Dettall tal-madum tal-moskea bil-kalligrafija <hi rend="italic">Iznik</hi></caption></figure>
<p>Filwaqt li l-moskej konvenzjonali kienu limitati bi spazji interni segmentati, f’Edirne Sinan ħoloq struttura li kienet tippermetti li l-<hi rend="italic">mihrab</hi> tibqa’ tidher minn kwalunkwe post fi ħdan il-moskea. Il-Moskea ta’ Selimiye għandha koppla ċentrali enormi mdawra b’erba’ minareti għoljin. Mad-dawra tal-moskea ġew miżjuda bosta binjiet oħra, fosthom librerija, skejjel, banjijiet, kċejjen għall-foqra, swieq, sptarijiet u ċimiterju. Dawn il-binjiet annessi kienu allinjati assjalment u raggruppati kemm jista’ jkun. Quddiem il-moskea hemm spazju rettangolari fil-beraħ b’erja daqs dik tal-moskea. Madankollu, l-innovazzjoni ma kinitx id-daqs tal-binja, iżda l-organizzazzjoni tal-ispazju tagħha fuq ġewwa. Il-<hi rend="italic">mihrab</hi> tressqet lura f’alkova qisha apsida bi spazju fond biżżejjed li jippermetti lid-dawl naturali jidħol mit-twieqi minn tliet naħat. B’hekk, meta jkun bnazzi, il-madum tal-moskea fuq il-ħitan baxxi ġewwa jleqq bir-raġġi tax-<ref target="https://mt.wikipedia.org/wiki/Xemx">xemx</ref>. L-amalgamazzjoni tas-sala prinċipali tifforma fużjoni ta’ ottagonu mal-ispazju kwadru mgħotti bil-koppla. L-ottagonu, iffurmat bi tmien riffieda kbar tal-koppla, huwa mniffed mill-erba’ rkejjen tal-ispazju kwadru mgħottija b’qishom nofs koppli. Il-ġmiel li jirriżulta mill-konformità tal-għamliet ġeometriċi inkorporati f’xulxin kien il-qofol tat-tiftix tul il-ħajja ta’ Sinan għal spazju fuq ġewwa unifikat.</p>
<p>Fl-assedju Bulgaru ta’ Edirne fl-1913, il-koppla tal-moskea ntlaqtet mill-artillerija Bulgara. Bis-saħħa tal-kostruzzjoni tal-koppla li kienet tiflaħ ferm, il-moskea ħelsitha ħafif fl-assedju u ġarrbet ftit ħsarat biss. Skont l-ordni ta’ <ref target="https://mt.wikipedia.org/wiki/Mustafa_Kemal_Pasha">Mustafa Kemal Pasha</ref>, ma ġietx restawrata minn dak iż-żmien ’l hawn, sabiex isservi ta’ twissija għall-ġenerazzjonijiet futuri. Il-ħsara għadha tidher fuq il-koppla, biswit il-kalligrafija ħamra skura li tinsab lejn ix-xellug taż-żona blu ċentrali.</p>
<p>Fl-1865, <ref target="https://mt.wikipedia.org/wiki/Baha'u'llah">Baha'u'llah</ref>, il-fundatur tal-fidi <ref target="https://mt.wikipedia.org/wiki/Baha'i">Baha'i</ref>, wasal Edirne flimkien mal-familja tiegħu bħala ħabsin tal-Imperu Ottoman u kien jirresjedi f’dar ħdejn il-Moskea ta’ Selimiye, li kien iżur spiss sal-1868. Jingħad li kellu dibattitu miftuħ fil-moskea ma’ <ref target="https://mt.wikipedia.org/wiki/Mirza_Yahya">Mirza Yahya</ref>, avveniment storiku importanti li jiddistingwi l-fidi Baha'i minn dawk li kienu kissru l-patt u li kienu mmexxija minn Mirza Yahya.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Arkitettura
Esterna
<figure><caption>L-arkitettura tal-koppla ċentrali minn ġewwa</caption></figure>
<p>Il-Moskea ta’ Selimiye nbniet meta s-setgħa militari u kulturali Ottomana kienet fl-aqwa tagħha. L-imperu kien beda jikber u l-imperatur kien ħerqan li jiċċentralizza l-belt ta’ Edirne. Sinan ġie mqabbad biex jgħin fil-kostruzzjoni tal-Moskea ta’ Selimiye, u ħadem qatigħ biex il-moskea tispikka u taqdi l-iskop ta’ ċentralizzazzjoni tal-belt.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Dettall tal-koppla ċentrali tal-moskea</caption></figure>
<p>Bħall-moskej Ottomani l-oħra kollha ta’ perjodi iktar bikrin, il-Moskea ta’ Selimiye kellha għadd ta’ koppli żgħar u ta’ nofs koppli. Madankollu, fil-kostruzzjoni tal-Moskea ta’ Selimiye l-għan kien li l-moskea tidher bħala unità waħdanija minn ġewwa jew minn barra, u mhux bħala mases separati. Sinan kien jemmen li l-kostruzzjoni ta’ koppla unika kienet l-unika soluzzjoni biex dan tassew jinkiseb. Għalhekk, huwa ddeċieda b’mod ambizzjuż li jissostitwixxi l-għadd kbir ta’ koppli fin-nofs tal-istruttura b’koppla enormi waħda. L-awtur ta’ <hi rend="italic">Other Colors</hi>, <ref target="https://mt.wikipedia.org/wiki/Orhan_Pamuk">Orhan Pamuk</ref> isemmi li huwa ra konnessjoni bejn ix-xewqa marbuta mal-koppla ċentrali u ċ-ċentralizzazzjoni tal-bidliet politiċi u ekonomiċi tal-imperu, iżda din l-idea ġiet irrifjutata minn ktieb ieħor miktub mill-ħabib ta’ Sinan, Sai, fejn jingħad li Sinan kien tnebbaħ mill-<ref target="https://mt.wikipedia.org/wiki/Hagia_Sophia">Hagia Sophia</ref> ta’ <ref target="https://mt.wikipedia.org/wiki/Istanbul">Istanbul</ref>. X’aktarx din l-idea hija iktar kredibbli minħabba kwotazzjoni ta’ Sinan fejn isostni li huwa bena koppla saħansitra ogħla mill-Hagia Sophia: “F’din il-moskea...jiena bnejt koppla sitt kubiti ogħla u erba’ kubiti usa’ mill-koppla tal-Hagia Sophia”.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
<figure><caption>Il-<hi rend="italic">mihrab</hi> tal-moskea</caption></figure>
<p>Sabiex tinġibed l-attenzjoni lejn l-istruttura ċentralizzata tal-moskea, u sabiex din tiġi enfasizzata, il-kollokazzjoni tradizzjonali ta’ minareti b’daqs differenti tneħħiet mid-disinn peress li Sinan kien jemmen li kaskata ta’ koppli iżgħar u ta’ nofs koppli kif kienu jinbnew tradizzjonalment qabel kienet apparatement iċċekken id-daqs ġgantesk tal-koppla ċentrali unika. Barra minn hekk, inbnew erba’ minareti identiċi f’kull kantuniera taz-zuntier tal-irħam ta’ quddiem il-moskea sabiex tinġibed l-attenzjoni iktar fuq il-koppla ċentrali. Skont il-ħsieb tal-istudjuż Ottoman <ref target="https://mt.wikipedia.org/wiki/Gulru_Necipoglu">Gulru Necipoglu</ref>, l-erba’ minareti vertikali ġejjin għall-ponta jamplifikaw ix-xeħta ’l fuq tal-istruttura, bħal donnhom resqin sparati lejn is-sema minn kull kantuniera tal-moskea. Peress li l-koppla l-kbira titla’ dejjem ’il fuq miċ-ċentru tagħha, din toħloq interdipendenza armonjuża man-nofs koppli, mat-torrijiet li jifilħu l-piż tagħha, u mill-bosta riffieda ta’ madwarha. Kien jingħad ukoll li l-arkitettura ċirkolari kienet tirrappreżenta t-twaħħid tal-umanità favur l-ideoloġija sempliċi taċ-ċirku (jew tal-katina) tal-ħajja. Is-simetriji viżibbli u inviżibbli tal-moskea minn barra u minn ġewwa jevokaw il-perfezzjoni ta’ Alla permezz tal-istruttura sempliċi u setgħana tal-koppla u tal-ġebel mingħajr dekorazzjoni fuq barra.</p>
Interna
<figure><caption>Il-koppla ewlenija tal-moskea mill-viċin</caption></figure>
<p>Il-moskea fuq ġewwa rċeviet diversi rikonoxximenti għas-simetrija u għall-ġeometrija tal-istruttura nnifisha. L-aspetti esterni monumentali kienu jixhdu l-ġid u l-poter tal-Imperu Ottoman, filwaqt li l-aspetti interni simetriċi u sempliċi kienu jfakkru lis-slaten li kien jeħtieġ ikollhom qalb umli u mimlija fidi biex ikunu jistgħu jikkomunikaw m’Alla. Meta wieħed jidħol fil-moskea, suppost li jinsa l-poter, id-determinazzjoni, il-ġid u l-ħila teknika tal-Imperu Ottoman u jiffoka fuq Alla.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
<p>Il-moskea kienet tiddawwal minn għadd ta’ twieqi żgħar ħafna, u d-drabi meta d-dawl kien jilgħab bejn bati jew qawwi kien jiġi interpretat bħala kemm l-umanità hija insinifikanti. Il-Moskea ta’ Selimiye mhux biex biss kienet tgħaġġeb lill-pubbliku li kien jaraha jew iżurha bl-arkitettura esterna simetrika u stravaganti, talli kienet tagħmel l-istess anke bl-arkitettura interna simetrika u sempliċi, għaliex kienet tiġbor fiha l-ħsieb arkitettoniku Ottoman kollu fi struttura waħda.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
Sit ta' Wirt Dinji
<p>Il-Moskea ta’ Selimiye f’Edirne, flimkien mal-<hi rend="italic">külliye</hi> tagħha, ġiet iddeżinjata bħala Sit ta’ Wirt Dinji tal-UNESCO fl-2011.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Il-valur universali straordinarju tagħha ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
</text></body></html>