<html><body><text id="wikipedia_mt_wikipedia_org__23283.html" ns="0" revid="262580" sourceurl="https://mt.wikipedia.org/wiki/Emmy_Bezzina" title="Emmy Bezzina" type="wikipedia">Emmy Bezzina<p><hi rend="bold">Emanuel</hi> "Emmy" <hi rend="bold">Bezzina</hi> (<ref target="https://mt.wikipedia.org/wiki/Tas-Sliema">Tas-Sliema</ref>, <ref target="https://mt.wikipedia.org/wiki/29_ta'_Ottubru">29 ta' Ottubru</ref> <ref target="https://mt.wikipedia.org/wiki/1947">1947</ref>) huwa avukat, politiku u personalità televiżiva kontroversjali <ref target="https://mt.wikipedia.org/wiki/Malta">Malti</ref>.</p>
<p>Bin Joseph, negozjant, u Joan imwielda Caruana, huwa l-ewwel wild minn sitta, ħames subien u tifla. </p>
Studju
<p>Studja l-Kulleġġ San Alwiġi fejn iddistingwa ruħu fl-oratorija u fid-drama. Kellu rwoli prinċipali fil-musicals <hi rend="italic">The King &amp; I</hi> u <hi rend="italic">The Sound of Music</hi>. Kien ir-rebbieħ ta' Best Aloysian għall-perjodu kollu ta' tmien snin li qatta' fil-Kulleġġ.</p>
<p>Fl-1968 huwa kiseb <hi rend="italic">Diploma in Effective English and Personal Efficiency</hi> minn The Regent Institute ta' Londra. Sena wara ggradwa fil-Baċellerat tal-Arti mill-Università Rjali ta' Malta. </p>
Xandir
<p>Bezzina beda l-involviment tiegħu fix-xandir fl-1963 meta rebaħ konkors radjufoniku u xandar l-esej tiegħu. Fl-1976, intbagħat mill-United States Information Service [USIS], Salzburg biex jattendi kors tal-Mass Media.</p>
<p>Huwa beda jieħu sehem fi drammi fuq il-palk, fuq ir-radju u t-televiżjoni tal-Istat.</p>
<p>Fis-snin tmenin kien jippreżenta programmi fuq TVM fuq suġġetti li kienu meqjusin tabù bħad-divorzju u l-abort.</p>
<p>Fis-snin disgħin ippreżenta għal ħafna snin programmi, chat shows, fuq Live FM, radju propjetà tal-eks Ministru <ref target="https://mt.wikipedia.org/wiki/Joe_Grima">Joe Grima</ref>. Għal numru ta' snin ippreżenta programm bil-lejl bl-isem "Il-Parlament tal-Poplu". Verżjoni televiżiva ta' dal-programm bdiet tixxandar fuq Smash TV fl-2014. Fil-bidu tal-2016, kliem użat minnu biex jirribatti telespettaturi li jċemplulu fil-programm bħal ‘piżella’ u espressjonijiet bħal ‘basal immarinat fil-ħmieġ tal-ġrieden’, fost oħrajn, spiċċaw fuq ilsien kulħadd.</p>
<p>Fl-aħħar snin beda jippreżenta wkoll programm fuq każijiet legali fuq Smash TV.</p>
Liġi
<p>Fl-1976, huwa sar Nutar, u sena wara avukat bit-teżi "Broadcasting Legislation - A Comparative Study".</p>
<p>Fl-1978, waqqaf l-Uffiċju Legali tiegħu li biż-żmien sar jismu Bezzina Law Services. </p>
<p>Fl-1980, ġab Diploma fit-Teoloġija u iktar tard fil-Liġi Kanonika fuq il-Proċedura taż-Żwieġ. </p>
Politika
<p>Beda bi pressure groups bħall-Moviment għad-Drittijiet tal-Irġiel u l-Moviment favur id-Divorzju.</p>
<p>Huwa ikkontesta l-Elezzjonijiet Ġenerali tal-1987 u tal-1992 f'isem il-<ref target="https://mt.wikipedia.org/wiki/Partit_Laburista_(Malta)">Partit Laburista</ref> imma qatt ma kien elett. </p>
<p>Fl-1987, fl-elezzjoni mirbuħa mill-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>, kissrulu l-uffiċċju tiegħu. “Dakinhar biex ħriġt minn hawn biex nara l-uliedi fid-9 ta’ Mejju 1987 kellhom ilibbsuni daqna falza, kowt tar-Russi u beritta biex ma jagħrfunix. Għax in-Nazzjonalisti farrkuli l-faċċata u l-bieb. Kuntent li dak iż-żmien għadda u spiċċa għax il-poplu mmatura.” </p>
<p>Għall-Elezzjonijiet Ewropej tal-2004, huwa waqqaf partit liberali bl-isem ta' ALPHA u ġab 717 vot fl-ewwel għadd, 0.3% tal-elettorat.</p>
<p>Fl-Elezzjonijiet Ewropej tal-2009 ġab 118 vot fl-ewwel għadd.</p>
Ħajja Personali
<p>Fl-1979, iżżewweġ u llum huwa missier ta' sebat itfal.</p>
<p>Sa mis-snin disgħin huwa ngħaqad mal-moviment reliġjuż tal-Moonies.</p>
<p>F’Settembru tal-2014 tah attakk kbir f’qalbu “fejn żvinajt u kellhom jagħtuni 19-il borża demm. U kulħadd iddikjara li ma kontx se ngħix ġurnata oħra f’perjodu ta’ seba’ ġimgħat. Bdejt nisma’ lil ta’ madwari jgħidu ‘telaq’, ‘dan l-aħħar nifs tiegħu’. Mitt erba’ darbiet u rxuxtajt erba’ darbiet. Esperjenzajt xi tfisser li tkun qed tmut. Illum għall-grazzja t’Alla qiegħed hawn mimli enerġija anke jekk qed ngħix b’nofs qalb għax nofsha mejta u b’żewġ arterji jaħdmu flok tlieta.”</p>
</text></body></html>