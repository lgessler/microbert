<html><body><text id="wikipedia_mt_wikipedia_org__16483.html" ns="0" revid="215790" sourceurl="https://mt.wikipedia.org/wiki/Martri_tal-Korea" title="Martri tal-Korea" type="wikipedia">Martri tal-Korea<figure><caption>Stela lill-membri tas-Soċjetà tal-Missjonijiet Esteri ta' Pariġi li ġew maqtula fil-Korea.</caption></figure>
<p>Il-<hi rend="bold">Martri tal-Korea</hi> kienu vittmi ta' persekuzzjoni kontra l-Insara fis-seklu 19 fil-<ref target="https://mt.wikipedia.org/wiki/Korea">Korea</ref>. Huwa maħsub li mill-inqas 10,000 Nisrani nqatlu f'din il-persekuzzjoni, 103 minnhom ġew iddikjarati qaddisin <hi rend="italic">en masse</hi> fl-1984.</p>
Bidu uniku tar-Reliġjon Nisranija
<p>Il-Knisja Koreana għandha l-karatteristika forsi unika, li twaqqfet u kienet sostnuta mil-lajċi; infatti fil-bidu tas-seklu 17 il-fidi Nisranija bdiet fil-Korea permezz ta' delegazzjonijiet KOreani li kull sena kienu jmorru <ref target="https://mt.wikipedia.org/wiki/Peking">Peking</ref> fiċ-<ref target="https://mt.wikipedia.org/wiki/Ċina">Ċina</ref>, u hemm ġew f'kuntatt mal-Kristjaneżmu, ħadu lura f'pajjiżhom il-ktieb tal-missjunarju Kattoliku l-ġiżwita <ref target="https://mt.wikipedia.org/wiki/Matteo_Ricci">Matteo Ricci</ref> “Id-duttrina vera ta' Alla”; u Lee Byeok lajk u ħassieb kbir, ispirat minn dal-ktieb, waqqaf l-ewwel komunità Nisranija, li kienet attiva ħafna.</p>
<p>Għall-ħabta tal-1780, Lee Byeok talab lil ħabib Lee-sunghoon, li kien sejjer iċ-Ċina, biex jitgħammed u lura miegħu jġib kotba reliġjużi biex japprofondixxu l-fidi ġdida tagħhom. </p>
<p>Fir-rebbiegħa tal-1784 ħabibu ġie lura mgħammed bl-isem ta' Pietru, u lill-komunità ta impuls qawwi; il-grupp organizza ruħu b'ġerarkija differenti. 
Kif saru jafu li dan ma setgħux jagħmluh, huma talbu lill-isqof Ċiniż biex jibgħatilhom minnufih saċerdoti; u minnufih dan bagħtilhom lill-qassis Chu-mun-mo, u l-Insara bdew jikbru bl-eluf.</p>
Persekuzzjonijiet
<p>Iżda sa mill-1785 faqqgħet persekuzzjoni kontra l-Insara, li ħraxet biż-żmien tant li fl-1801 anki l-uniku qassis inqatel, imma dan ma waqqafx il-komunità Koreana milli tkompli tikber. </p>
<p>Fl-1802 ir-Re ħareġ editt tal-Istat, li fih saħansitra ordna l-qerda tal-Insara. Weħidhom u mingħajr gwida spiritwali, l-Insara Koreani talbu bil-ħerqa liċ-Ċiniżi u lill-Papa biex jibgħatilhom is-saċerdoti; imma dan sar possibbli biss fl-1837, meta ntbagħtu isqof u żewġ saċerdoti mill-Missjonijiet ta' <ref target="https://mt.wikipedia.org/wiki/Pariġi">Pariġi</ref>; li billi daħlu klandestinament inqatlu sentejn wara.</p>
<p>Andrea Kim Taegon, irnexxielu jdaħħal isqof u saċerdote. Fl-1866 seħħet l-eħrex persekuzzjoni; imma fl-1882 il-gvern iddikjara l-libertà reliġjuża. </p>
Uħud mill-martri
<p>Ta' min isemmi b'mod speċjali lil <ref target="https://mt.wikipedia.org/wiki/Andrija_Kim_Taegon">Andrija Kim Taegon</ref>, l-ewwel saċerdot Korean li wara li tefgħuh il-ħabs qatluh bil-qtugħ tar-ras, u <ref target="https://mt.wikipedia.org/wiki/Pawlu_Hasang">Pawlu Hasang</ref> li kien appostlu lajk ta' qlubija kbira. Flimkien ma' San Andrija u San Pawl ġew kanonizzati 101 martri oħra fosthom kien hemm iż-żagħżugħ Peter Yu ta' 17–il sena u Mark Chong ta' 72 sena.</p>
<p>Kien hemm ukoll tliet isqfijiet u seba' saċerdoti mis-Soċjeta' tal-Missjonijiet Esteri ta' Pariġi, fosthom Monsinjur Imbert li kien l-ewwel Isqof li ppriedka l-kelma ta' Alla fil-Korea.  </p>
<p>Huwa maħsub li b'kollox inqatlu 10,000 martri, li minnhom 103 ġew iddikjarati beati f'żewġ gruppi distinti fl-1925 u fl-1968. Minn dawn 10 biss kienu barranin, 3 isqfijiet, u 7 saċerdoti, u l-oħrajn kollha Koreani, katekisti u lajċi, irġiel u nisa, miżżewġin u mhumiex, xjuħ, żgħażagħ u tfal, għonja u foqra. Dawn il-103 martri tal-Korea ġew iddikjarati qaddisin mill-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref>, waqt quddiesa li ċċelebra fis-6 ta' Mejju 1984, f'Misraħ Youido, f'<ref target="https://mt.wikipedia.org/wiki/Seoul">Seoul</ref>, quddiem folla ta' iktar minn nofs miljun ruħ, meta kien qed jagħmel il-pellegrinaġġ appostoliku tiegħu fil-Korea.</p>
Ħoloq esterni
<list type="unordered"><item><ref target="http://www.vatican.va/holy_father/john_paul_ii/homilies/1984/documents/hf_jp-ii_hom_19840506_martiri-coreani_en.html">Omelija tal-Papa Ġwanni Pawlu II matul il-quddiesa tal-kanonizzazzjoni tal-martri Koreani</ref></item>
<item><ref target="http://www.catholicculture.org/culture/library/view.cfm?id=4740&amp;CFID=29233537&amp;CFTOKEN=88892945">Lista u deskrizzjoni qasira tal-martri</ref></item></list>
</text></body></html>