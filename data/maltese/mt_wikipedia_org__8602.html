<html><body><text id="wikipedia_mt_wikipedia_org__8602.html" ns="0" revid="243853" sourceurl="https://mt.wikipedia.org/wiki/Festival_tal-Eurovision_2009" title="Festival tal-Eurovision 2009" type="wikipedia">Festival tal-Eurovision 2009
<p>Il-<hi rend="bold">Festival tal-Eurovision 2009</hi> kien l-54 edizzjoni tal-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>. Dan il-festival sar bejn it-<ref target="https://mt.wikipedia.org/wiki/12_ta'_Mejju">12</ref> u s-<ref target="https://mt.wikipedia.org/wiki/16_ta'_Mejju">16 ta' Mejju</ref>, fl-<ref target="https://mt.wikipedia.org/wiki/Olimpiyski_Arena">Olimpiyski Arena</ref> ġewwa <ref target="https://mt.wikipedia.org/wiki/Moska">Moska</ref>, il-<ref target="https://mt.wikipedia.org/wiki/Belt_kapitali">belt kapitali</ref> tar-<ref target="https://mt.wikipedia.org/wiki/Russja">Russja</ref>.</p>
<p>Fil-proċedura tal-votazzjoni seħħew xi tibdiliet fosthom l-involviment mill-ġdid tal-<ref target="https://mt.wikipedia.org/wiki/Ġurija">ġurija</ref> nazzjonali flimkien mat-<ref target="https://mt.wikipedia.org/wiki/Televotazzjoni">televotazzjoni</ref>, waqt li l-format tas-semifinali baqa' l-istess. Tnejn u erbgħin pajjiż ikkonfermaw il-parteċipazzjoni tagħhom; l-<ref target="https://mt.wikipedia.org/wiki/Slovakkja_fil-Festival_tal-Eurovision">Islovakkja</ref> ħabbret ir-ritorn tagħha f'dan il-festival, waqt li <ref target="https://mt.wikipedia.org/wiki/San_Marino_fil-Festival_tal-Eurovision">San Marino</ref> irtiraw minħabba problemi finanzjarji. Il-<ref target="https://mt.wikipedia.org/wiki/Latvja_fil-Festival_tal-Eurovision">Latvja</ref> u l-<ref target="https://mt.wikipedia.org/wiki/Ġeorġja_fil-Festival_tal-Eurovision">Ġeorġja</ref> għall-bidu ħabbru l-intenzjoni li jirtiraw, però l-European Broadcasting Union (EBU) stqarret li ż-żewġ pajjiżi kienu se jieħdu sehem.<ref target="https://mt.wikipedia.org/wiki/Il-Paġna_prinċipali#cite_note-Listaparteċipanti-2">[2]</ref> Madanakollu, il-Ġeorġja ddeċidiet li tirtira għal darb'oħra wara li l-EBU irrifjutat il-kanzunetta magħżula wara li kienet tmur kontra r-regoli tal-Konkors.</p>
<p>Il-festival ġie mirbuħ min-<ref target="https://mt.wikipedia.org/wiki/Norveġja_fil-Festival_tal-Eurovision">Norveġja</ref> bi 387 punt, l-ogħla punteġġ fl-istorja tal-Eurovision. Ir-rebħa tan-Norveġja timmarka wkoll l-ewwel rebħa għal pajjiż mill-Punent tal-Ewropa u li kien diġà rebaħ xi darba oħra l-festival, mill-2001, meta matul dawn is-snin il-festival beda jdur fil-pajjiżi tal-Lvant li ħafna minnhom kienu għadhom iduqu l-ewwel rebħa.</p>
<p>F'dan il-festival ukoll kien hemm riżultat pożittiv għar-Renju Unit li spiċċat bl-aktar punti mill-Ikbar Erbgħa waqt li Spanja bl-inqas. Is-sena ta' qabel offriet riżultat oppost.</p>
Impjant
<p>

Il-festival sar fir-<ref target="https://mt.wikipedia.org/wiki/Russja">Russja</ref> wara r-rebħa fil-<ref target="https://mt.wikipedia.org/wiki/Festival_tal-Eurovision_2008">festival tal-2008</ref>, li sar f'<ref target="https://mt.wikipedia.org/wiki/Belgrad">Belgrad</ref> fis-<ref target="https://mt.wikipedia.org/wiki/Serbja">Serbja</ref>, mill-kantant <ref target="https://mt.wikipedia.org/wiki/Dima_Bilan">Dima Bilan</ref> bil-kanzunetta "<ref target="https://mt.wikipedia.org/wiki/Believe_(kanzunetta_ta'_Dima_Bilan)">Believe</ref>".<ref target="https://mt.wikipedia.org/wiki/Il-Paġna_prinċipali#cite_note-russja_suċċess-3">[3]</ref> Minkejja n-nuqqas ta' ħeġġa li s-sindku ta' Moska wera lejn l-idea li l-konkors jiġi ospitat fil-belt,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> <ref target="https://mt.wikipedia.org/wiki/Vladimir_Putin">Vladimir Putin</ref>, il-<ref target="https://mt.wikipedia.org/wiki/Prim_Ministru_tar-Russja">Prim Ministru tar-Russja</ref>, eventwalment stqarr li l-festival se jsir f'Moska u ġie propost mill-istazzjon, <ref target="https://mt.wikipedia.org/wiki/Channel_One_(Russja)">Channel One</ref>, li l-festival isir fl-<ref target="https://mt.wikipedia.org/wiki/Olympic_Indoor_Arena">Olympic Indoor Arena</ref> f'Moska.<ref target="https://mt.wikipedia.org/wiki/Il-Paġna_prinċipali#cite_note-Impjant-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Din il-proposta ġiet evalwata mill-<ref target="https://mt.wikipedia.org/wiki/European_Broadcasting_Union">European Broadcasting Union</ref> (EBU) u kkonfermata nhar it-13 ta' Settembru 2008.<ref target="https://mt.wikipedia.org/wiki/Il-Paġna_prinċipali#cite_note-Impjant-5">[5]</ref></p>
Disinn viżwali
<p>Ix-xandar ospitu ta' dan il-konkors, <ref target="https://mt.wikipedia.org/wiki/Channel_One_(Russja)">Channel One</ref>, nhar it-30 ta' Jannar 2009 ippreżenta logo u tema għall-edizzjoni tal-2009.<ref target="https://mt.wikipedia.org/wiki/Il-Paġna_prinċipali#cite_note-Logo-7">[7]</ref> Il-logo hu bbażat fuq "<ref target="https://mt.wikipedia.org/wiki/Għasfur_tan-nar">Għasfur Fantaxjentifiku</ref>", li jista' jiġi wżat b'ħafna kuluri. Bħal fis-snin preċedenti, il-logo li jintgħażel għal dik l-edizzjoni jitpoġġa ħdejn il-logo ġeneriku ta' din il-kompetizzjoni. Din hi l-ewwel darba mill-2001 li ma sar ebda slogan għal dan il-konkors.</p>
<p>Il-palk hu ddisinjat mid-disinjatur minn New York, John Casey, u t-tema tal-palk hu ta' avant-garde komteparanja Russa. Casey, li kien ukoll iddisinja l-palk tal-<ref target="https://mt.wikipedia.org/wiki/Festival_tal-Eurovision_1997">Festival tal-Eurovision tal-1997</ref> ġewwa <ref target="https://mt.wikipedia.org/wiki/Dublin">Dublin</ref>, kien ukoll involut fid-disinn tal-edizzjonijiet tal-1994 u l-1995. Hu spjega li "anke qabel [hu] ma ħadem mar-Russi fit-TEFI Awards f'Moska fl-1998, [hu] kien ispirat mill-perjodu Avant Garde Russu."<ref target="https://mt.wikipedia.org/wiki/Il-Paġna_prinċipali#cite_note-palk-8">[8]</ref> Sezzjonijiet kbar tal-palk jistgħu jitmexxew, fosthom il-parti ċentrali fit-tond ta' skrins tal-LEDS li jistgħu jitmexxew biex joħolqu effett differenti għal kull kanzunetta.</p>
Format
<p>Diskussjoni fuq il-format tal-Festival tal-Eurovision 2009 seħħet f'Ġunju tal-2008, f'<ref target="https://mt.wikipedia.org/wiki/Ateni">Ateni</ref>, il-<ref target="https://mt.wikipedia.org/wiki/Greċja">Greċja</ref>. Kien hemm proposta li kienet tikkonsisti mill-pajjiżi tal-"Ikbar Erbgħa" li jitilfu l-post awtomatiku fil-finali tal-edizzjoni tal-2009.<ref target="https://mt.wikipedia.org/wiki/Il-Paġna_prinċipali#cite_note-Big_Four-9">[9]</ref> Madanakollu, ġie ikkonfermat li l-pajjiżi tal-"Ikbar Erbgħa" se jkomplu awtomatikament jikkwalifikaw għall-finali fl-edizzjoni tal-2009.<ref target="https://mt.wikipedia.org/wiki/Il-Paġna_prinċipali#cite_note-konferma_big_4-10">[10]</ref></p>
<p>Il-festival finali sar fis-16 ta' Mejju 2009 fl-<ref target="https://mt.wikipedia.org/wiki/Olimpiyski_Arena">Olympic Indoor Arena</ref> f'<ref target="https://mt.wikipedia.org/wiki/Moska">Moska</ref>, fir-<ref target="https://mt.wikipedia.org/wiki/Russja">Russja</ref>, biż-żewġ semifinali jippreċedu l-finali fit-12 u l-14 ta' Mejju.<ref target="https://mt.wikipedia.org/wiki/Il-Paġna_prinċipali#cite_note-russja_suċċess-3">[3]</ref> Sebgħa u tletin pajjiż ipparteċipaw fiż-żewġ semifinali tal-konkors, bil-pajjiżi li jiffurmaw l-"<ref target="https://mt.wikipedia.org/wiki/Festival_tal-Eurovision#L-Ikbar_Erbgħa">Ikbar Erbgħa</ref>" (<ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Ġermanja">Ġermanja</ref>, <ref target="https://mt.wikipedia.org/wiki/Spanja">Spanja</ref> u r-<ref target="https://mt.wikipedia.org/wiki/Renju_Unit">Renju Unit</ref>) u l-ospitu jikkwalifikaw awtomatikament għall-finali, bil-finali tkun tinvolvi dawn il-pajjiżi flimkien ma' għaxar pajjiżi oħra li kkwalifikaw minn kull semifinali, għal total ta' ħamsa u għoxrin parteċipant.</p>
Votazzjoni
<p>Bħala tweġiba għat-tgergir kontinwu mill-istazzjonijiet fuq il-votazzjoni politika u dik ġiriena, l-EBU evalwat il-proċedura tal-votazzjoni wżata fil-festival, bil-possibilità ta' bidla fis-sistema għall-2009. L-organizzaturi tal-festival bagħtu kwestjonarju lix-xandara parteċipanti fuq is-sistema ta' votazzjoni, u grupp ta' referenza nkorpora r-risposti fis-suġġerimenti għall-format tas-sena li jmiss.<ref target="https://mt.wikipedia.org/wiki/Il-Paġna_prinċipali#cite_note-Votazzjoni-11">[11]</ref> <ref target="https://mt.wikipedia.org/wiki/Telewizja_Polska">Telewizja Polska (TVP)</ref>, l-istazzjon <ref target="https://mt.wikipedia.org/wiki/Polonja">Pollakk</ref>, issuġġerixxa li ġurija internazzjonali simili għal dik użata fil-<ref target="https://mt.wikipedia.org/wiki/Festival_tal-Eurovision_taż-Żfin_2008">Festival tal-Eurovision taż-Żfin 2008</ref> tiġi introdotta fil-Festival tal-Eurovision biex tnaqqas l-impatt tal-votazzjoni bejn il-ġirien u tagħti aktar emfasi fuq il-valur artistika tal-kanzunetta.<ref target="https://mt.wikipedia.org/wiki/Il-Paġna_prinċipali#cite_note-Ġurija-12">[12]</ref> Ġie ikkonfermat li għall-finali tal-festival, il-voti kollha ta' kull pajjiż se jiġu deċiżi b'kombinazzjoni ta' 50% riżultati tat-<ref target="https://mt.wikipedia.org/wiki/Televotazzjoni">televotazzjoni</ref> u 50% tal-<ref target="https://mt.wikipedia.org/wiki/Ġurija">ġurija</ref> nazzjonali.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Il-metodu li bih jintgħażlu s-semifinalisti biex jikkwalifikaw għall-finali se jibqa' l-istess, però, b'disa' pajjiżi f'kull semifinali li jgħaddu skont ir-riżultati mill-pubbliku, u l-għaxar wieħed mill-ġurija esperta. Il-ġurija nazzjonali ġiet abolita mill-festival fil-bidu tal-2007, bit-televotazzjoni jsir mandatorju għall-kważi kull parteċipant mill-2003.</p>
<p><ref target="https://mt.wikipedia.org/wiki/Edgar_Böhm">Edgar Böhm</ref>, direttur tas-settur konċernat ma' dawn l-attivitajiet tal-istazzjon <ref target="https://mt.wikipedia.org/wiki/Awstrija">Awstrijakk</ref> tal-<ref target="https://mt.wikipedia.org/wiki/Österreichischer_Rundfunk">Österreichischer Rundfunk (ORF)</ref>, stqarr li l-format tal-2008 b'żewġ semifinali "xorta waħda jinkorpora taħlita ta' kanzunetti li politikament se jiġu favoriti fil-proċess ta' votazzjoni," u "li, sakemm issir linja gwida ċara mill-EBU fuq kif is-semifinali jiġu organizzati, l-Awstrija mhux se tkun parti ta' Moska 2009."<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Minkejja l-introduzzjoni tal-votazzjoni mill-ġurija fil-finali, l-Awstrija mhux se tirritorna fil-festival tal-2009, imma se xxandar xorta waħda l-finali fuq l-ORF bħalma għamlet fl-2008.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Allokazzjoni tas-semifinali
<p>Nħar il-Ġimgħa 30 ta' Jannar, 2009, saret it-tlugħ tal-poloz biex tiddeċiedi liema pajjiżi se jidhru fl-ewwel jew fit-tieni semifinali. Skont is-sistema adottata s-<ref target="https://mt.wikipedia.org/wiki/Festival_tal-Eurovision_2008">sena ta' qabel</ref>, kull pajjiż kien separat f'sitt urni individwali bbażati fuq il-mudelli ta' votazzjoni fil-festivals preċedenti. Il-poloz saru biex jassiguraw li dawk il-pajjiżi li s-soltu jivvutaw għal xulxin fil-kompetizzjoni ma jipparteċipawx fl-istess semifinali. Barra milli ġie determinat liema pajjiżi se jipparteċipaw fis-semifinali, ġie determinat liema pajjiżi finalisti se jivvutaw f'liema semifinali. Il-<ref target="https://mt.wikipedia.org/wiki/Ġermanja_fil-Festival_tal-Eurovision">Ġermanja</ref>, <ref target="https://mt.wikipedia.org/wiki/Spanja_fil-Festival_tal-Eurovision">Spanja</ref> u r-<ref target="https://mt.wikipedia.org/wiki/Renju_Unit_fil-Festival_tal-Eurovision">Renju Unit</ref> se jivvutaw fl-ewwel waħda, waqt li <ref target="https://mt.wikipedia.org/wiki/Franza_fil-Festival_tal-Eurovision">Franza</ref> u r-<ref target="https://mt.wikipedia.org/wiki/Russja_fil-Festival_tal-Eurovision">Russja</ref> se jivvutaw fit-tieni. Il-postijiet fejn se jkantaw il-kantanti u l-mod kif se l-ordni ta' kif se jinqraw il-voti ġie ddeterminat fis-16 ta' Marzu 2009.<ref target="https://mt.wikipedia.org/wiki/Il-Paġna_prinċipali#cite_note-Listaparteċipanti-2">[2]</ref></p>

Pajjiżi parteċipanti
<figure><caption> Pajjiżi parteċipanti
Pajjiżi li ma kkwalifikawx għall-finali.
Pajjiżi li ħadu sehem fil-passat però m ħadux sehem f'din is-sena.</caption></figure>
<figure><caption> Pajjiżi fl-ewwel semifinali.
Pajjiżi fit-tieni semifinali.
Pajjiżi li se jivvutaw fl-ewwel semifinali.
Pajjiżi li se jivvutaw fit-tieni semifinali.</caption></figure>
<p>Wara l-pubblikazzjoni tal-lista finali tal-parteċipanti mill-EBU, tlieta u erbgħin pajjiż ikkonfermaw il-parteċipazzjoni tagħhom fil-festival tal-2009, fosth ir-ritorn wara assenza ta' ħdax-il sena tal-<ref target="https://mt.wikipedia.org/wiki/Slovakkja_fil-Festival_tal-Eurovision">Islovakkja</ref>.<ref target="https://mt.wikipedia.org/wiki/Il-Paġna_prinċipali#cite_note-ritorn_Slovakkja-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-Listaparteċipanti-2">[2]</ref></p>
<p>Il-<ref target="https://mt.wikipedia.org/wiki/Ġeorġja_fil-Festival_tal-Eurovision">Ġeorġja</ref>, minkejja li għall-bidu ħabbret li kienet se tirtira mill-konkors bħala protesta għall-poloz esterni tar-<ref target="https://mt.wikipedia.org/wiki/Russja">Russja</ref> fil-konfront tal-gwerra tal-2008 tal-<ref target="https://mt.wikipedia.org/wiki/Ossezja_t'Isfel">Ossezja t'Isfel</ref>,<ref target="https://mt.wikipedia.org/wiki/Il-Paġna_prinċipali#cite_note-Ġeorġja1-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-Ġeorġja3-18">[18]</ref> però reġgħet lura mid-deċiżjoni u uffiċjalizzat ir-ritorn tagħha, b'din l-għażla tkun ispirata mir-rebħa li għamlu fil-<ref target="https://mt.wikipedia.org/wiki/Festival_tal-Eurovision_tat-Tfal_2008">Festival tal-Eurovision tat-Tfal 2008</ref> u għat-tnax-il punt li r-Russja tathom fl-istess festival.<ref target="https://mt.wikipedia.org/wiki/Il-Paġna_prinċipali#cite_note-ritorn_Ġeorġja-19">[19]</ref> <ref target="https://mt.wikipedia.org/wiki/Svante_Stockselius">Svante Stockselius</ref>, l-iskrutatur tal-EBU għall-Eurovision, qal li n-numru ta' parteċipanti f'Moska jista' jkun wieħed rekord, li jfisser li 44 jew aktar pajjiżi sejrin jikkompetu, però dan ma tantx jidher possibbli.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Diversi għajdut qam dwar il-parteċipazzjoni u r-ritorn ta' <ref target="https://mt.wikipedia.org/wiki/San_Marino_fil-Festival_tal-Eurovision">San Marino</ref> u <ref target="https://mt.wikipedia.org/wiki/Monako_fil-Festival_tal-Eurovision">Monako</ref>. <ref target="https://mt.wikipedia.org/wiki/Télé_Monte_Carlo">Télé Monte Carlo</ref> (TMC), l-istazzjon Monegask, ikkonferma li kien hemm xi taħdidiet bejnhom u bejn l-EBU fuq il-possibilità li jerġgħu jirritornaw għall-edizzjoni tal-2009.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Fl-istess żmien, xniegħat ħarġu li x-xandar uffiċjali ta' <ref target="https://mt.wikipedia.org/wiki/San_Marino">San Marino</ref>, <ref target="https://mt.wikipedia.org/wiki/San_Marino_RTV">Radiotelevisione della Repubblica di San Marino</ref> (SMRTV), kien se jirtira uffiċjalment mill-konkors minħabba pożizzjoni xejn sodisfaċenti fl-2008, is-sena debuttanti tagħhom.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Minkejja li suċċessivament kienu tal-idea li jieħdu sehem f'Moska, SMRTV kienu sfurzati li jirtiraw minn dan l-avveniment minħabba problemi finanzjarji li waqqfu ċ-ċans għat-tieni parteċipazzjoni.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>L-istazzjon tal-<ref target="https://mt.wikipedia.org/wiki/Latvja">Latvja</ref>, <ref target="https://mt.wikipedia.org/wiki/Latvijas_Televīzija">Latvijas Televīzija</ref> (LTV), kien ġie rappuratat li kien mistenni li jirtira mill-konkors, u dan sar tliet ijiem wara l-aħħar ġurnata ta' sottoskrizzjoni. Dan sar minħabba fit-tnaqqis tal-baġit ta' aktar minn 2 miljun <ref target="https://mt.wikipedia.org/wiki/Lats_Litweni">Lats</ref> mill-baġit tal-LTV, fejn b'hekk ma setgħux iħallsu biex jipparteċipaw.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> L-LTV ħabbru li nfurmaw lill-EBU fuq il-ħsieb tagħhom li jirtiraw minħabba sempliċiment problemi finanzjarji. L-istazzjon Litwen kien f'diskussjoni mal-EBU biex isib soluzzjoni li jkun jista' jżomm il-pajjiż fil-Euroviison.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Fl-20 ta' Diċembru 2008, l-LTV ħabbru li kienu se jirtiraw mill-festival, u li kemm l-EBU u Channel One qablu li ma kienux se jinfurzaw penalizzazzjoni finanzjarja minħabba l-irtirar tard li għamlu mill-festival tal-2009. L-LTV ħabbru fuq il-ħsieb li kellhom fil-parteċipazzjoni għall-<ref target="https://mt.wikipedia.org/wiki/Festival_tal-Eurovision_2010">edizzjoni tal-2010</ref>.<ref target="https://mt.wikipedia.org/wiki/Il-Paġna_prinċipali#cite_note-Latvja_barra-26">[26]</ref> Minkejja dan kollu, nhar it-12 ta' Jannar 2009, il-Latvja ikkonfermat li kienet se tieħu sehem.<ref target="https://mt.wikipedia.org/wiki/Il-Paġna_prinċipali#cite_note-Listaparteċipanti-2">[2]</ref></p>
Semifinali
<p>Tmienja u tletin pajjiż ġew ikkonfermati bħala parteċipanti f'waħda miż-żewġ semifinali tal-konkors.<ref target="https://mt.wikipedia.org/wiki/Il-Paġna_prinċipali#cite_note-Listaparteċipanti-2">[2]</ref> It-tlugħ tal-poloz għas-semifinali saru fit-30 ta' Jannar 2009.<ref target="https://mt.wikipedia.org/wiki/Il-Paġna_prinċipali#cite_note-poloz_semi_finali-27">[27]</ref></p>
Semifinali 1
<list type="unordered"><item>L-ewwel semifinali saret f'Moska nhar it-12 ta' Mejju.</item>
<item>Id-disa' pajjiżi li rċevew l-aktar voti mill-votazzjoni tal-pubbliku kkwalifikaw għall-finali tas-16 ta' Mejju.</item>
<item>Il-ġurija ddeċidiet liema pajjiż se jkun l-għaxar finalist.</item>
<item>Ir-Renju Unit u l-Ġermanja ivvutaw f'din is-semifinali.</item>
<item>Kulur il-ħawħa jindika liema għaddew għall-finali.</item>
<item>Pajjiżi b'kulur il-ħawħa jindika liema għaddew għall-finali.</item>
<item>Il-pajjiż b'kulur <hi rend="italic">flax</hi> jindika d-daħla li ġiet magħżula mill-ġurija biex tgħaddi għall-finali.</item></list>

Semifinali 2
<list type="unordered"><item>It-tieni semifinali saret f'Moska nhar l-14 ta' Mejju.</item>
<item>Id-disa' pajjiżi li rċevew l-aktar voti mill-votazzjoni tal-pubbliku kkwalifikaw għall-finali tas-16 ta' Mejju.</item>
<item>Il-ġurija ddeċidiet liema pajjiż se jkun l-għaxar finalist.</item>
<item>Franza u r-Russja ivvutaw f'din is-semifinali. Spanja ġew magħżula biex jivvutaw f'din is-semifinali, però minħabba intoppi fl-iskeda ta' TVE, is-semifinali ġiet imxandra tard u t-telespettaturi Spanjoli ma setgħux jivvutaw.</item>
<item>Il-pajjiżi b'kulur il-ħawħa jindika liema għaddew għall-finali.</item>
<item>Il-pajjiż b'kulur <hi rend="italic">flax</hi> jindika d-daħla li ġiet magħżula mill-ġurija biex tgħaddi għall-finali.</item></list>

Finalisti
<list type="unordered"><item>Il-finali saret f'Moska nhar is-16 ta' Mejju.</item>
<item>Il-finalisti kienu:
<list type="unordered"><item>"L-Ikbar Erbgħa" (Franza, Ġermanja, Spanja u r-Renju Unit).</item>
<item>Il-pajjiż ospitu, ir-Russja.</item>
<item>Id-disa' pajjiżi, minn kull semifinali, li kisbu l-aktar numru ta' voti mill-votazzjoni tal-pubbliku.</item>
<item>L-għażliet tal-ġurija minn kull semifinali.</item></list></item>
<item>Il-pajjiż li rebaħ il-festival hu kkulurit.</item></list>

Votazzjoni matul il-finali
<p>Matul il-finali, il-pajjiżi se jħabbru l-voti tagħhom f'din l-ordni:<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>

Tabelli
Finali
12-il punt
<p>Hawn taħt hawn taqsira tat-tnax-il punt li ngħataw fil-finali:</p>



Ħoloq esterni
<list type="unordered"><item><ref target="http://www.eurovision.tv/">Sit uffiċjali</ref></item></list>
</text></body></html>