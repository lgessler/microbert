<html><body><text id="wikipedia_mt_wikipedia_org__23799.html" ns="0" revid="268709" sourceurl="https://mt.wikipedia.org/wiki/Nicolae_Ceau%C8%99escu" title="Nicolae Ceaușescu" type="wikipedia">Nicolae Ceaușescu
<p><hi rend="bold">Nicolae Ceaușescu</hi> (<ref target="https://mt.wikipedia.org/wiki/Scornicești">Scornicești</ref>, <ref target="https://mt.wikipedia.org/wiki/26_ta'_Jannar">26 ta' Jannar</ref> <ref target="https://mt.wikipedia.org/wiki/1918">1918</ref> – <ref target="https://mt.wikipedia.org/wiki/Târgoviște">Târgoviște</ref>, <ref target="https://mt.wikipedia.org/wiki/25_ta'_Diċembru">25 ta' Diċembru</ref> <ref target="https://mt.wikipedia.org/wiki/1989">1989</ref>) kien <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Komuniżmu">Komunista</ref> <ref target="https://mt.wikipedia.org/wiki/Rumanija">Rumen</ref>. Hu kien Segretarju Ġenerali tal-<ref target="https://mt.wikipedia.org/wiki/Partit_Komunista_Rumen">Partit Komunista Rumen</ref> bejn l-1965 u l-1989, u b'hekk it-tieni u l-aħħar kap Komunista tar-Rumanija. Hu kien ukoll il-mexxej tal-pajjiż mill-1967 bħala President tal-<ref target="https://mt.wikipedia.org/wiki/Kunsill_tal-Istat_tar-Rumanija">Kunsill tal-Istat</ref> u mill-1974 bħala <ref target="https://mt.wikipedia.org/wiki/Presidenti_tar-Rumanija">President tar-Repubblika</ref> sakemm ġie mneħħi fir-<ref target="https://mt.wikipedia.org/wiki/Rivoluzzjoni_Rumena">Rivoluzzjoni Rumena</ref> tal-1989.</p>
L-ewwel snin
<figure><caption>Nicolae Ceaușescu ta' 15-il sena</caption></figure>
<p>Ceaușescu twieled fir-raħal żgħir ta' <ref target="https://mt.wikipedia.org/wiki/Scornicești">Scornicești</ref>, fid-<ref target="https://mt.wikipedia.org/wiki/Distrett_ta'_Olt">distrett ta' Olt</ref>, nhar is-26 ta' Jannar 1918. Il-familja Ceaușescu kienet familja fqira ta' bdiewa ta' għaxart itfal. Missieru Andruță kellu tliet ettari ta' art agrikola u xi ftit nagħaġ, u kien jissupplixxi lil familtu mit-tfassil ta' ħwejjeġ.<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref> Ommu Alexandrina kienet ukoll taħdem. Nicolae kien jattendi erba' klassijiet fl-iskola tar-raħal, fejn l-għalliema kienet tgħallem numru ta' klassijiet fl-istess ħin għal studentii ta' klassijiet diffferenti. Ceaușescu ma kellux kotba u mhux l-ewwel darba li kien imur l-iskola ħafi. Hu wkoll ma kellux ħbieb, kien maqtugħ u imprevedibbli.<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref> Hu studja fl-iskola tar-raħal sal-età ta' ħdax-il sena, meta ħarab lejn <ref target="https://mt.wikipedia.org/wiki/Bukarest">Bukarest</ref> u mar jgħix ma' oħtu Niculina Rusescu.</p>
<p>F'Bukarest daħal bħala skarpan apprentist,<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref> u beda jaħdem fil-ħanut ta' wieħed Alexandru Săndulescu, skarpan li kien ukoll membru attiv tal-Partit Komunista, li dak iż-żmien kien illegali.</p>
Karriera politika
Snin ta' illegalità
<figure><caption>Nicolae Ceaușescu arrestat mill-pulizija ta' <ref target="https://mt.wikipedia.org/wiki/Târgoviște">Târgoviște</ref> fl-1936</caption></figure>
<p>Ceaușescu ftit dam biex beda jieħu sehem fl-attivitajiet tal-Partit Komunista (hu sar membru fl-1932), però bħala tfajjel fiż-żgħożija tiegħu kien jingħata affarijiet żgħar x'jagħmel. Fl-1933, ta' ħmistax-il sena, ġie arrestat għall-ewwel darba minħabba ġlied fi strajk u għal darb'oħra fl-1934, l-ewwel minħabba li kien ġabar firem għal petizzjoni li kienet tipprotesta l-proċess ġudizzjarju kontra ħaddiema tal-ferrovija u darbtejn oħra għal attivitajiet simili.<ref target="https://mt.wikipedia.org/wiki/Il-Paġna_prinċipali#cite_note-ceausescuorg-2">[2]</ref> Sa nofs it-tletinijiet, hu kien f'missjonijiet f'Bukarest, <ref target="https://mt.wikipedia.org/wiki/Craiova">Craiova</ref>, <ref target="https://mt.wikipedia.org/wiki/Câmpulung">Câmpulung</ref>, u <ref target="https://mt.wikipedia.org/wiki/Râmnicu_Vâlcea">Râmnicu Vâlcea</ref>, fejn ġie arrestat numru ta' drabi.<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref></p>
<p>Il-profil tiegħu mill-pulizija sigrieta tas-Siguranța Statului niżżlitu bħala "aġitatur Komunista perikoluż" u "distributur ta' materjal ta' propaganda Komunista u kontra l-Faxxisti".<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref> Hu mifhum li fl-1936 Ceaușescu kien segretarju reġjonali tal-<hi rend="italic">Uniunea Tineretului Comunist</hi> (UTC), l-organizzazzjoni taż-żgħażagħ tal-Partit Komunista. F'Jannar tal-istess sena, hu u Vladislav (jew Vladimir) Tarnovski, aġitatur Pollakk, żaru <ref target="https://mt.wikipedia.org/wiki/Ulmi_(Dâmbovița)">Ulmi</ref> qrib <ref target="https://mt.wikipedia.org/wiki/Târgoviște">Târgoviște</ref> biex jiġbru aktar sostenituri mal-Partit. Madanakollu, il-laqgħa ġiet imxejjna mill-informatur Ion Olteanu, u Ceaușescu ġie arrestat għal darb'oħra ma' Tarnovski, u Komunisti oħrajn. Fit-tribunal ta' Brașov hu ngħata sentenza ta' sentejn ħabs, u sitt xhur oħra ġew miżjuda wara li nstab ħati ta' disprezz lejn il-qorti. Hu u Tarnovski rċevew l-ogħla piena mill-grupp ta' tlettax-il attivista Komunista mħarrka. Hu qatta' ħafna mis-sentenza tiegħu fil-ħabs ta' Doftana.<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref></p>
<figure><caption>Ceaușescu (it-tieni mix-xellug) fil-kamp ta' Târgu Jiu</caption></figure>
<p>Meħlus fl-1938, Ceaușescu baqa' ħieles sentejn biss għax fl-1939 ġie ikkundannat <hi rend="italic">in absentia</hi> għal tliet snin ħabs minħabba li kompla jxerred propaganda Komunista. F'dan iż-żmien qasir ta' libertà hu ltaqa' ma' <ref target="https://mt.wikipedia.org/wiki/Elena_Ceaușescu">Elena Petrescu</ref>, attivista Komunista f'Bukarest, li kellha tilgħab rwol importanti fil-karriera politika tiegħu.<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref> Minkejja li kien qiegħed jiskonta sentenza fil-ħabs ta' Jilava, hu baqa' jkollu laqgħat regolari ma' Elena. Minbarra Jilava, hu kien immexxi fil-ħabsijiet ta' Caransebeș (1942), Văcărești (1943) u Târgu Jiu (1943). F'din tal-aħħar, hu qasam ċella ma' <ref target="https://mt.wikipedia.org/wiki/Gheorghe_Gheorghiu-Dej">Gheorghe Gheorghiu-Dej</ref>, fejn sar il-<hi rend="italic">protégé</hi> tiegħu. L-awtoritarjiet korrotti tal-kamp ta' internament bdew jagħtu aktar libertajiet lill-ħabsin Komunisti biex imexxu l-blokkok taċ-ċelel tagħhom, bil-patt u l-kundizzjoni li ma jippruvawx jaħarbu mill-ħabs.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> F'Târgu Jiu, Gheorghiu-Dej beda jmexxi "sessjonijiet ta' awtokritika" fejn diversi membri tal-Partit kellhom jistqarru quddiem il-mmebri l-oħra li ma fehmux id-dogma ta' Marx-Engels-Lenin-Stalin kif interpretata minn Gheorghiu-Dej; il-ġurnalista Edward Behr stqarr li r-rwol ta' Ceaușescu f'dawn is-sessjonijiet kien ta' infurzatur, bil-ġuvni jsawwat lil dawk il-membri li ma kinux entużjasti biżżejjed fuq dawn is-sessjonijiet.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dawn is-"sessjonijiet ta' awtokritika" mhux biss issiġillaw il-kontroll ta' Gheorghiu-Dej fuq il-Partit, iżda taw stima għolja lil Ceaușescu. Kien dan iż-żmien li mmarka l-bidu tat-telgħa għall-poter. Hu nħeles nhar l-4 ta' Awwissu 1944.</p>
Wara l-Gwerra
<figure><caption><ref target="https://mt.wikipedia.org/wiki/Gheorghe_Gheorghiu-Dej">Gheorghe Gheorghiu-Dej</ref>, Ceaușescu (fuq ix-xellug tiegħu) u delegati fi Frar tal-1948</caption></figure>
<p>Wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, meta r-Rumanija bdiet taqa' taħt l-influwenza Sovjetika, Ceaușescu serva bħala segretarju tal-UTC (bejn l-1944 u l-1945).<ref target="https://mt.wikipedia.org/wiki/Il-Paġna_prinċipali#cite_note-ceausescuorg-2">[2]</ref> Meta l-Komunisti ħadu lura l-poter fir-Rumanija fl-1947, wara li r-Re <ref target="https://mt.wikipedia.org/wiki/Mikiel_I_tar-Rumanija">Mikiel I</ref> abdika fit-30 ta' Diċembru, ir-Repubblika Popolari tar-Rumanija ġiet imwaqqfa u fi Frar tal-1948 sar l-ewwel kungress tal-<hi rend="italic">Partidul Muncitoresc Român</hi> (PMR), l-isem taħt liema l-Partit Komunista beda jaħdem. Sussegwentament, fit-13 ta' Mejju 1948, Ceaușescu ġie maħtur sotto-segretarju tal-istat fil-ministeru tal-agrikoltura fil-Gvern ta' <ref target="https://mt.wikipedia.org/wiki/Petru_Groza">Petru Groza</ref>,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u fit-18 ta' Marzu 1950, Ceaușescu sar ġenerali maġġuri wara li nħatar deputat ministru fil-ministeru tal-forzi armati. Nicolae sar ġeneral f'Jannar tal-1950 minkejja li qatt ma kien għamel l-armata.<ref target="https://mt.wikipedia.org/wiki/Il-Paġna_prinċipali#cite_note-cristian-preda-6">[6]</ref></p>
<p>Fil-post tiegħu fi ħdan il-ministeru tal-agrikoltura, hu infurza l-kollettivizzazzjoni tal-agrikoltura u ordna l-arrest ta' bdiewa li ma jikkoperawx. Fl-1952, Gheorghiu-Dej ġabu miegħu fil-Kumitat Ċentrali, xhur wara li tneħħiet il-"fazzjoni Muskovita" mill-partit immexxiha minn <ref target="https://mt.wikipedia.org/wiki/Ana_Pauker">Ana Pauker</ref>. Fl-1954, Ceaușescu sar membru sħiħ tal-Politburo u eventwalment tela' sabiex jokkupa t-tieni l-ogħla kariga fil-ġerarkija tal-partit.<ref target="https://mt.wikipedia.org/wiki/Il-Paġna_prinċipali#cite_note-ceausescuorg-2">[2]</ref></p>
<p>Fil-ħarifa tal-1956, meta kien fi <ref target="https://mt.wikipedia.org/wiki/Cluj">Cluj</ref>, Ceaușescu lagħab rwol importanti fit-trażżin ta' movimenti ta' simpatija lejn ir-<ref target="https://mt.wikipedia.org/wiki/Rivoluzzjoni_Ungeriża_tal-1956">rivoluzzjoni Ungeriża</ref>. Nhar l-4 ta' Diċembru 1957, Nicolae mexxa lil unitajiet militari biex joħonqu rewixxti tal-bdiewa ta' <ref target="https://mt.wikipedia.org/wiki/Vadu_Rosca">Vadu Rosca</ref>, fid-<ref target="https://mt.wikipedia.org/wiki/Distrett_ta'_Vrancea">distrett ta' Vrancea</ref>, li kienu rrifjutaw il-kollettivizzazzjoni obbligatorju. B'żewġ tankijiet, Ceaușescu personalment ordna li jinfetaħ in-nar u disa' bdiewa ġew maqtula, bi 48 persuna feruta.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Mexxej tar-Rumanija
<p>Meta Gheorghiu-Dej miet fid-19 ta' Marzu 1965, Ceaușescu ma kienx fost is-suċċessuri minkejja li kien qrib ħafna tiegħu. Madanakollu, kawża ta' numru ta' ġlied u kunflitti interni bejn uffiċjali wassal lill-Politburo li jagħżlu lil Ceaușescu bħala kandidat. Hu ġie elett segretarju ġenerali fit-22 ta' Marzu 1965, tliet ijiem wara l-mewt ta' Gheorghiu-Dej.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref></p>
<p>Waħda mill-ewwel mossi tiegħu kienet li jbiddel l-isem tal-partit minn Partit tal-Ħaddiema Rumeni lura għal <ref target="https://mt.wikipedia.org/wiki/Partit_Komunista_tar-Rumanija">Partit Komunista tar-Rumanija</ref>, u li jiddikjara l-pajjiż bħala repubblika soċjalista minflok repubblika popolari. Fl-1967, hu kkonsolida l-poter tiegħu meta sar President tal-<ref target="https://mt.wikipedia.org/wiki/Kunsill_tal-Istat_tar-Rumanija">Kunsill tal-Istat</ref>, biex b'hekk sar il-kap tal-istat <hi rend="italic">de jure</hi>. L-hekk imsejħa "Baruni" tal-partit (<ref target="https://mt.wikipedia.org/wiki/Ion_Gheorghe_Maurer">Ion Gheorghe Maurer</ref>, <ref target="https://mt.wikipedia.org/wiki/Emil_Bodnăraș">Emil Bodnăraș</ref> u <ref target="https://mt.wikipedia.org/wiki/Chivu_Stoica">Chivu Stoica</ref>) ftit li xejn raw periklu biż-żieda fil-poter ta' Ceaușescu u aċċettaw il-vjolazzjoni ta' Artiklu 13 tal-istatut li kien jipprojbixxi l-akkumulazzjoni ta' funzjonijiet. Ceaușescu baqa' jkompli jkabbar il-poteri tiegħu fil-Kunsill tal-Istat, fejn naqqas is-saħħa u l-importanza tal-Kunsill Ekonomiku fl-1967 u tal-Kunsill tad-Difiża maħluq fl-1968.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<figure><caption>Ceaușescu waqt id-diskors fil-Pjazza tar-Rivoluzzjoni, Bukarest, fil-21 ta' Awwissu 1968</caption></figure>
<p>Għall-bidu Ceaușescu sar figura popolari kemm fir-Rumanija u anke fil-Punent minħabba l-politika barranija indipendenti tiegħu, li kienet sfidat l-awtorità tal-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>. Fis-sittinijiet iffaċilita ċ-ċensura tal-istampa u temm l-partiċipazzjoni tar-Rumanija fil-<ref target="https://mt.wikipedia.org/wiki/Patt_ta'_Varsavja">Patt ta' Varsavja</ref>, għalkemm ir-Rumanija uffiċjalment baqgħet membru; mhux biss ma bagħatx it-truppi Rumeni fiċ-<ref target="https://mt.wikipedia.org/wiki/Ċekoslovakkja">Ċekoslovakkja</ref> fl-1968, imma kkundanna l-invażjoni b'mod espliċitu f'diskors pubbliku li sar fil-21 ta' Awwissu 1968. Dan id-diskors baqa' wieħed mill-aktar diskorsi famużi tiegħu, fejn quddiem 100,000 ruħ stqarr li kien "żball gravi u jikkostitwixxi periklu serju għall-paċi fl-Ewropa u għall-prospetti tas-Soċjaliżmu fid-dinja.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Hu żar <ref target="https://mt.wikipedia.org/wiki/Praga">Praga</ref> ġimgħa qabel l-invażjoni sabiex joffri s-sosten morali lill-kontraparti Ċekoslovakk tiegħu, <ref target="https://mt.wikipedia.org/wiki/Alexander_Dubček">Alexander Dubček</ref>. Minkejja li l-Unjoni Sovjetika kienet tittollera l-azzjonijiet ta' Ceaușescu, it-tbegħid tiegħu minn Moska poġġiet lir-Rumanija bħala dissidenti fil-<ref target="https://mt.wikipedia.org/wiki/Blokk_tal-Lvant">Blokk tal-Lvant</ref>.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref></p>
Digriet tal-1966
<p>Il-politika ekonomika, barranija u demografika ta' Ceaușescu kienet li tagħmel lir-Rumanija bħala saħħa dinjija.<ref target="https://mt.wikipedia.org/wiki/Il-Paġna_prinċipali#cite_note-richard-355-12">[12]</ref> Għall-<hi rend="italic">Conducător</hi> (il-"Mexxej"), kif Ceaușescu kien iħobb isejjaħ lilu nnifsu, "id-demografija hija d-destin" u pajjiżi b'popolazzjonijiet li qed jikbru kienu potenzi.<ref target="https://mt.wikipedia.org/wiki/Il-Paġna_prinċipali#cite_note-richard-355-12">[12]</ref> Biex iwettaq dan il-pjan, fl-1966, reġġa' lura d-Digriet tal-1957 li pprojbixxa l-<ref target="https://mt.wikipedia.org/wiki/Abort">abort</ref> (sa dak iż-żmien l-abort kien permess biss f'ċerti pajjiżi Komunisti).<ref target="https://mt.wikipedia.org/wiki/Il-Paġna_prinċipali#cite_note-richard-355-12">[12]</ref> Permezz tad-Digriet 770/1966, l-abort fl-ewwel tliet xhur tat-tqala kienu permessi biss fuq preskrizzjonijiet mediċi stretti u f'każijiet eċċezzjonali l-qtil tal-fetu kien permess sa sitt xhur tqala. Dan id-digriet ġie infurzat bid-Digriet 441 tas-26 ta' Diċembru 1985 li kien iħalli l-abort biex isir biss minn nisa li qabżu t-42 sena jew li diġà kellhom ħamest itfal. Il-gvern ukoll ra r-rati tad-<ref target="https://mt.wikipedia.org/wiki/Divorzju">divorzji</ref> u għamilha iktar diffiċli biex jinkiseb; kien iddekretat li żwieġ seta' jiġi xolt biss f'każijiet eċċezzjonali.</p>
<p>Filwaqt li ż-żieda fil-popolazzjoni kienet imħeġġa, eluf ta' tfal spiċċaw abbandunati fl-orfanatrofji. Huwa stmat li fil-bidu tal-1990 fir-Rumanija kien hemm mal-100,000 tifel u tifla fl-orfanatrofji jgħixu f'kundizzjonijiet ħarxa.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Ir-rata tal-<ref target="https://mt.wikipedia.org/wiki/Mortalità_tat-trabi">mortalità tat-trabi</ref> baqgħet l-ogħla fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Bejn l-1988 u l-1992, eluf ta' tfal madwar ir-Rumanija sfaw infettati bil-marda tal-<ref target="https://mt.wikipedia.org/wiki/HIV">HIV</ref>. F'ħafna mill-każi, ir-raġuni kienet ta' prattika medika ħażina u t-trobbija fqira. L-isplużjoni tal-AIDS fir-Rumanija kienet kawża ta' injezzjonijiet b'siringi skaduti u trasfużjonijiet tad-demm. Ir-reġim ta' Ceaușescu injora l-epidemija tal-HIV/AIDS abbażi li din kienet speċifika għas-soċjetà kapitalista. Fir-Rumanija tat-tmeninijiet ma kinux isiru testijiet tal-HIV la għad-donaturi tad-demm u lanqas għat-trasfużjonijiet tad-demm. Din wasslet biex il-pajjiż ikun it-tieni fost il-pajjiżi Ewropej bl-aktar infezzjonijiet marbutin mal-HIV.<ref target="https://mt.wikipedia.org/wiki/Il-Paġna_prinċipali#cite_note-news20ro-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
It-Teżijiet ta' Lulju
<figure><caption>Żjara uffiċjali ta' Nicolae u Elena Ceaușescu fir-Repubblika Popolari taċ-Ċina, f'laqgħa ma' <ref target="https://mt.wikipedia.org/wiki/Zhou_Enlai">Zhou Enlai</ref> f'Ġunju tal-1971</caption></figure>
<figure><caption>Nicolae Ceaușescu jiltaqa' ma' <ref target="https://mt.wikipedia.org/wiki/Kim_Il-sung">Kim Il-sung</ref> waqt żjara tal-Partit u d-delegazzjoni tal-istat fil-Korea ta' Fuq f'Ġunju tal-1971</caption></figure>
<p>Ceaușescu żar iċ-<ref target="https://mt.wikipedia.org/wiki/Repubblika_Popolari_taċ-Ċina">Ċina</ref>, il-<ref target="https://mt.wikipedia.org/wiki/Korea_ta'_Fuq">Korea ta' Fuq</ref>, ir-<ref target="https://mt.wikipedia.org/wiki/Repubblika_Popolari_tal-Mongolja">Repubblika Popolari tal-Mongolja</ref> u l-<ref target="https://mt.wikipedia.org/wiki/Vjetnam_ta'_Fuq">Vjetnam ta' Fuq</ref> fl-1971. Fl-okkażjoni taż-żjara tiegħu fiċ-Ċina u l-Korea ta' Fuq, Ceaușescu baqa' affaxxinat bl-idea ta' trasformazzjoni totali nazzjonali kif implimentati fil-programmi tal-<hi rend="italic"><ref target="https://mt.wikipedia.org/wiki/Juche">Juche</ref></hi> tal-Korea ta' Fuq u r-<ref target="https://mt.wikipedia.org/wiki/Rivoluzzjoni_Kulturali">Rivoluzzjoni Kulturali</ref> taċ-Ċina. Hu kien ukoll ispirat mill-<ref target="https://mt.wikipedia.org/wiki/Kult_tal-personalità">kult tal-personalità</ref> lejn <ref target="https://mt.wikipedia.org/wiki/Kim_Il-sung">Kim Il-sung</ref> tal-Korea ta' Fuq u <ref target="https://mt.wikipedia.org/wiki/Mao_Zedong">Mao Zedong</ref> taċ-Ċina. Ceaușescu ammira kemm lil Mao u 'l Kim bħala kapijiet li mhux biss iddominaw lil pajjiżhom imma wkoll użaw metodi totalitarji flimkien mas-sens ta' ultra-nazzjonaliżmu mwaħħad mal-Komuniżmu biex ittrasformaw kemm liċ-Ċina u l-Korea ta' Fuq bħala potenzi dinjija.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Barra minn hekk, il-fatt li Kim u aktar minn hekk Mao kienu qatgħu l-irbit Sovjetiku kien aktar sors ta ammirazzjoni għal Ceaușescu. Il-ġurnalista Brittaniku Edward Behr kiteb li l-possibilità li dak li Ceaușescu kien ra ċ-Ċina u l-Korea ta' Fuq fejn "<ref target="https://mt.wikipedia.org/wiki/Raħal_Potemkin">irħula Potemkin</ref> użati biex jingannaw viżitaturi barranin" kienet xi ħaġa li qatt ma għaddiet minn moħħu.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Ftit wara li wasal lura r-Rumanija hu beda jimita s-sistema tal-Korea ta' Fuq. Kotba Nord-Koreani fuq il-<hi rend="italic">juche</hi> ġew tradotti bir-Rumen u mqassma fil-pajjiż.</p>
<p>Fis-6 ta' Lulju 1971, hu għamel diskors quddiem il-Kumitat Eżekuttiv tal-PCR. Dan id-diskors, li kien jixbah lil wieħed ta' Mao, li baqa' magħruf bħala t-Teżijiet ta' Lulju, kien jikkonsisti minn sbatax-il proposta. Fost dawn kien hemm: tkabbir kontinwu fir-"rwol ewlieni" tal-Partit; titjib tal-edukazzjoni tal-Partit u azzjoni politika kbira; parteċipazzjoni taż-żgħażagħ fuq proġetti kbar ta' kostruzzjoni bħala parti tax-"xogħol patrijottiku" tagħhom; intensifikazzjoni tal-edukazzjoni politika-ideoloġika fi skejjel u universitajiet, kif ukoll f'organizzazzjonijiet għat-tfal, żgħażagħ u studenti; u tkabbir tal-propaganda politika fi programmi televiżivi u tar-radju, kif ukoll fi djar tal-pubblikazzjoni, teatri u ċinema, opri, ballet, għaqdiet tal-artisti, biex jippromwovu karattru "militant, rivoluzzjonarju" fi produzzjonijiet artistiċi. Il-liberalizzazzjoni tal-1965 kienet ikkundannata u lista ta' kotba u awturi pprojbiti ġiet maħluqa.</p>
<p>Il-pjanijiet ta' Ceauşescu għall-futur tas-soċjetà Rumena kienu jikkonflittu ma' dawk tal-Prim Ministru <ref target="https://mt.wikipedia.org/wiki/Ion_Gheorghe_Maurer">Maurer</ref>. Id-disgwit kien fuq il-pass mgħaġġel tal-industrijalizzazzjoni ta' Ceaușescu, b'iktar enfasi fuq l-industrija t-tqila, filwaqt li Maurer ried li jimxu iktar kawti mingħajr ma jittraskurawx l-industrija tal-oġġetti tal-konsum konformi mar-riżorsi domestiċi, umani, naturali u teknoloġiċi tal-pajjiż. Maurer tneħħa minn postu f'Marzu tal-1974 wara li Ceauşescu ġie elett bħala President, u minfloku nħatar <ref target="https://mt.wikipedia.org/wiki/Manea_Mănescu">Manea Mănescu</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fil-11-il Kungress f'Novembru tal-1974, Maurer tilef postu fil-Kumitat Ċentrali.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
President tar-Repubblika Soċjalista tar-Rumanija
<p>Fit-28 ta' Marzu 1974, il-Gran Assemblea Nazzjonali stabilixxiet l-uffiċċju tal-President tar-Repubblika Soċjalista tar-Rumanija, u Nicolae Ceauşescu ġie elett b'mod unanimu u b'hekk sar l-ewwel President tar-Rumanija. Minkejja li Ceauşescu kien kap tal-istat fl-isem mill-1967, l-unika poter tiegħu kien ġej mill-istatus tiegħu bħala kap tal-partit. Madanakollu, il-kariga l-ġdida għamlitu l-ogħla fil-pajjiż kemm fl-isem u fil-fatt. Hu kellu l-qawwa li jieħu deċiżjonijiet mingħajr il-bżonn li kulħadd fil-Kunsill tal-Istat ma jkun preżenti. Mill-1974 'il quddiem, Ceauşescu mexxa regolarment bid-digriet hekk kif il-partit kollu l-istituzzjonijiet statali kienu jaqgħu taħtu.</p>
<figure><caption>Laqgħa tal-President tal-Istati Uniti <ref target="https://mt.wikipedia.org/wiki/Richard_Nixon">Richard Nixon</ref> u l-Viċi-President <ref target="https://mt.wikipedia.org/wiki/Gerald_Ford">Gerald Ford</ref> ma' Nicolae Ceauşescu fl-1973</caption></figure>
<figure><caption>Il-koppja presidenzjali Rumena ntlaqgħet mir-Reġina <ref target="https://mt.wikipedia.org/wiki/Eliżabetta_II">Eliżabetta II</ref> f'Buckingham Palace f'Ġunju tal-1978</caption></figure>
<p>Permezz tal-politika barranija tiegħu hu pprova jeħles mid-dominju Sovjetiku, fejn ġab is-simpatija u l-apprezzament ta' kapijiet politiċi kbar bħal <ref target="https://mt.wikipedia.org/wiki/Charles_de_Gaulle">Charles de Gaulle</ref> u <ref target="https://mt.wikipedia.org/wiki/Richard_Nixon">Richard Nixon</ref>. Fil-<ref target="https://mt.wikipedia.org/wiki/COMECON">COMECON</ref>, organizzazzjoni ekonomika tal-Blokk tal-Lvant tal-Ewropa u pajjiżi Komunisti oħrajn, id-delegazzjonijiet Rumeni opponew għall-proposti li kienu ġejjin mill-Unjoni Sovjetika. Waħda minn dawn id-deċiżjonijiet kienet li r-Rumanija kienet waħda minn żewġ pajjiżi Komunisti Ewropej li ħadu sehem fl-<ref target="https://mt.wikipedia.org/wiki/Logħob_Olimpiku_tas-sajf_1984">Olimpjadi tal-1984</ref> ġewwa l-Istati Uniti.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Ir-Rumanija kienet ukoll l-unika pajjiż fil-Blokk tal-Lvant, bl-eċċezzjoni tal-Unjoni Sovjetika, li żammet relazzjonijiet diplomatiċi mal-<ref target="https://mt.wikipedia.org/wiki/Komunità_Ekonomika_Ewropea">Komunità Ewropea</ref>, flimkien mal-<ref target="https://mt.wikipedia.org/wiki/Iżrael">Iżrael</ref> u l-<ref target="https://mt.wikipedia.org/wiki/Ġermanja_tal-Punent">Ġermanja tal-Punent</ref>. Trattat li kien jinkludi lir-Rumanija fil-lista ta' pajjiżi favoriti mill-Komunità Ewropea ġie ffirmat fl-1974, u fl-1980 intlaħaq qbil fuq l-iskambju ta' prodotti industrijali bejn ir-Rumanija u l-Komunità Ewropea. Dan wassal għaż-żjara uffiċjali mill-President tal-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>, <ref target="https://mt.wikipedia.org/wiki/Richard_Nixon">Richard Nixon</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Nixon żar ir-Rumanija fit-2 ta' Awwissu 1969, u wara diskussjonijiet mal-President Rumen, Nixon kellu l-impressjoni li "Ceauşescu huwa Marksita Stanlista diffiċli, u diskussjonijiet miegħu jeskludu l-banalitajiet diplomatiċi tas-soltu."<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Din kienet l-ewwel żjara ta' President Amerikan f'pajjiż Komunista li wasslet għal reazzjonijiet ostili kemm mill-Unjoni Sovjetika u t-<ref target="https://mt.wikipedia.org/wiki/Tajwan">Tajwan</ref>, din tal-aħħar kienet iżomm post iċ-Ċina fil-<ref target="https://mt.wikipedia.org/wiki/Kunsill_tas-Sigurtà_tan-Nazzjonijiet_Uniti">Kunsill tas-Sigurtà tan-Nazzjonijiet Uniti</ref>. Minħabba hekk, Moska bagħtet twissija ċara lir-Rumanija permezz tal-Ministru għall-Affarijiet Barranin <ref target="https://mt.wikipedia.org/wiki/Andrei_Gromyko">Andrei Gromyko</ref> li stqarr li d-"<ref target="https://mt.wikipedia.org/wiki/Duttrina_Brezhnev">Duttrina Brezhnev</ref>" kienet tgħodd għall-membri kollha tat-Trattat ta' Varsavja u li "mhux se tħalli s-sigurtà tal-istati firmatarji u l-kisba tas-soċjaliżmu f'dawn il-pajjiż biex tiġi kompromessa."</p>
<p>Ceauşescu rreċiproka din iż-żjara, bi żjara fl-Istati Uniti f'Ottubru 1970. Din wasslet għall-għotja ta' serje ta' favuri ekonomiċi min-naħa tal-Amerikani. Barra minn hekk, l-Istati Uniti sostniet lir-Rumanija fl-adeżjoni f'numru ta' korpi internazzjonali bħall-<ref target="https://mt.wikipedia.org/wiki/GATT">GATT</ref> fl-1971 u l-<ref target="https://mt.wikipedia.org/wiki/Fond_Monetarju_Internazzjonali">Fond Monetarju Internazzjonali</ref> u l-<ref target="https://mt.wikipedia.org/wiki/Bank_Dinji">Bank Dinji</ref> fl-1972.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Embargo taż-żejt u strajks tal-ħaddiema
<p>Mal-bidu tal-<ref target="https://mt.wikipedia.org/wiki/Kriżi_taż-żejt_tal-1973">embargo Għarbi taż-żejt fl-1973-74</ref> kontra l-Punent, perjodu ta' prezzijiet għolja ta' żejt ikkaratterizzaw il-kumplament tas-sebgħinijiet. Ir-Rumanija, bħala prodottur kbir taż-żejt ibbenefikat bil-qawwi minn dawn il-prezzijiet għolja, li wassal lil Ceaușescu għal pjan ambizzjuż biex jinvesti bil-qawwi f'impjanti tar-raffinament taż-żejt.<ref target="https://mt.wikipedia.org/wiki/Il-Paġna_prinċipali#cite_note-richard-356-25">[25]</ref> L-għan ta' Ceaușescu kien li jagħmel lir-Rumanija bħala l-aqwa fl-Ewropa mhux biss għar-raffiniment taż-żejt prodott fil-pajjiż, imma wkoll għaż-żejt minn statii tal-Lvant Nofsani bħall-<ref target="https://mt.wikipedia.org/wiki/Iraq">Iraq</ref> u l-<ref target="https://mt.wikipedia.org/wiki/Iran">Iran</ref>, u mbagħad ibiegħu bi profitt fis-suq ta' Rotterdam.<ref target="https://mt.wikipedia.org/wiki/Il-Paġna_prinċipali#cite_note-richard-356-25">[25]</ref> Hekk kif ir-Rumanija ma kellhiex flus biżżejjed biex tibdni l-impjanti neċessarji, Ceaușescu silef mill-banek tal-Punent bis-suppożizzjoni li meta s-self ikun wasal biex jitħallas, il-profitti mill-bejgħ taż-żejt raffinat kienu jkunu biżżejjed biex ikopru s-self.<ref target="https://mt.wikipedia.org/wiki/Il-Paġna_prinċipali#cite_note-richard-356-25">[25]</ref> Problema kbira fil-pjan tar-raffinament taż-żejt ta' Ceaușescu li wassal biex ir-Rumanija tissellef aktar flus, kienet il-produttività tal-ħaddiema Rumeni li wassal biex l-impjanti tlestew snin wara iż-żmien skedat.<ref target="https://mt.wikipedia.org/wiki/Il-Paġna_prinċipali#cite_note-richard-356-25">[25]</ref> It-terrimot tal-1977 li qered il-biċċa l-kbira ta' Bukarest wassal ukoll għad-dewmien fil-pjan. Maż-żmien li l-impjanti kienu tlestew fil-bidu tas-snin tmenin, waqgħa fil-prezzijiet taż-żejt ġab problemi finanzjarji kbar lir-Rumanija.<ref target="https://mt.wikipedia.org/wiki/Il-Paġna_prinċipali#cite_note-richard-356-25">[25]</ref></p>
<p>F'Awwissu tal-1977, 'il fuq minn 30,000 minatur mar fuq strajk fil-wied tax-<ref target="https://mt.wikipedia.org/wiki/Xmara_Jiu">xmara Jiu</ref> fejn ilmentaw fuq il-paga baxxa u l-kundizzjonijiet ħżiena li kienu qegħdin jaħdmu fihom.<ref target="https://mt.wikipedia.org/wiki/Il-Paġna_prinċipali#cite_note-richard-355-12">[12]</ref> Dan l-istrajk kien l-ikbar forma ta' oppożizzjoni li Ceaușescu sab quddiem wiċċu sal-aħħar tat-tmeninijiet. Il-ħaddiema kienu ispirati minn stejjer simili fil-kosta Baltika tal-<ref target="https://mt.wikipedia.org/wiki/Polonja">Polonja</ref> f'Diċembru tal-1970, u talbu għal negozjati wiċċ imb'wiċċ mal-kap tal-pajjiż.<ref target="https://mt.wikipedia.org/wiki/Il-Paġna_prinċipali#cite_note-richard-355-12">[12]</ref> Meta Ceaușescu sema' li s-suldati naqsu li jiftħu n-nar fuq il-kompatrijotti, hu nnegozja kompromess biex jieqaf l-istrajk. Fis-snin wara l-istrajk, il-maġġoranza ta' dawk li mexxew l-istrajk mietu bil-marda tal-<ref target="https://mt.wikipedia.org/wiki/Kanċer">kanċer</ref>, u wara l-1989, kien ġie żvelat li s-Securitate kellha tobba tagħti lill-mexxejja tal-istrajk <ref target="https://mt.wikipedia.org/wiki/Raġġi-X">raġġi-X</ref> għal ħames minuti fuq sidirhom biex jassiguraw l-iżvilupp tal-kanċer.<ref target="https://mt.wikipedia.org/wiki/Il-Paġna_prinċipali#cite_note-richard-355-12">[12]</ref></p>
Il-ħarba ta' Pacepa
<p>Fl-1978, <ref target="https://mt.wikipedia.org/wiki/Ion_Mihai_Pacepa">Ion Mihai Pacepa</ref>, membru għoli fil-pulizija politika Rumena, is-<ref target="https://mt.wikipedia.org/wiki/Securitate">Securitate</ref>, ħarab il-pajjiż u kiseb l-ażilu fl-Istati Uniti. Hu kien id-difettur bl-ogħla kariga mill-Blokk tal-Lvant matul il-<ref target="https://mt.wikipedia.org/wiki/Gwerra_l-Bierda">Gwerra l-Bierda</ref>. Dan l-att kien daqqa ta' ħarta lejn l-amministrazzjoni, fejn wassal lil Ceaușescu biex ibiddel kompletament l-istrattura tas-sigurtà. Il-ktieb ta' Pacepa tal-1986, <hi rend="italic">Red Horizons: Chronicles of a Communist Spy Chief</hi>, Pacepa kixef dettalji fuq ir-reġim ta' Ceaușescu fosthom fuq kif l-gvern kien qiegħed jikkollabora ma' organizzazzjonijiet terroristiċi Għarab, spjunaġġ qawwi fuq l-industrija Amerikana u pjanijiet elaborati biex jiksbu sosten politiku mid-dinja tal-Punent. Din waslet fi żmien fejn l-iżolament tar-Rumanija fuq livell internazzjonali kien qiegħed jiskala u s-sitwazzjoni ekonomika kienet qiegħdha tmur lura. Servizzi tal-intelliġenza barranin kienu qegħdin isaħħu l-isforzi tagħhom sabiex jinfiltraw is-Securitate, filwaqt li l-kontroll ta' Ceaușescu fuq din l-aġenzija kien qiegħed jonqos.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Dejn barrani
<figure><caption>Sas-snin tmenin il-kult tal-personalità żviluppa lejn Nicolae Ceaușescu</caption></figure>
<p>L-indipendenza politika ta' Ceaușescu mill-Unjoni Sovjetika u l-protesta tiegħu kontra l-invażjoni taċ-Ċekoslovakkja fl-1968 tefgħet interess mill-potenzi tal-Punent fuq ir-Rumanija, fejn dawn il-gvernijiet rawh bħala anti-Sovjetiku u ttamaw li permezz tiegħu joħolqu l-bsaten fir-roti fit-Trattat ta' Varsavja. Ceaușescu ma ndunax li l-finanzjament li ngħata mhux dejjem kien favoribbli. Fis-snin tal-era ta' Ceaușescu nbnew il-metro ta' Bukarest, il-Kanal tad-<ref target="https://mt.wikipedia.org/wiki/Danubju">Danubju</ref> u l-<ref target="https://mt.wikipedia.org/wiki/Baħar_l-Iswed">Baħar l-Iswed</ref> u eluf ta' blokok ta' appartamenti, fost programmi ekonomiċi oħra. Ceaușescu kien ukoll laħaq qbil fuq żejt irħis mill-Iran, però l-qbil falla meta x-<ref target="https://mt.wikipedia.org/wiki/Xa">Xa</ref> tneħħa fir-<ref target="https://mt.wikipedia.org/wiki/Rivoluzzjoni_Iranjana">Rivoluzzjoni Iranjana</ref>. Minkejja dan kollu, id-dejn kien mażra m'għonq l-ekonomija Rumena fejn bejn l-1971 u l-1982 id-<ref target="https://mt.wikipedia.org/wiki/Dejn_barrani">dejn barrani</ref> żdied minn $1.2 biljun għal madwar $13-il biljun. Fl-1982, id-dħul mill-kummerċ barrani tar-Rumanija waqa' għal 17% fuq is-sena ta' qabel.</p>
<p>F'attentat sabiex iħallas minnufih dan id-dejn mingħajr ma jikbru l-interessi, Ceaușescu organizza referendum li bih irnexxielu jbiddel il-kostituzzjoni fejn żied klawżola li ma ħallietx lir-Rumanija tissellef aktar flus minn barra. Skont ir-riżultati uffiċjali, ir-referendum kien kważi vot unanimu favur din il-kundizzjoni.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Ceaușescu ordna l-esportazzjoni ta' ħafna mill-produzzjoni agrikola u industrijali tal-pajjiż sabiex jitħallas id-dejn, bil-popolazzjoni tiċċaħħad mill-affarijiet l-iktar bażiċi. Ir-razzjonar fuq prodotti bażiċi ġie introdott, u gass u ikel bħal ħobż, żejt, zokkor, dqiq u ross bdew jingħataw bi skambju ta' vawċers.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Matul it-tmeninijiet, li kien hemm nuqqas qawwi fil-livell ta' għajxien tal-popolazzjoni Rumena, speċjalment fid-disponibbiltà u l-kwalità tal-ikel u prodotti oħrajn fil-ħwienet. Matul dan iż-żmien, kull stazzjon tar-radju reġjonali ġie magħluq, u t-televiżjoni ġie limitat għal kanal wieħed li kien ixandar sagħtejn kuljum biss.</p>
<p>Il-provvista tad-dawl bdiet tiġi interrotta kuljum minn tal-inqas għal siegħa filgħaxija, mingħajr ebda raġuni u mingħajr avviż minn qabel. Fl-istess ħin, in-nies kienu mħeġġa biex jiffrankaw id-dawl billi jitfu l-friġġis matul ix-xitwa, ma jużawx il-magni tal-ħasil, jew billi ma jużawx il-lifts.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Bejn l-1979 u l-1982, il-konsum tal-enerġija naqas b'20%, imbagħad b'50% fl-1983 u b'50% oħra fl-1985 ikkumparat mas-sena ta' qabel.<ref target="https://mt.wikipedia.org/wiki/Il-Paġna_prinċipali#cite_note-natgeo-1">[1]</ref> It-temperaturi fid-djar kienet tilħaq bejn il-5 u 12-il grad fix-xitwa f'appartamenti ta' ħafna mir-Rumeni. Ir-rapport tal-Kummissjoni Presidenzjali għall-Analisi tad-Dittatorjat Komunista fir-Rumanija rrefera għall-"obbligazzjoni tal-popolazzjoni biex jgħixu f'temperaturi insupportabbli ta' inqas minn 10 gradi Celsius.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>Eventwalment id-dejn ġie mħallas kompletament fis-sajf tal-1989, ftit qabel ma' Ceaușescu tneħħa mill-poter.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref> Madanakollu, l-esportazzjoni baqgħet issir b'mod qawwi sar-rivoluzzjoni ta' Diċembru.</p>
It-tmiem ta' Ceaușescu
<figure><caption>Ceaușescu fl-1988</caption></figure>
<p>F'Novembru tal-1989, l-14-il Kungress tal-Partit Komunista Rumen (PCR) ra lil Ceaușescu, issa ta' 71 sena, elett mill-ġdid għal ħames snin bħala kap tal-PCR. Matul il-Kungress, Ceaușescu għamel diskors fejn iddenunzja r-rivoluzzjonijiet anti-Komunisti li kienu qegħdin jiġru fl-Ewropa tal-Lvant. Fix-xahar ta' wara, il-gvern ta' Ceaușescu nnifsu waqa' wara serje ta' avveniment f'<ref target="https://mt.wikipedia.org/wiki/Timișoara">Timișoara</ref> u <ref target="https://mt.wikipedia.org/wiki/Bukarest">Bukarest</ref>.</p>
Timișoara
<p>Dimostrazzjonijiet fil-belt ta' Timișoara ġraw meta saru attentati min-naħa tal-gvern biex ikeċċu lil <ref target="https://mt.wikipedia.org/wiki/László_Tőkés">László Tőkés</ref>, qassis etniku Ungeriż, akkużat li xerred tixwix ta' mibegħda. Membri tal-kongregazzjoni etnika Ungeriża daru madwar l-appartament tiegħu bħala sinjal ta' sosten.</p>
<p>Studenti Rumeni minn ragħajhom ingħaqdu fid-dimostrazzjoni li ftit damet biex saret dimostrazzjoni kontra l-gvern attwali. Forzi militari, il-pulizija u s-Securitate sparaw fuq id-dimostranti fis-17 ta' Diċembru 1989, u ħallew numru ta' rġiel, nisa u tfal mejta jew midruba.</p>
<p>Fit-18 ta' Diċembru, Ceaușescu mar fuq żjara statali fl-Iran, u ħalla f'idejn martu u ta' taħtu biex joħonqu r-rivolti f'Timișoara. Mar-ritorn tiegħu fl-20 ta' Diċembru, is-sitwazzjoni kienet iddeġenerat u Ceaușescu għamel diskors televiżiv mill-istudjo ġewwa l-bini CC tal-PCR, fejn iddiskriva l-avvinmenti f'Timișoara bħala "attentat minn forzi barranin fl-affarijiet interni tar-Rumanija" u "aggressjoni barranija fuq is-sovranità Rumena". Sad-diskors ta' Ceaușescu, l-istampa naqset li tagħmel referenza għal dak li kien qiegħed jiġri, bl-uniku sors ta' informazzjoni kien ġej minn stazzjonijiet tar-radju barra l-pajjiż bħal <ref target="https://mt.wikipedia.org/wiki/Radio_Free_Europe">Radio Free Europe</ref> u <ref target="https://mt.wikipedia.org/wiki/Voice_of_America">Voice of America</ref>. Il-ġurnata ta' wara, fil-21 ta' Diċembru, Ceaușescu ppjana laqgħa tal-massa f'Bukarest. L-istampa uffiċjali ppreżentata bħala "moviment spontanju ta' sosten lejn Ceaușescu", simili għal-laqgħa tal-1968 fejn Ceaușescu kien tkellem dwar l-invażjoni taċ-Ċekoslovakkja mill-forzi tat-Trattat ta' Varsavja.</p>
Diskors tal-21 ta' Diċembru
<p>Il-laqgħa tal-21 ta' Diċembru f'dik li illum hi l-Pjazza tar-Rivoluzzjoni, bdiet bħal ħafna mid-diskorsi ta' Ceaușescu matul is-snin. Ceaușescu tkellem fuq il-kisbiet tar-"rivoluzzjoni Soċjalista" u r-Rumeni "żviluppaw s-soċjetà Soċjalista minn ħafna lati." Hu wkoll tefa' l-ħtija fuq r-rewwixti ta' Timișoara fuq "aġitaturi Faxxisti li riedu jeqirdu s-soċjaliżmu."</p>
<p>Madanakollu, Ceaușescu ma kienx fehem eżatt l-istat tal-folla. Madwar tmien minuti fid-diskors, ħafna nies bdew jibbuwjaw, jagħmlu ħsejjes ta' diżapprovazzjoni u oħrajn bdew jagħjtu "Timișoara!" Hu pprova jikkalmahom billi jerfa' idu l-leminija u jsejjaħ għall-attenzjoni tal-folla qabel mal-ordni ġiet temporanjament imreġġa' lura. Hu kompla billi ħabbar riformi ta' benefiċċji soċjali li kienu jinkludu żieda fil-paga minima b'200 <ref target="https://mt.wikipedia.org/wiki/Leu_Rumen">lei</ref> fix-xahar. Immaġini tal-espressjoni fuq wiċċ Ceaușescu hekk kif il-folla bdiet tinterrompi b'ibbuwjar kienu fost l-aktar imxandra bħala simbolu tal-waqgħa tal-Komuniżmu fil-Ewropa tal-Lvant.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref></p>
<p>Meta falla jikkontrolla l-folla, Ceaușescu u martu daħlu jistkennu fil-bini li kienet iżomm fiha il-Kumitat Ċentrali tal-Partit Komunista Rumen. Il-kumplament tal-ġurnata rar rivoluzzjoni miftuħa tal-popolazzjoni ta' Bukarest, li nġabret fi Pjazza tal-Università u kkonfrontat il-pulizija u l-armata. Il-militar ikkontrolla s-sitwazzjoni u sgumbrat it-toroq sa nofsillejl u wettqet l-arrest ta' mijiet ta' persuni.</p>
Titjira tat-22 ta' Diċembru
<p>Sal-għodwa tat-22 ta' Diċembru, ir-rivolta kienet diġà nfirxet f'kull belt tal-pajjiż. Il-mewt suspettuża ta' <ref target="https://mt.wikipedia.org/wiki/Vasile_Milea">Vasile Milea</ref>, il-Ministru tad-Difiża, iktar tard ikkonfermata bħala suwiċidju, ġiet imħabbra mill-istampa. Immedjatament wara, Ceaușescu mexxa l-laqgħa tal-Kumitat Eżekuttiv Politiku tal-PCR u ħa t-tmexxija tal-armata f'idejh. Bil-fehma li Milea kien ġie maqtul, is-suldati qalbu l-pożizzjoni tiegħu, filwaqt li l-kmandanti m'għamlu l-ebda sforz sabiex jipperswadu lil nieshom biex jibqgħu leali lejn il-gvern. Ceaușescu għamel l-aħħar tentattiv iddisprat biex jindirizza 'l-folla miġbura quddiem il-bini tal-Kumitat Ċentrali, però n-nies bdew jitfgħu ġebel u projettili oħra, u kellu jirritorna lura ġewwa l-bini. Grupp ta' dimostranti rnexxielhom jiftħu l-bibien tal-bini u għelbu lill-gwardji tas-sigurtà ta' Ceaușescu, u ġrew għall-uffiċċju tiegħu u għall-gallarija. Għalkemm ma kinux jafu, huma kienu ftit metri 'l bogħod minn Ceaușescu, li kien imwaħħal fil-lift. Hu, Elena u erbgħa oħra rnexxielhom jaslu fuq il-bejt u ħarbu bil-ħelikopter, ftit sekondi qabel ma' grupp ta' dimostranti kienu segwewhom.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref></p>
<p>Matul il-kors tar-rivoluzzjoni, l-istampa tal-Punent ippubblikat stimi tan-numru ta' nies maqtula mill-forzi tas-Securitate f'attentat biex issostni lil Ceaușescu u toħnoq ir-rivoluzzjoni. In-numru kiber mal-ewwel sakemm l-ewwel paġni tal-gazzetti bdew jirrappurtaw madwar 64,000 imwiet. L-attaché militari Ungeriż esprima d-dubju fuq dawn il-figuri, u wara l-mewt ta' Ceaușescu, l-isptarijiet madwar il-pajjiż irrappurtaw il-mewt ta' inqas minn elf ruħ, u probabbilment ħafna inqas minn hekk.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Mewt
<figure><caption>Il-post tad-dfin oriġinali ta' Nicolae Ceaușescu fiċ-Ċimiterju Ċivili ta' Ghencea (Bukarest)</caption></figure>
<p>Ceaușescu u martu Elena ħarbu l-kapitali ma' <ref target="https://mt.wikipedia.org/wiki/Emil_Bobu">Emil Bobu</ref> u <ref target="https://mt.wikipedia.org/wiki/Manea_Mănescu">Manea Mănescu</ref> u bil-ħelikopter kienu sejrin lejn ir-residenza ta' Ceaușescu fi <ref target="https://mt.wikipedia.org/wiki/Snagov">Snagov</ref>, u ħarbu għal darb'oħra din id-darba lejn <ref target="https://mt.wikipedia.org/wiki/Târgoviște">Târgoviște</ref>. Qrib Târgoviște kellom jabbandunaw il-ħelikopter hekk kif ġew ordnati mill-armata, li sa dak il-ħin kienet irrestrinġiet it-titjir fl-ispazju tal-arju tar-Rumanija. Iċ-Ceaușescu ġew miżmuma mill-pulizija u wara ngħataw lill-armata.</p>
<p>Nhar il-Milied, il-25 ta' Diċembru 1989, f'kamra żgħira, Nicolae u Elena ġew imressqa quddiem qorti mfassal fuq ordnijiet tal-<ref target="https://mt.wikipedia.org/wiki/Front_ta'_Salvazzjoni_Nazzjonali_(Rumanija)">Front ta' Salvazzjoni Nazzjonali</ref>, il-gvern proviżorju tar-Rumanija. Huma affaċċjaw akkużi ta' <ref target="https://mt.wikipedia.org/wiki/Ġenoċidju">ġenoċidju</ref> u ġbir illegali ta' ġid. Ceaușescu kontinwament baqa' jiċħad il-validità u l-awtorità ta' din il-qorti biex jikkastigawh, u saħaq li hu kien għadu legalment il-president tar-Rumanija. Fi tmiem il-proċess, iċ-Ceaușescu nstabu ħatja b'dawn l-akkużi u kkundannati għall-mewt:<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<list type="unordered"><item>Ġenoċidju – iktar minn 60,000 vittma</item>
<item>Subversjoni tal-poter tal-istat b'azzjonijiet militari kontra l-poplu u l-poter tal-istat</item>
<item>L-offiża tal-qerda ta' proprjetà pubblika bit-tkissir u l-ħsara fuq bini, splużjonijiet fl-ibliet, etċ.</item>
<item>L-imminar tal-ekonomija nazzjonali</item>
<item>Il-ħarba mill-pajjiż bl-użu ta' iktar minn $1 biljun f'fondi ddepożitati f'banek barranin</item></list>
<p>Suldat li kien qiegħed gwardja f'dan il-proċess kien ordnat biex jieħu liċ-Ceaușescu 'l barra wieħed wieħed u jisparalhom, imma huma talbu li jinqatlu flimkien. Is-suldati qabblu u bdew jorbtu idejhom minn wara darhom fost il-protesti taċ-Ceaușescu. Huma ġew maqtula minn ġabra ta' suldati inklużi l-Kaptan Ionel Boeru, is-Surġent-Maġġuri Georghin Octavian u Dorin-Marian Cîrlan.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> L-iskwadra tal-isparar bdiet tispara hekk kif it-tnejn li huma kienu mal-ħajt. Ekwipaġġ televiżiv li kienu hemm biex jiġbu l-eżekuzzjoni rnexxielhom iġibu l-aħħar ftit hekk kif iċ-Ceaușescu kienu mal-art fost trab mill-balli li ħabtu mal-ħajt u mal-art. Qabel ma tkompliet is-sentenza, Nicolae Ceaușescu kanta "<ref target="https://mt.wikipedia.org/wiki/L-Internazzjonali">L-Internazzjonali</ref>" waqt li kien qiegħed jittieħed għall-post tal-qatla.</p>
<p>L-immaġini tal-mewt taċ-Ceaușescus mal-ewwel waslu fil-pajjiżi tal-Punent, u iktar tard dik il-ġurnata ntwerew fuq it-televiżjoni Rumena.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Il-mod kif tmexxa l-proċess kien ikkritikat bil-qawwi kemm ġewwa u barra r-Rumanija. Madanakollu, <ref target="https://mt.wikipedia.org/wiki/Ion_Iliescu">Ion Iliescu</ref>, il-President proviżorju tar-Rumanija, qal fl-2009 li l-proċess kien "tal-mistħija, imma bżonnjuż" sabiex itemm l-istat ta' anarkija li l-pajjiż kien fih fit-tliet ijiem minn meta ċ-Ceaușescus ħarbu minn Bukarest.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Fuq l-istess nota, <ref target="https://mt.wikipedia.org/wiki/Victor_Stănculescu">Victor Stănculescu</ref>, li kien il-Ministru tad-Difiża qabel ma qaleb man-naħa tar-rivoluzzjoni, qal fl-2009 li l-alternattiva kienet li ċ-Ceaușescus jinqatlu fit-toroq ta' Bukarest.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Nicolae u Elena Ceaușescu kienu l-aħħar nies li ġew maqtula fir-Rumanija qabel ma ġiet abolita l-<ref target="https://mt.wikipedia.org/wiki/Piena_kapitali">piena kapitali</ref> fis-7 ta' Jannar 1990.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>Fil-bidu, Nicolae u Elena Ceaușescu ġew midfuna f'oqbra fiċ-Ċimiterju ta' Ghencea f'Bukarest; l-oqbra tagħhom kienu ħafna drabi mżejna bi fjuri u simboli tat-tmexxija Komunista. Fl-20 ta' Lulju 2010, xjentisti forensiċi għamlu eżumazzjoni tal-iġsma sabiex jagħmlu testijiet tad-DNA u jikkonfermaw li l-fdalijiet kienu tassew taċ-Ceaușescus.<ref target="https://mt.wikipedia.org/wiki/Il-Paġna_prinċipali#cite_note-telegraph-38">[38]</ref> Il-ġisem ta' Elena kien fi stat wisq dekompost sabiex jiġi identifikaw, però Nicolae ġie identifikat mal-ewwel, hekk kif kien liebes il-kowt xitwi mimli balal.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Familtu organizzat servizz funebri għall-koppja,<ref target="https://mt.wikipedia.org/wiki/Il-Paġna_prinċipali#cite_note-telegraph-38">[38]</ref> u huma ġew midfuna mill-ġdid f'Ghencea taħt lapida modesta.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Kult tal-personalità u awtoritarjaniżmu
<figure><caption>Propaganda ta' Ceaușescu fit-triq ta' Calea Moşilor f'Bukarest (1986)</caption></figure>
<figure><caption>Ceaușescu jingħata x-xettru presidenzjali minn Ștefan Voitec, l-eks-president tal-Gran Assemblea Nazzjonali</caption></figure>
<p>Ceaușescu ħoloq <ref target="https://mt.wikipedia.org/wiki/Kult_tal-personalità">kult tal-personalità</ref> diffuż, fejn ħa titli bħal "<hi rend="italic">Conducător</hi>" ("Mexxej") u "<hi rend="italic">Geniul din Carpați</hi>" ("Il-Ġenju tal-Karpati"), ispirat mill-<ref target="https://mt.wikipedia.org/wiki/Proletkult">kultura Proletarja</ref>. Wara l-elezzjoni tiegħu bħala President tar-Rumanija hu anke għamel xettru jixbah lil tar-rejiet..</p>
<p>L-iktar ġurnata importanti tas-sena matul it-tmexxija ta' Ceaușescu kienet għeluq snin, is-<ref target="https://mt.wikipedia.org/wiki/26_ta'_Jannar">26 ta' Jannar</ref>, ġurnata li rat lill-istampa Rumena timtela b'tifħir lejh. Skont l-istoriku Victor Sebstyen, kienet waħda mill-ftit ġranet tas-sena meta persuna Rumena komuni kienet turi wiċċ ferħan minħabba li kien wisq riskuż li turi li hi skuntenta f'din il-ġurnata.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref></p>
<p>Dawn l-eċċessitajiet wasslu lill-pittur <ref target="https://mt.wikipedia.org/wiki/Salvador_Dalí">Salvador Dalí</ref> sabiex jibgħat telegramma ta' tifħir lill-<hi rend="italic">Conducător</hi>, fejn sarkastikament feraħ lil Ceaușescu fuq l-"introduzzjoni tax-xettru presidenzjali". Il-gazzetta tal-Partit Komunista <hi rend="italic">Scînteia</hi> ppubblikat dan il-messaġġ, mingħajr ma kienet konxja ta' dan ix-xogħol satiriku.</p>
<p>Ma kinitx ta' sorpriża li Ceaușescu kien ikkonċernat fuq id-dehra pubblika tiegħu. Għal numru ta' snin, kważi kull ritratt uffiċjali tiegħu kien jurih ta' erbgħin sena. It-televiżjoni tal-istat Rumena kienet taħt ordinijiet stretti sabiex juruh fl-aħjar dawl.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref> Barra minn hekk, il-produtturi kellhom jagħtu każ li t-tul ta' Ceaușescu qatt ma kellha tiġi enfasizzata fuq l-iskrin. Li tikser dawn ir-regoli kienu jwasslu għal konsegwenzi serji; produttur wera filmat ta' Ceaușescu jpetpet u jtemtem, u kien ipprojbit għal tliet xhur.<ref target="https://mt.wikipedia.org/wiki/Il-Paġna_prinċipali#cite_note-Revolution1989-9">[9]</ref></p>
<p>Martu Elena, li kellha biss edukazzjoni ta' skola primarja,<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> kienet "xjentista ta' fama dinjija" u "omm ta' mħabba". Elena rċiviet diversi titli minn universitajiet madwar id-dinja, u setgħet tiffirma isimha bid-dottorat <hi rend="italic">honoris causa</hi>. Hi daħlet membru tal-<ref target="https://mt.wikipedia.org/wiki/Akkademja_Rumena">Akkademja Rumena</ref> u akkademji oħra, fosthom l-Akkademja tax-Xjenza fl-Istati Uniti.</p>
<p>Il-kult tal-personalità ta' Ceaușescu kienet tixbah lil dik taċ-Ċina u l-Korea ta' Fuq, fejn għamlet lill-familtu mhux biss is-sors tal-għarfien politiku imma wkoll fl-aspett kulturali u xjentifiku. Il-President "kiteb" kotba tal-filosofija, l-ekonomija politika u l-istorja fost oħrajn. Bħala parti mill-propaganda, iċ-Ceaușescus irċevew ordnijiet u titli minn diversi stati u istituzzjonijiet. Franza tat lil Nicolae l-<ref target="https://mt.wikipedia.org/wiki/Leġjun_ta'_Unur">Leġjun ta' Unur</ref>, fl-1978 hu ngħata n-<hi rend="italic">Knight Grand Cross</hi> tal-<ref target="https://mt.wikipedia.org/wiki/Ordni_tal-Banju">Ordni tal-Banju</ref> fir-<ref target="https://mt.wikipedia.org/wiki/Renju_Unit">Renju Unit</ref>, titlu li tneħħielu fl-1989.</p>
<p>Il-politika interna ta' Ceaușescu kienet tinvolvi l-kontroll assolut fuq il-popolazzjoni. F'Marzu tal-1983, il-Kunsill tal-Istat iddeċieda li jirreġistra l-magni tal-istampaturi u dan sabiex uffiċjalment jipprevjeni l-użu tagħhom minn nies "li huma ta' theddida għall-ordni pubblika jew is-sigurtà tal-istat", għalkemm dan kollu kien biex irażżan l-istampar ta' manifesti. Skont id-digriet il-ġdid, l-awtorizzazzjoni għall-użu ta' tajprajters kellu jingħata mill-Ministeru tal-Intern li seta' "jikkontrolla wkoll l-użu tagħhom." Karta bl-ittri, figuri u s-sinjali ortografiċi ta' kull magna kellha tintbagħat lill-militar; dan biex jiġi identifikat il-post fejn manifest seta' ġie kkreat.<ref target="https://mt.wikipedia.org/wiki/Il-Paġna_prinċipali#cite_note-georgescu-297-42">[42]</ref></p>
<p>Il-gvern ta' Ceaușescu għadda liġijiet speċjali u digrieti sabiex iżomm u jikkontrolla l-kuntatti li ċ-ċittadini Rumeni jagħmlu mal-barranin. Fl-1982, kien ġie mniedi limitu tan-numru ta' telefonati li setgħu jsiru 'l barra mir-Rumanija, biex b'hekk għamilha iktar faċli sabiex irażżan id-dissens.<ref target="https://mt.wikipedia.org/wiki/Il-Paġna_prinċipali#cite_note-georgescu-297-42">[42]</ref></p>
Biblijografija
<list type="unordered"><item>Behr, Edward (1991). <hi rend="italic">Kiss the Hand You Cannot Bite</hi> (bl-Ingliż). New York: Villard Books. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0679401285">978-0679401285</ref>.</item>
<item>Crampton, Richard (1997). <hi rend="italic">Eastern Europe In the Twentieth Century-And After</hi> (bl-Ingliż). Londra: Routledge. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0415164238">978-0415164238</ref>.</item>
<item>Georgescu, Vlad (1995). <hi rend="italic">Istoria românilor de la origini pînă în zilele noastre</hi> (bir-Rumen) (4 ed.). Bukarest: Editura Humanitas. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-9732805480">978-9732805480</ref>.</item></list>



Ħoloq esterni



<list type="unordered"><item>(EN)  <ref target="https://www.britannica.com/biography/Nicolae-Ceausescu">Nicolae Ceaușescu</ref> fuq l-<ref target="https://mt.wikipedia.org/wiki/Enċiklopedija_Britannica">Enċiklopedija Britannica</ref></item></list>
</text></body></html>