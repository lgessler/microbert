<html><body><text id="wikipedia_mt_wikipedia_org__27478.html" ns="0" revid="272457" sourceurl="https://mt.wikipedia.org/wiki/Wied_ta%27_Madriu-Perafita-Claror" title="Wied ta' Madriu-Perafita-Claror" type="wikipedia">Wied ta' Madriu-Perafita-Claror<figure><caption>Veduta tal-Wied ta' Madriu-Perafita-Claror</caption></figure>
<p>Il-<hi rend="bold">Wied ta'</hi> <hi rend="bold">Madriu-Perafita-Claror</hi> (bil-<ref target="https://mt.wikipedia.org/wiki/Lingwa_Katalana">Katalan</ref>: <hi rend="italic">Vall del Madriu-Perafita-Claror</hi>) huwa wied glaċjali fix-Xlokk tal-Prinċipat ta' <ref target="https://mt.wikipedia.org/wiki/Andorra">Andorra</ref>. Il-wied ikopri erja ta' 42.47 km², madwar 9% tal-erja totali ta' Andorra, u huwa parti mit-tieni l-ikbar baċir tal-iskular f'Andorra. Il-wied iżolat huwa magħruf bħal post kenni għal organiżmi selvaġġi rari u mhedda, u n-nuqqas ta' żvilupp fil-wied dan l-aħħar ġie meqjus bħala l-"qalba spiritwali" ta' Andorra. Huwa l-uniku <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fil-pajjiż, u ġie estiż kemxejn fl-2006 wara li tniżżel fil-lista fl-2006.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Deskrizzjoni
<figure><caption>Veduta ta' wħud mill-qċaċet fil-Wied ta' Madriu-Perafita-Claror</caption></figure>
<p>Il-wied huwa pajsaġġ glaċjali, b'mergħat għolji, irdumijiet mimlija qċaċet, u widien weqfin kollha boskijiet. Huwa kkonfinat minn ktajjen muntanjużi fin-Nofsinhar, fil-Lvant u fil-Punent, u l-katina muntanjuża fin-Nofsinhar tinsab tul il-fruntiera ma' <ref target="https://mt.wikipedia.org/wiki/Spanja">Spanja</ref>. Barra minn hekk, hemm skarpata, jiġifieri telgħa wieqfa twila f'tarf biċċa art watja, li tkompli sejra fil-Wied ta' Valira fit-Tramuntana. Il-Wied ta' Madriu-Perafita-Claror huwa iżolat mill-bqija ta' Andorra, u jista' jintlaħaq biss bil-mixi minn mogħdijiet apposta. Diversi rifuġji, għelieqi mtarrġin, mogħdijiet, u l-fdalijiet ta' impjant tal-<ref target="https://mt.wikipedia.org/wiki/Ħadid">ħadid</ref> juru l-modi kif ir-riżorsi naturali fil-għoli tal-<ref target="https://mt.wikipedia.org/wiki/Pirinej">Pirinej</ref> kienu jintużaw mill-abitanti lokali tul perjodu ta' iktar minn 700 sena, permezz ta' bidliet fil-klima, fil-prosperità ekonomika u fl-istrutturi soċjali.</p>
<figure><caption>Waħda mill-għorfiet li issa tintuża bħala rifuġju fil-muntanji</caption></figure>
<p>Żewġ insedjamenti żgħar, Entremesaigües u Ramio, jinsabu fl-art dejqa tal-wied. It-tnejn li huma kienu insedjamenti li fihom l-abitanti kienu jgħixu s-sena kollha sal-aħħar 50 sena, iżda issa t-tnejn li huma jgħixu fihom in-nies fis-sajf biss. B'kollox hemm 12-il dar, li nbnew mill-granit lokali b'soqfa tal-iskist. Kull dar għandha matmura kbira għall-ħżin taż-żrieragħ u tal-ħuxlief. Id-djar u ż-żoni tal-madwar ta' ħdejn l-insedjamenti huma l-uniċi żoni b'sjieda privata, u jirrappreżentaw 1% biss tal-erja tal-wied.</p>
<p>L-insedjamenti huma mdawra b'għelieqi mtarrġin, li fl-imgħoddi kienu jintużaw għat-tkabbir tal-qamħ u tas-segala, iżda issa jintużaw l-iktar għar-ragħa. L-għelieqi fil-għoli nett issa qed jiġu maħkuma mill-foresti, li jkopru wkoll iż-żoni għat-telgħa jew għan-niżla fejn fil-<ref target="https://mt.wikipedia.org/wiki/Medjuevu">Medju Evu</ref> kienu jitkabbru d-dwieli. Il-foresti, b'sjieda komunali wkoll, kienu jiġu ġestiti għall-produzzjoni tal-faħam u tal-karbonju sas-seklu 19.</p>
<p>Fil-wied kien jiġi mdewweb il-ħadid, bl-użu tal-minerali tal-ħadid lokali, max-xtut tax-xmara <ref target="https://mt.wikipedia.org/wiki/Madriu">Madriu</ref>. Il-fonderija, l-hekk imsejħa fonderija bi stil Katalan tipika tal-Pirinej, ġiet abbandunata fl-1790.</p>
<figure><caption>Ix-xmara Madriu</caption></figure>
<p>Il-mergħat għoljin kienu jirgħu fihom in-<ref target="https://mt.wikipedia.org/wiki/Nagħġa">nagħaġ</ref>, il-<ref target="https://mt.wikipedia.org/wiki/Baqra">baqar</ref> u ż-<ref target="https://mt.wikipedia.org/wiki/Żiemel">żwiemel</ref> fis-sajf, b'sjieda komunali tal-art minn żmien il-Medju Evu. Ir-rgħajja kienu jqattgħu s-sajf f'<hi rend="italic">borders</hi>, li kienu għorfiet żgħar b'soqfa tat-turf. Il-<ref target="https://mt.wikipedia.org/wiki/Ħalib">ħalib</ref> tal-<ref target="https://mt.wikipedia.org/wiki/Annimal">annimali</ref> kien jintuża għall-produzzjoni tal-<ref target="https://mt.wikipedia.org/wiki/Ġobon">ġobon</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Hemm diversi mogħdijiet u passaġġi li jikkollegaw il-wied ma' <ref target="https://mt.wikipedia.org/wiki/Roussillon">Roussillon</ref> fil-Lvant, ma' <ref target="https://mt.wikipedia.org/wiki/Languedoc">Languedoc</ref> fit-Tramuntana, u mal-<ref target="https://mt.wikipedia.org/wiki/Katalonja">Katalonja</ref> fin-Nofsinhar. Xi mogħdijiet pavimentati b'ħaġar ċatt jikkollegaw il-wied maċ-ċentru ta' Andorra.</p>
<p>Wara perjodu fejn bosta mill-istrutturi eżistenti fil-wied kienu ġew mitluqa, fosthom l-għorfiet tar-rgħajja, il-mogħdijiet pavimentati, u l-ħitan tas-sejjieħ ta' konfini fl-għelieqi, f'dawn l-aħħar snin dawn ġew irrestawrati. Ma hemm l-ebda pjan li tinbena triq ta' aċċess fil-wied, u huwa maħsub li l-art tiġi żviluppata bħala żona distinta għat-trobbija tal-bhejjem ta' kwalità għolja u għal turiżmu limitat.</p>
Sit ta' Wirt Dinji
<p>Il-Wied ta' Madriu-Perafita-Claror ġie ddeżinjat bħala Sit ta' Wirt Dinji tal-UNESCO fl-2004.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' kriterju tal-għażla tal-UNESCO: il-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Veduta panoramika tal-Estany de l'Illa</caption></figure>
</text></body></html>