<html><body><text id="wikipedia_mt_wikipedia_org__25708.html" ns="0" revid="272130" sourceurl="https://mt.wikipedia.org/wiki/Pjazza_tal-Mirakli" title="Pjazza tal-Mirakli" type="wikipedia">Pjazza tal-Mirakli<figure><caption>Il-Pjazza tal-Mirakli</caption></figure>
<p>Il-<hi rend="bold">Pjazza tal-Mirakli</hi> (bit-<ref target="https://mt.wikipedia.org/wiki/Taljan">Taljan</ref>: <hi rend="italic">Piazza dei Miracoli</hi> [pjattsa dei miˈraːkoli]), li formalment hija magħrufa bħala l-Pjazza tal-<ref target="https://mt.wikipedia.org/wiki/Katidral">Katidral</ref> (bit-Taljan <hi rend="italic">Piazza del Duomo</hi>), hija pjazza ta' 8.87 ettari mdawra b'ħitan <ref target="https://mt.wikipedia.org/wiki/Medjuevu">Medjevali</ref> f'<ref target="https://mt.wikipedia.org/wiki/Pisa">Pisa</ref>, it-<ref target="https://mt.wikipedia.org/wiki/Toskana">Toskana</ref>, l-<ref target="https://mt.wikipedia.org/wiki/Italja">Italja</ref>. Il-pjazza hija rikonoxxuta bħala ċentru importanti tal-<ref target="https://mt.wikipedia.org/wiki/Arti">arti</ref> Medjevali Ewropea u tħaddan wieħed mill-ifjen kumplessi arkitetturali fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-pjazza titqies ikkonsagrata mill-<ref target="https://mt.wikipedia.org/wiki/Knisja_Kattolika">Knisja Kattolika</ref>, li għandha s-sjieda tagħha, u fiha erba' binjiet reliġjużi mill-aqwa: il-Katidral ta' Pisa, il-<ref target="https://mt.wikipedia.org/wiki/Battisterju">Battisterju</ref> ta' Pisa, il-<ref target="https://mt.wikipedia.org/wiki/Kampnar">Kampnar</ref>, u ċ-<ref target="https://mt.wikipedia.org/wiki/Ċimiterju">Ċimiterju</ref> Monumentali. Parti mill-pjazza fiha rqajja' bil-ħaxix aħdar u parti minnha ġiet pavimentata. Fil-Pjazza tal-Mirakli hemm ukoll il-binja tal-Isptar il-Ġdid tal-<ref target="https://mt.wikipedia.org/wiki/Spirtu_s-Santu">Ispirtu s-Santu</ref> li issa fiha l-Mużew tal-Abbozzi ta' Tpinġijiet u l-Mużew tal-Katidral.</p>
<p>L-isem Pjazza tal-Mirakli ngħata mill-<ref target="https://mt.wikipedia.org/wiki/Kittieb">kittieb</ref> u <ref target="https://mt.wikipedia.org/wiki/Poeta">poeta</ref> Taljan <ref target="https://mt.wikipedia.org/wiki/Gabriele_d'Annunzio">Gabriele d'Annunzio</ref>, li fir-rumanz tiegħu <hi rend="italic">Forse che sì forse che no</hi> (1910), iddeskriva l-pjazza bħala "<hi rend="italic">prato dei Miracoli</hi>", jiġifieri "marġ tal-mirakli". Il-pjazza ġieli tissejjaħ <hi rend="italic">Campo dei Miracoli</hi> (jiġifieri Għalqa tal-Mirakli). Fl-1987, il-pjazza kollha ġiet iddeżinjata bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.</p>
Topografija
<p>Għad-differenza ta' bliet oħra, il-Katidral ma jinsabx f'nofs iċ-ċentru storiku, iżda fin-naħa tal-Majjistral tal-belt. Din l-għażla saret minħabba li l-belt antika tal-Medju Evu hija ferm iżgħar, bħala turija tal-poter, kif ukoll għaliex inbniet fuq knisja preċedenti li kienet iddedikata lil <ref target="https://mt.wikipedia.org/wiki/Santa_Marija">Santa Marija</ref>. Iż-żamma tal-pjazza u tal-kumpless ta' <ref target="https://mt.wikipedia.org/wiki/Monument">monumenti</ref> minn dejjem kienet f'idejn l'<hi rend="italic">Opera della Primaziale Pisana</hi>. Uħud isostnu li l-monumenti tal-pjazza nbnew skont l-iskema tal-Miżien taż-<ref target="https://mt.wikipedia.org/wiki/Żodjaku">żodjaku</ref> u t-Torri Mxengel huwa l-fulkru tal-iskema.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-pjazza mhix aċċessibbli għall-<ref target="https://mt.wikipedia.org/wiki/Karozza">karozzi</ref>. Kisbet id-dehra li għandha llum lejn is-seklu 19, speċjalment bis-saħħa tal-arkitett <ref target="https://mt.wikipedia.org/wiki/Alessandro_Gherardesca">Alessandro Gherardesca</ref>, li ġarraf xi binjiet li kien hemm qabel, bena residenza ekkleżjastika ġdida (li twaqqgħet fl-1863) u ħa ħsieb ir-restawr tal-monumenti li għad hemm s'issa.</p>
Storja
<figure><caption>Veduta tal-pjazza mit-Torri Mxengel</caption></figure>
<p>Il-kostruzzjoni tal-pjazza ma bdietx fil-Medju Evu iżda kienet ġa tintuża fil-perjodu tal-<ref target="https://mt.wikipedia.org/wiki/Etruski">Etruski</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u ċertament fi żmien ir-<ref target="https://mt.wikipedia.org/wiki/Imperu_Ruman">Rumani</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Fil-fatt, il-kanal Ozzeri kien jgħaddi qrib il-parti tal-pjazza fin-naħa tat-Tramuntana, filwaqt li fin-naħa tal-Lvant kien hemm port tax-xmara. Iż-żona kollha kienet art għan-niżla li kienet twassal lejn iż-żona tal-port. Fiż-żona bejn il-Katidral u ċ-Ċimiterju Monumentali nstabu s-sisien u l-fdalijiet ta' <ref target="https://mt.wikipedia.org/wiki/Mużajk">mużajk</ref> ta' żewġ <hi rend="italic">domus</hi> ta' żmien ir-Rumani.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Iktar 'il quddiem, il-pjazza ġiet ittrasformata u l-użu tagħha nbidel minn wieħed ċivili għal wieħed sagru, x'aktarx għall-ħabta tal-waqgħa tal-Imperu Ruman tal-Punent u t-tnaqqis taċ-ċivitas. Jaf kien f'dan il-perjodu li l-art tal-pjazza ġiet iċċattjata biex tkun iktar watja flok għan-niżla. Fi żmien il-<ref target="https://mt.wikipedia.org/wiki/Longobardi">Longobardi</ref> ġew midfuna diversi nies fil-pjazza.</p>
<p>Fil-Medju Evu, lejn is-seklu 10, inbniet knisja li jingħad li kienet iddedikata lil Santa Marija. Din il-knisja kellha binja separata ta' battisterju maġenba. Skavi arkeoloġiċi li saru dan l-aħħar ħarġu fid-dieher kif din il-knisja tassew kienet teżisti, iżda qatt ma tlestiet.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Fil-kjostru taċ-Ċimiterju Monumentali nstabu s-sisien ta' binja b'għamla ottagonali, li kien jingħad li kienu tal-battisterju tal-katidral antik, instab li fil-fatt kienu tas-seklu 14 u li kienu parti taċ-Ċimiterju Monumentali stess f'waħda mill-fażijiet differenti tal-kostruzzjoni tiegħu.</p>
<p>Il-pjazza bdiet tieħu x-xejra kif nafuha llum fl-1063 (fl-1064 skont il-<ref target="https://mt.wikipedia.org/wiki/Kalendarju">kalendarju</ref> ta' Pisa ta' dak iż-żmien) meta nbena l-katidral l-ġdid tal-belt iddedikat lil Santa Marija Maġġuri. Din l-opra tal-arti ġiet iffinanzjata bis-saħħa tar-rebħa militari ta' Pisa fi <ref target="https://mt.wikipedia.org/wiki/Sqallija">Sqallija</ref>, kontra l-<ref target="https://mt.wikipedia.org/wiki/Musulmani">Musulmani</ref>, li ġiet immexxija minn <ref target="https://mt.wikipedia.org/wiki/Giovanni_Orlandi">Giovanni Orlandi</ref>. Dak iż-żmien, iż-żona kienet għadha barra mill-ħitan li mbagħad twessgħu lejn l-1156 mill-konslu <ref target="https://mt.wikipedia.org/wiki/Cocco_Griffi">Cocco Griffi</ref>. Tliet snin qabel it-twessigħ tal-ħitan, inbeda jinbena l-Battisterju l-ġdid, din id-darba quddiem il-katidral u b'dijametru daqs il-wisa' tal-faċċata tal-katidral. Il-bieb li jagħti aċċess mill-ħitan għall-pjazza huwa Bieb l-Iljun, li huwa wieħed mill-punti ewlenin ta' aċċess għall-belt.</p>
<p>Dan il-bieb huwa miftuħ lejn il-Majjistral tal-pjazza f'żona żgħira b'iktar fortifikazzjonijiet u mħarsa minn tliet torrijiet: ta' Santa Marija, tal-Iljun u ta' Catallo. Fl-1173 inbdiet il-kostruzzjoni tal-kampnar. Lejn tmiem is-seklu 12 bdiet tinbena wkoll ir-residenza tal-kanoniċi fin-Nofsinhar tal-kampnar li għalqet il-pjazza fuq in-naħa tal-Lvant. Fl-1257, il-pjazza ngħalqet lejn in-Nofsinhar ukoll mill-binja tal-Isptar il-Ġdid tal-Ispirtu s-Santu, u fl-1277 ingħalqet anke lejn it-Tramuntana, qrib il-ħitan, miċ-Ċimiterju Monumentali.</p>
<figure><caption>Bieb il-Ġdid</caption></figure>
<p>Il-pożizzjonament u l-mod kif inbnew it-tliet monumenti ewlenin, ir-rabta spazjali bejniethom, il-konfigurazzjoni partikolari u l-volumetrija tal-Battisterju għadhom jiġu studjati fuq livel interdixxiplinari, mill-<ref target="https://mt.wikipedia.org/wiki/Arkitettura">arkitettura</ref>, il-<ref target="https://mt.wikipedia.org/wiki/Ġeometrija">ġeometrija</ref>, u t-<ref target="https://mt.wikipedia.org/wiki/Teoloġija">teoloġija</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Id-dehra tal-pjazza nbidlet ferm waqt id-dominju tal-belt mill-<ref target="https://mt.wikipedia.org/wiki/Familja_Medici">familja Medici</ref>: Bieb l-Iljun ingħalaq għal dejjem u ż-żona quddiem dan l-aċċess ingħatat b'konċessjoni lill-komunità tal-<ref target="https://mt.wikipedia.org/wiki/Lhud">Lhud</ref> għaċ-ċimiterju tagħhom; minflok infetaħ bieb ġdid, imsejjaħ proprju Bieb il-Ġdid, fuq in-naħa tal-Punent tal-pjazza tul it-triq ta' quddiem l-isptar. Dan tal-aħħar ġie mmodifikat għalkollox bl-istil ta' <ref target="https://mt.wikipedia.org/wiki/Firenze">Firenze</ref>, u b'hekk tilef kull konnotazzjoni <ref target="https://mt.wikipedia.org/wiki/Gotiku">Gotika</ref> oriġinali.</p>
<p>Matul il-perjodu kollu tad-dominju tal-familji Medici u Lorraine nbnew ħafna binjiet fejn kien hemm spazji ħielsa: inbniet binja oħra tal-kanoniċi fit-Tramuntana tal-kampnar u l-binja tan-Nofsinhar ġiet imwessa' flimkien mal-Knisja ta' San Ranierino u d-dar tal-Battezieri; il-kampnar stess ġie mdawwar b'ħajt żgħir li jikkollega ż-żewġ binjiet fil-qrib; fil-Punent tal-Battisterju kien hemm dar bejjiegħ tal-merċa u ċint madwar biċċa raba' bil-ħxejjex tiegħu; dejjem fuq in-naħa tal-Punent, biswit il-ħitan, kien hemm id-<ref target="https://mt.wikipedia.org/wiki/Dwana">Dwana</ref>, b'biċċa raba' wkoll; fit-Tramuntana, bejn iċ-Ċimiterju Monumentali u Bieb l-<ref target="https://mt.wikipedia.org/wiki/Iljun">Iljun</ref>, kien hemm dar id-deffien. Fiż-żona lejn in-Nofsinhar tal-Katidral kien hemm xi binjiet żgħar oħra.</p>
<p>Wara x-xogħlijiet ta' Alessandro Gherardesca, li kkontribwixxa biex il-pjazza jkollha x-xejra li għandha sa llum, fl-aħħar tas-seklu 19 ġie deċiż li terġa' lura għal kif kienet oriġinarjament. Għalhekk, bil-mod il-mod twaqqgħu l-binjiet kollha li nbnew waqt id-dominju tal-familji Medici u Lorraine.</p>
<figure><caption>Inċiżjoni tal-Pjazza tal-Mirakli tas-seklu 19</caption></figure>
<p>L-aħħar modifiki saru lejn il-bidu tas-seklu 20 waqt żmien il-<ref target="https://mt.wikipedia.org/wiki/Faxxiżmu">Faxxisti</ref> li għamlu l-monument iddedikat lill-Lupa ta' Ruma fl-art bil-ħaxix fit-Tramuntana tal-kampnar, li ħawwlu sbatax-il ċipress lejn it-tarf fil-Lvant tal-pjazza biex ifakkru s-sbatax-il militant Faxxist li kienu nqatlu, u li fetħu żewġ bibien żgħar fil-ġnub ta' Bieb il-Ġdid. Il-kolonna tal-monument tal-lupa oriġinat miċ-ċisterna fil-qrib li kienet iġġarrfet fis-seklu ta' qabel.</p>
<p>Bejn l-1912 u l-1952, fil-pjazza kien hemm binarji <ref target="https://mt.wikipedia.org/wiki/Ferrovija">ferrovjarji</ref> u stazzjon iddedikat lin-network ferrovjarju ta' Pisa.</p>
<p>Fl-2007, wara li ġiet konkluża sejħa internazzjonali f'żewġ fażijiet, <ref target="https://mt.wikipedia.org/wiki/David_Chipperfield">David Chipperfield</ref> ġie inkarigat biex jieħu ħsieb l-iktar proġett importanti tad-19-il kontenut tal-PIUSS (il-Programm Operattiv "Kompetittività reġjonali u okkupazzjoni"), fiż-żona maġenb l-isptar ta' <ref target="https://mt.wikipedia.org/wiki/Santa_Klara">Santa Klara</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-proġett kellu jitwettaq sal-2015 iżda minħabba dewmien fit-trasferiment tal-funzjonijiet kollha tal-isptar attwali lejn dak ta' <ref target="https://mt.wikipedia.org/wiki/Cisanello">Cisanello</ref> fl-2018, il-proġett baqa' qatt ma nbeda.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Sit ta' Wirt Dinji
<figure><caption>It-Torri Mxengel ta' Pisa</caption></figure>
<p>Il-Pjazza tal-Mirakli ġiet iddeżinjata bħala Sit ta' Wirt Dinji tal-UNESCO fl-1987. Il-pjazza tqieset bħala waħda notevoli peress li fiha opri tal-art li jixhdu l-ispirtu kreattiv tas-seklu 14. Il-monumenti tal-pjazza jirriflettu dan l-istadju deċiżiv fl-istorja tal-arkitettura Medjevali u saru punt ta' referenza għall-istudji marbuta mal-istil <ref target="https://mt.wikipedia.org/wiki/Rumanesk">Rumanesk</ref> ta' Pisa. Iċ-Ċimiterju Monumentali u ċ-ċiklu ta' <ref target="https://mt.wikipedia.org/wiki/Affreski">affreski</ref> tiegħu, b'tipoloġija u użu partikolari, jikkostitwixxi eżempju mill-aqwa tal-istorja tal-<ref target="https://mt.wikipedia.org/wiki/Pittura">pittura</ref> Medjevali Taljani tas-sekli 14 u 15.</p>
<p>Ġie meqjus li l-pjazza għandha valur straordinarju universali biex titniżżel fil-lista tas-Siti ta' Wirt Dinji abbażi ta' erba' kriterji tal-għażla tal-UNESCO: <hi rend="bold">il-kriterju (i)</hi> "Rappreżentazzjoni ta' kapulavur frott il-kreattività tal-bniedem", ladarba l-pjazza hija unika artistikament minħabba d-disinn spazjali tagħha u l-erba' kapulavuri arkitetturali assoluti li huma l-katidral, il-battisterju, il-kampnar (it-<ref target="https://mt.wikipedia.org/wiki/Torri_Mxengel_ta'_Pisa">Torri Mxengel ta' Pisa</ref>) u ċ-ċimiterju monumentali; <hi rend="bold">il-kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ", ladarba l-monumenti tal-pjazza influwenzaw b'mod konsiderevoli l-iżvilupp tal-arkitettura u l-arti monumentali fis-sekli 11 sa 13 u fis-seklu 14 wara l-<ref target="https://mt.wikipedia.org/wiki/Pesta_s-sewda">pesta s-sewda</ref>; <hi rend="bold">il-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem", ladarba l-monumenti tal-pjazza jirrappreżentaw eżempju straordinarju tal-arkitettura Kristjana Medjevali; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju", ladarba <ref target="https://mt.wikipedia.org/wiki/Galileo_Galilei">Galileo Galilei</ref>, osserva l-oxxillazzjonijiet tal-kandilabru tal-bronż magħmul minn <ref target="https://mt.wikipedia.org/wiki/Battista_Lorenzi">Battista Lorenzi</ref> fil-Katidral ta' Pisa, u meta kellu 19-il sena skopra t-teorija tal-<ref target="https://mt.wikipedia.org/wiki/Isokroniżmu">isokroniżmu</ref> tal-oxxillazzjonijiet iż-żgħar, li kienet preludju għax-xogħlijiet tiegħu fil-qasam tad-dinamika. Minn fuq il-kampnar, Galileo wettaq esperimenti li wasslu biex jifformula l-liġijiet li jirregolaw l-oġġetti li jitwaqqgħu. Għaldaqstant, żewġ binjiet prinċipali tal-Pjazza tal-Mirakli huma assoċjati direttament u b'mod tanġibbli ma' stadju deċiżiv fl-istorja tax-<ref target="https://mt.wikipedia.org/wiki/Xjenza_fiżika">xjenzi fiżiċi</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Veduta panoramika tal-Pjazza tal-Mirakli</caption></figure>
</text></body></html>