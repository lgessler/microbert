<html><body><text id="wikipedia_mt_wikipedia_org__27586.html" ns="0" revid="273328" sourceurl="https://mt.wikipedia.org/wiki/Palazzi_u_Parks_ta%27_Potsdam_u_Berlin" title="Palazzi u Parks ta' Potsdam u Berlin" type="wikipedia">Palazzi u Parks ta' Potsdam u Berlin<figure><caption>Il-Palazz ta' Sanssouci, Potsdam</caption></figure>
<p>Il-<hi rend="bold">Palazzi u Parks ta' Potsdam u Berlin</hi> (bil-Ġermaniż: <hi rend="italic">Schlösser und Gärten von Potsdam und Berlin</hi>) huma grupp ta' kumplessi ta' palazzi u ġonna pajsaġġistiċi estiżi li jinsabu fir-reġjun ta' Havelland madwar <ref target="https://mt.wikipedia.org/wiki/Potsdam">Potsdam</ref> u l-<ref target="https://mt.wikipedia.org/wiki/Belt_kapitali">belt kapitali</ref> tal-<ref target="https://mt.wikipedia.org/wiki/Ġermanja">Ġermanja</ref>, <ref target="https://mt.wikipedia.org/wiki/Berlin">Berlin</ref>. Dan it-titlu ntuża fid-deżinjazzjoni tas-siti kulturali bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1990.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Is-sit ġie rrikonoxxut għall-unità storika tal-pajsaġġ tiegħu — eżempju uniku ta' disinn tal-pajsaġġ fi sfond ta' ideat monarkiċi tal-istat Prussjan u sforzi komuni ta' emanċipazzjoni.</p>
Daqs
<p>Inizjalment, is-Sit ta' Wirt Dinji kien jinkludi 500 ettari, li kienu jkopru madwar 150 proġett ta' kostruzzjoni mill-1730 sal-1916. Sar-Rivoluzzjoni Paċifika tal-1989, dawn l-inħawi kienu sseparati bil-<ref target="https://mt.wikipedia.org/wiki/Ħajt_ta'_Berlin">Ħajt ta' Berlin</ref>, bejn Potsdam u l-Punent ta' Berlin, u diversi siti storiċi nqerdu u ġew sostitwiti b'fortifikazzjonijiet tal-"fruntiera tal-mewt".</p>
<p>Żewġ stadji ta' estensjonijiet tas-Sit ta' Wirt Dinji fl-1992 u fl-1999 wasslu biex tiġi inkorporata żona akbar. Skont il-Fondazzjoni tal-Palazzi u tal-Ġonna Prussjani ta' Berlin-Brandenburg, li tieħu ħsieb l-amministrazzjoni tas-sit, l-erja totali hija ta' 2,064 ettaru.</p>
Sit ta' Wirt Dinji
<figure><caption>Pittura ta' Carl Daniel Freydank, il-Veduta tal-Palazz ta' Glienicke mill-Babelsberg, Carl Daniel Freydank, għall-ħabta tal-1838</caption></figure>
<p>Il-Palazzi u Parks ta' Potsdam u Berlin ġew iddeżinjati bħala Sit ta' Wirt Dinji tal-UNESCO fl-1990 u ġew estiżi fl-1992 u fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Deżinjazzjoni fl-1990
<p>Id-deżinjazzjoni fl-1990 kienet tinkludi:</p>
<list type="unordered"><item>il-Palazz u l-Park ta' Sanssouci, Potsdam</item>
<item>il-Ġnien il-Ġdid (bil-Ġermaniż: <hi rend="italic">Neuer Garten</hi>), il-Palazz tal-Irħam (bil-Ġermaniż: <hi rend="italic">Marmorpalais</hi>), u x-<hi rend="italic">Schloss Cecilienhof</hi>, fil-Grigal tal-Palazz ta' Sanssouci, Potsdam</item>
<item>il-<hi rend="italic">Park Babelsberg</hi> u x-<hi rend="italic">Schloss Babelsberg</hi>, Potsdam</item>
<item>ix-<hi rend="italic">Schloss Glienicke</hi> u l-<hi rend="italic">Park Klein-Glienicke</hi>, Berlin</item>
<item>id-dar tal-<ref target="https://mt.wikipedia.org/wiki/Injam">injam</ref> ta' <hi rend="italic">Nikolskoe</hi>, Berlin</item>
<item>il-Gżira tal-Pagun (bil-Ġermaniż: <hi rend="italic">Pfaueninsel</hi>), Berlin</item>
<item>il-<hi rend="italic">Böttcherberg</hi>, Berlin</item>
<item><hi rend="italic">il-Loġġa tal-Kaċċa ta' Glienicke</hi> (bil-Ġermaniż: <hi rend="italic">Jagdschloß Glienicke</hi>), Berlin</item></list>
Estensjoni tal-1992
<p>L-estensjoni tal-1992 żiedet:</p>
<list type="unordered"><item>il-Knisja tar-Redentur (bil-Ġermaniż: <hi rend="italic">Heilandskirche</hi>), <ref target="https://mt.wikipedia.org/wiki/Sacrow">Sacrow</ref> (Potsdam)</item>
<item>il-Palazz u l-Park ta' Sacrow, Potsdam</item></list>
<figure><caption>Il-Park ta' Babelsberg fil-ħarifa</caption></figure>
Estensjoni tal-1999
<p>L-estensjoni tal-1999 żiedet:</p>
<list type="unordered"><item>il-<hi rend="italic">Lindenallee</hi>, Potsdam</item>
<item>il-<hi rend="italic">Königliche Gärtnerlehranstalt</hi> (l-eks skola tal-<ref target="https://mt.wikipedia.org/wiki/Ġardinar">ġardinara</ref>) u l-<hi rend="italic">Kaiserbahnhof</hi>, Potsdam</item>
<item>il-Palazz u l-Park ta' Lindstedt, Potsdam</item>
<item>il-villaġġ, il-knisja, iċ-ċimiterju u l-pajsaġġ ta' Bornstedt, fit-Tramuntana tal-Park ta' Sanssouci, Potsdam</item>
<item>is-<hi rend="italic">Seekoppel</hi> (żona pajsaġġistika fil-Punent tar-<hi rend="italic">Ruinenberg</hi>), Potsdam</item>
<item>il-<hi rend="italic">Voltaireweg</hi> (żona ħadra u triq bejn il-Park ta' Sanssouci u n-<hi rend="italic">Neuer Garten</hi>), Potsdam</item>
<item>iż-żona tad-daħla tal-Park ta' Sanssouci, Potsdam</item>
<item>id-djar tal-injam ta' <hi rend="italic">Alexandrowka</hi> (magħrufa bħala l-"kolonja <ref target="https://mt.wikipedia.org/wiki/Russja">Russa</ref>"), Potsdam</item>
<item>il-<hi rend="italic">Pfingstberg</hi> u l-<hi rend="italic">Belvedere auf dem Pfingstberg</hi>, Potsdam</item>
<item>iż-żona bejn il-<hi rend="italic">Pfingstberg</hi> u n-<hi rend="italic">Neuer Garten</hi>, Potsdam</item>
<item>ix-xatt tan-Nofsinhar tal-<hi rend="italic">Jungfernsee</hi>, Potsdam</item>
<item>il-Foresta tar-Re (bil-Ġermaniż: <hi rend="italic">Königswald</hi>), magħmula minn diversi foresti madwar il-Palazz u l-Park ta' Sacrow), Potsdam</item>
<item>iż-żona tad-daħla tal-Park ta' Babelsberg, Potsdam</item>
<item>l-osservatorju fil-Park ta' Babelsberg, Potsdam</item></list>
</text></body></html>