<html><body><text id="wikipedia_mt_wikipedia_org__26605.html" ns="0" revid="266683" sourceurl="https://mt.wikipedia.org/wiki/Bukhara" title="Bukhara" type="wikipedia">Bukhara<figure><caption>L-ewwel raġġi tax-xemx fuq il-pjazza monumentali ta’ Bukhara</caption></figure>
<p><hi rend="bold">Bukhara</hi> (bil-<ref target="https://mt.wikipedia.org/wiki/Lingwa_Persjana">Persjan</ref>: بخارا‎; bl-Użbek: <hi rend="italic">Buxoro</hi>/Бухоро; bit-Taġik: Бухоро, [buxɔːˈɾɔː]) hija l-ħames l-ikbar belt fl-<ref target="https://mt.wikipedia.org/wiki/Użbekistan">Użbekistan</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, u hija l-<ref target="https://mt.wikipedia.org/wiki/Belt_kapitali">belt kapitali</ref> tar-Reġjun ta’ Bukhara.</p>
<p>Ir-reġjun madwar Bukhara ilu abitat għal mill-inqas ħames millenji, u l-belt ilha teżisti għal nofs dak iż-żmien. Il-belt tinsab tul it-<ref target="https://mt.wikipedia.org/wiki/Triq_tal-Ħarir">Triq tal-Ħarir</ref>, u ilha sservi bħala ċentru għall-kummerċ, għall-istudju, għall-<ref target="https://mt.wikipedia.org/wiki/Kultura">kultura</ref> u għar-<ref target="https://mt.wikipedia.org/wiki/Reliġjon">reliġjon</ref>. Ilsien twelid il-maġġoranza tan-nies f’Bukhara huwa t-Taġik, djalett tal-lingwa Persjana<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, għalkemm l-Użbek huwa mitkellem bħala t-tieni lingwa mill-biċċa l-kbira tar-residenti. Bukhara kienet il-belt kapitali tal-<ref target="https://mt.wikipedia.org/wiki/Imperu_Samanida">Imperu Samanida</ref>, tal-Kanat ta’ Bukhara, u tal-Emirat ta’ Bukhara, u kienet il-belt fejn twieled <ref target="https://mt.wikipedia.org/wiki/Imam_Bukhari">Imam Bukhari</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Bukhara kienet magħrufa wkoll bħala “Bukhara n-Nobbli” (<hi rend="italic">Bukhārā-ye sharīf</hi>). Il-belt fiha xi 140 <ref target="https://mt.wikipedia.org/wiki/Monument">monument</ref> arkitettoniku, tant li l-<ref target="https://mt.wikipedia.org/wiki/UNESCO">UNESCO</ref> niżżlet iċ-ċentru storiku ta’ Bukhara (li fih bosta moskej u madrasi) fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ismijiet
<p>L-isem preċiż tal-belt ta’ Bukhara fil-qedem mhux magħruf. L-oażi kollha ilha tissejjaħ Bukhara minn żmien żemżem u x’aktarx li għall-ħabta tas-seklu 10 dan l-isem ġie ttrasferit ukoll għall-belt.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Hemm diversi verżjonijiet tal-oriġini ta’ isem il-belt. Skont għadd ta’ studjużi, abbażi tat-tagħrif ta’ <ref target="https://mt.wikipedia.org/wiki/Juwaini">Juwaini</ref>, l-isem imur lura għat-terminu “Vihara” bis-<ref target="https://mt.wikipedia.org/wiki/Sanskritu">Sanskritu</ref>, jiġifieri “monasteru <ref target="https://mt.wikipedia.org/wiki/Buddiżmu">Buddista</ref>”. It-terminu huwa qrib ħafna tat-terminu bil-lingwa tal-Buddisti <ref target="https://mt.wikipedia.org/wiki/Uyghur">Uyghur</ref> u <ref target="https://mt.wikipedia.org/wiki/Ċina">Ċiniżi</ref>, li kienu jsemmu l-postijiet ta’ qima tagħhom bl-istess mod. Madankollu, l-ebda artefatt relatat mal-Buddiżmu u mal-Manikeiżmu ma nstab fil-belt u fl-oażi.</p>
<p>Skont l-<ref target="https://mt.wikipedia.org/wiki/Enċiklopedija">enċiklopedija</ref> Iranica, l-isem “Bukhara” x’aktarx li ġej mis-<ref target="https://mt.wikipedia.org/wiki/Sogdjan">Sogdjan</ref> <hi rend="italic">βuxārak</hi> (“Post ta’ Xorti Tajba”).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Fid-dinastija Tang, u dinastiji suċċessivi oħra taċ-Ċina Imperjali, Bukhara kienet magħrufa bl-isem ta’ <hi rend="italic">Buhe/Puhe</hi>(捕喝), li ġie sostitwit biċ-Ċiniż bil-fonema ġenerika moderna spelluta bħala <hi rend="italic">Bùhālā</hi> (布哈拉).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fis-sekli 19 u 20 Bukhara kienet magħrufa bħala <hi rend="italic">Bokhara</hi> fil-pubblikazzjonijiet bl-<ref target="https://mt.wikipedia.org/wiki/Lingwa_Ingliża">Ingliż</ref>, kif jidher pereżempju fil-kitbiet u fir-rapporti dwar l-Emirat ta’ Bukhara matul il-<ref target="https://mt.wikipedia.org/wiki/Logħba_l-Kbira">Logħba l-Kbira</ref>.</p>
<p><ref target="https://mt.wikipedia.org/wiki/Muhammad_ibn_Jafar_Narshakhi">Muhammad ibn Jafar Narshakhi</ref> fl-<hi rend="italic">Istorja ta’</hi> <hi rend="italic">Bukhara</hi> (ikkompletata fid-943-944 W.K.) jikteb:</p><p>Bukhara għanda ħafna ismijiet. Wieħed mill-ismijiet tagħha kien Numijkat. Kienet tissejjaħ ukoll "Bumiskat". Għandha żewġ ismijiet bl-<ref target="https://mt.wikipedia.org/wiki/Lingwa_Għarbija">Għarbi</ref>. Wieħed huwa "Madinat al Sufriya" li tfisser—"il-belt tar-<ref target="https://mt.wikipedia.org/wiki/Ram">ram</ref>" u l-ieħor huwa "Madinat Al Tujjar" li tfisser—"il-belt tal-merkanti". Iżda, l-isem ta’ Bukhara huwa iktar magħruf mill-ismijiet l-oħra. F’Khorasan, ma hemm l-ebda belt oħra b’daqstant ismijiet.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p><p>Fi żmien il-<ref target="https://mt.wikipedia.org/wiki/Medjuevu">Medju Evu</ref>, il-belt kienet magħrufa bħala <hi rend="italic">Buḫārā</hi> / بخارا f’sorsi bl-Għarbi u bil-Persjan. Bl-Użbek modern, isem il-belt jiġi spellut bħala <hi rend="italic">Buxoro</hi>.</p>
<p>Isem il-belt ġie mitoloġizzat bħala <hi rend="italic">Albracca</hi> fil-poeżija epika bit-<ref target="https://mt.wikipedia.org/wiki/Lingwa_Taljana">Taljan</ref> <hi rend="italic">Orlando Innamorato</hi> ppubblikata fl-1483 minn <ref target="https://mt.wikipedia.org/wiki/Matteo_Maria_Boiardo">Matteo Maria Boiardo</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Storja
<figure><caption>Amir Alim Khan, l-aħħar Emir ta’ Bukhara, 1911</caption></figure>
<p>L-istorja ta’ Bukhara tmur lura għal bosta millenji. Fi żmien il-Medju Evu, Bukhara kienet il-kapitali tal-Imperu Samanida u tal-Kanat ta’ Bukhara, u fiha twieled Imam Bukhari.</p>
<p>Fil-bidu tas-seklu 11, Bukhara saret parti mill-istat Tork tal-<ref target="https://mt.wikipedia.org/wiki/Karakanidi">Karakanidi</ref>. Il-mexxejja tal-Karakanidi bnew ħafna binjiet f’Bukhara: il-minaret ta’ Kalyan, il-moskea ta’ Magoki Attori, palazzi u ġonna.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Bukhara tinsab fil-Punent ta’ <ref target="https://mt.wikipedia.org/wiki/Samarkanda">Samarkanda</ref> u qabel kienet ċentru importanti tat-tagħlim fid-<ref target="https://mt.wikipedia.org/wiki/Id-Dinja">dinja</ref> <ref target="https://mt.wikipedia.org/wiki/Iżlam">Iżlamika</ref> kollha. Fiha kien jgħix ix-Xejikk <ref target="https://mt.wikipedia.org/wiki/Naqshbandi">Naqshbandi</ref>, li kien figura importanti għall-avvanz tal-mod <ref target="https://mt.wikipedia.org/wiki/Sufiżmu">Sufista</ref> misterjuż ta’ kif jiġu indirizzati t-teorija, ir-reliġjon u l-Iżlam.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Il-belt attwalment hija l-kapitali tar-Reġjun ta’ Bukhara fl-Użbekistan. Il-belt tinsab tul it-Triq tal-Ħarir u b’hekk kienet ċentru kummerċjali, ta' studju, kulturali u reliġjuż importanti ħafna. Matul l-era tad-deheb tas-Samanidi, Bukhara saret ċentru intellettwali maġġuri tad-dinja Iżlamika.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>L-Imperu Samanida ħataf lil Bukhara, il-kapitali tat-territorju l-kbir ta’ Khorasan, fid-903 W.K.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> <ref target="https://mt.wikipedia.org/wiki/Genghis_Khan">Genghis Khan</ref> assedja lil Bukhara għal ħmistax-il jum fl-1220.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Bħala ċentru kummerċjali importanti, Bukhara kienet tħaddan fiha komunità ta’ merkanti <ref target="https://mt.wikipedia.org/wiki/Indja">Indjani</ref> Medjevali mill-belt ta’ <ref target="https://mt.wikipedia.org/wiki/Multan">Multan</ref> (attwalment il-<ref target="https://mt.wikipedia.org/wiki/Pakistan">Pakistan</ref>) li kien magħruf li kienu s-sidien ta’ diversi artijiet fil-belt.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<figure><caption>Dettall tat-tiżjin tad-daħla tal-Madrasa ta’ Nadir Divan-begi</caption></figure>
<p>Bukhara kienet l-aħħar kapitali tal-Emirat ta’ Bukhara u ġiet assedjata mill-<ref target="https://mt.wikipedia.org/wiki/Armata_l-Ħamra">Armata l-Ħamra</ref> matul il-Gwerra Ċivili <ref target="https://mt.wikipedia.org/wiki/Russja">Russa</ref>. Matul l-operazzjoni f’Bukhara tal-1920, it-truppi tal-Armata Ħamra taħt il-kmand tal-Ġeneral tal-<ref target="https://mt.wikipedia.org/wiki/Bolxeviki">Bolxeviki</ref> <ref target="https://mt.wikipedia.org/wiki/Mikhail_Frunze">Mikhail Frunze</ref> attakka l-belt ta’ Bukhara. Fil-31 ta’ Awwissu 1920, l-Emir <ref target="https://mt.wikipedia.org/wiki/Alim_Khan">Alim Khan</ref> ħarab lejn <ref target="https://mt.wikipedia.org/wiki/Dushanbe">Dushanbe</ref> fil-Lvant ta’ Bukhara (iktar ’il quddiem ħarab minn Dushanbe lejn <ref target="https://mt.wikipedia.org/wiki/Kabul">Kabul</ref> fl-<ref target="https://mt.wikipedia.org/wiki/Afganistan">Afganistan</ref>). Fit-2 ta’ Settembru 1920, wara erbat ijiem ta’ ġlied, iċ-ċittadella tal-Emir (magħrufa bħala l-<hi rend="italic">Ark</hi>) ġiet meqruda, u fuq il-quċċata tal-Minaret ta’ Kalyan ġiet olzata l-bandiera ħamra. Fl-14 ta’ Settembru 1920 ġie stabbilit il-Kumitat Rivoluzjonarju ta’ Bukhara, immexxi minn <ref target="https://mt.wikipedia.org/wiki/A._Mukhitdinov">A. Mukhitdinov</ref>. Il-gvern—il-Kunsill tan-Nażiri tal-Poplu—kien ippresedut minn <ref target="https://mt.wikipedia.org/wiki/Faizullah_Khojaev">Faizullah Khojaev</ref>.</p>
<p>Ir-Repubblika Sovjetika tal-Poplu ta’ Bukhara eżistiet mill-1920 sal-1925, meta l-belt ġiet integrata fir-Repubblika Soċjalista Sovjetika Użbeka. <ref target="https://mt.wikipedia.org/wiki/Fitzroy_Maclean">Fitzroy Maclean</ref>, li dak iż-żmien kien diplomatiku żagħżugħ fl-Ambaxxata <ref target="https://mt.wikipedia.org/wiki/Renju_Unit">Brittanika</ref> f’<ref target="https://mt.wikipedia.org/wiki/Moska">Moska</ref>, għamel żjara qasira f’Bukhara fl-1938, fejn qagħad iżur il-monumenti u raqad fil-ġonna. Fil-memorji tiegħu <hi rend="italic">Eastern Approaches</hi>, huwa stqarr li Bukhara kienet “belt li ssaħħrek” bil-binjiet tagħha li setgħu jħaqquha “mal-ifjen arkitettura tar-<ref target="https://mt.wikipedia.org/wiki/Rinaxximent">Rinaxximent</ref> <ref target="https://mt.wikipedia.org/wiki/Italja">Taljan</ref>”. Fit-tieni nofs tas-seklu 20, il-gwerra fl-Afganistan u l-gwerra ċivili fit-Taġikistan wasslu bosta refuġjati mit-Taġikistan li jitkellmu d-Dari u t-Taġik f’Bukhara u f’Samarkanda. Dawn il-belt iffaċċjaw ukoll moviment biex jiġu annessi mat-Taġikistan minkejja li l-bliet ma għandhomx fruntiera komuni mal-pajjiż.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Monumenti storiċi f’Bukhara
Kumplessi arkitettoniċi
<list type="unordered"><item><figure><caption>Il-Minaret ta’ Kalyan</caption></figure><hi rend="bold">Kumpless ta’ Po-i-Kalyan</hi>: it-titlu <hi rend="bold">Po-i Kalan</hi> (jew <hi rend="bold">Poi Kalân</hi>, bil-Persjan: پای کلان‎, ifisser “Pedament Grandjuż”); dan il-kumpless jagħmel parti mill-kumpless arkitettoniku li jinsab fil-bażi tal-minaret il-kbir ta’ Kalyan.</item>
<item><hi rend="bold">Minaret ta’ Kalyan</hi>: L-isem sħiħ tal-minaret huwa Minâra-i Kalân, (l-ekwivalenti bil-Persjan/bit-Taġik għal “Minaret il-Kbir”). Il-minaret huwa magħruf ukoll bħala t-Torri tal-<ref target="https://mt.wikipedia.org/wiki/Mewt">Mewt</ref>, peress li skont leġġenda huwa s-sit fejn għal sekli sħaħ il-kriminali kienu jiġu ġustizzjati billi jintefgħu mill-quċċata tiegħu għal isfel. Il-minaret huwa l-iktar parti famuża tal-kumpless u tal-<ref target="https://mt.wikipedia.org/wiki/Pjazza">pjazza</ref>, u jispikka b’mod dominanti fuq iċ-ċentru storiku tal-belt. Ir-rwol tal-minaret huwa l-iktar għal skopijiet tradizzjonali u dekorattivi—id-dimensjoni tiegħu tmur lil hinn mis-sempliċi funzjoni prinċipali tal-minaret, jiġifieri li jipprovdi punt għoli li minnu l-muezzin ikun jista’ jselli biex in-nies jinġabru għat-talb. Għal dan l-iskop, kien ikun biżżejjed li l-muezzin jitla’ fuq is-saqaf ta’ moskea. Din il-prattika kienet komuni fl-ewwel snin tal-Iżlam. Il-kelma "minaret" ġejja mill-Għarbi "minara" (li tfisser "fanal", jew iktar litteralment "post fejn xi ħaġa taqbad"). Il-minareti tar-reġjun kienu adattamenti possibbli tat-“torrijiet tan-nar” jew “fanali” tal-eri preċedenti taż-<ref target="https://mt.wikipedia.org/wiki/Żoroastrijani">Żoroastrijani</ref>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> L-arkitett ta’ dan il-minaret, Bako, iddisinja l-minaret fil-forma ta’ torri ċirkolari tal-brikks qisu pilastru, li iktar ma jgħola iktar jidjieq. Id-dijametru tal-bażi huwa disa’ metri, filwaqt li fil-quċċata d-dijametru huwa sitt metri. Il-minaret huwa għoli 45.6 metru, u jidher minn distanzi twal ħafna ’l fuq mill-pjanuri ċatti tal-<ref target="https://mt.wikipedia.org/wiki/Asja">Asja</ref> Ċentrali. Ġo fih hemm garigor taraġ tal-brikks li jdur mal-pilastru u li jagħti għall-koppla b’sittax-il ħnejja, li fuqha hijja bbażata x-“xarif” b’disinn raffinat.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></item></list>
<list type="unordered"><item><hi rend="bold">Moskea ta’ Kalyan</hi> (Masjid-i Kalân), li x’aktarx tlestiet fl-1514, bħala daqs fiha daqs il-Moskea ta’ Bibi-Khanym f’Samarkanda. Il-moskea tiflaħ fi ħdanha tnax-il elf ruħ. Minkejja li l-Moskea ta’ Kalyan u l-Moskea ta’ Bibi-Khanym Mosque għandhom kostruzzjoni simili, l-arti tal-bini tagħhom hija differenti. Mitejn u tmenin pilastru monumentali jirfdu s-saqaf b’diversi koppli tal-galleriji mad-dawra tal-ispazju miftuħ tal-Moskea ta’ Kalyan. L-assi lonġitudinali tal-ispazju miftuħ jintemm b’portal li jagħti għall-kompartiment prinċipali (maksura) b’sala b’għamla ta’ salib, b’koppla blu enormi bil-mużajk minn ġewwa. Il-binja fiha bosta kurżitajiet arkitettoniċi, pereżempju toqba f’waħda mill-koppli. Minn din il-koppla wieħed jista’ jara l-pedamenti tal-Minaret ta’ Kalyan. Imbagħad, jekk wieħed jimxi lura pass wara pass, wieħed jista’ jgħodd il-livelli kollha tax-xogħol bil-brikks tal-minaret sal-koppla ewlenija.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></item>
<item><hi rend="bold">Madrasa ta’ Mir-i Arab (1535-1536)</hi>: il-kostruzzjoni tal-Madrasa ta’ Mir-i-Arab x’aktarx li saret mix-Xejikk <ref target="https://mt.wikipedia.org/wiki/Abdullah_Yamani">Abdullah Yamani</ref> tal-<ref target="https://mt.wikipedia.org/wiki/Jemen">Jemen</ref>—imsejjaħ ukoll Mir-i-Arab—l-imgħallem spiritwali ta’ <ref target="https://mt.wikipedia.org/wiki/Ubaidullah-khan">Ubaidullah-khan</ref> u ta’ ibnu <ref target="https://mt.wikipedia.org/wiki/Abdul-Aziz-khan">Abdul-Aziz-khan</ref>. Ubaidullah-khan iddikjara gwerra permanenti kontra l-Iran li rnexxiet. It-truppi tiegħu ħakmu lil <ref target="https://mt.wikipedia.org/wiki/Herat">Herat</ref> mill-inqas tliet darbiet. Kull wieħed minn dawn l-attakki u serqiet kontra l-Iran kien akkumpanjat mill-qbid ta’ bosta nies bħala ħabsin. Jingħad li Ubaidullah-khan kien investa l-flus mill-fidwa ta’ iktar minn tliet elef ħabsi Persjan fil-kostruzzjoni tal-Madrasa ta’ Mir-i-Arab. Ubaidullah-khan kien reliġjuż ħafna. Huwa kien trawwem b’rispett kbir lejn l-Iżlam fl-ispirtu tas-Sufiżmu. Missieru tah isem xejikk prominenti tas-seklu 15 <ref target="https://mt.wikipedia.org/wiki/Ubaidullah_al-Ahrar">Ubaidullah al-Ahrar</ref> (1404-1490), li oriġina mir-Reġjun ta’ <ref target="https://mt.wikipedia.org/wiki/Tashkent">Tashkent</ref>. Sas-snin 30 tas-seklu 16, iż-żmien meta li matulu s-sovrani bnew mawżolej mill-isbaħ għalihom u għall-qrabathom, kien spiċċa. Id-diversi Khan tad-dinastija <ref target="https://mt.wikipedia.org/wiki/Xajbanida">Xajbanida</ref> kienu jħaddnu b’mod standard it-tradizzjonijiet tal-<ref target="https://mt.wikipedia.org/wiki/Koran">Koran</ref>. L-importanza tar-reliġjon kienet tant kbira li saħansitra l-khan famuż Ubaidullah indifen taħt l-art qrib l-imgħallem tiegħu fil-madrasa tiegħu. Fin-nofs tal-volta (gurhana) fil-Madrasa ta’ Mir-i-Arab hemm il-qabar tal-<ref target="https://mt.wikipedia.org/wiki/Injam">injam</ref> ta’ Ubaidullah-khan. Maġenbu hemm l-imgħallem tiegħu, Mir-i-Arab. <ref target="https://mt.wikipedia.org/wiki/Muhammad_Kasim">Muhammad Kasim</ref>, mudarris (għalliem għoli) tal-madrasa (miet fl-1047 hijra) huwa midfun hawnhekk ukoll. Il-portal tal-Madrasa ta’ Miri Arab jinsab fuq assi wieħed mal-portal tal-Moskea ta’ Kalyan. Madankollu, minħabba li l-pjazza tbaxxiet lejn il-Lvant, kien meħtieġ li tiġi mgħollija kemxejn binja tal-madrasa fuq pjattaforma.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></item></list>
<list type="unordered"><item><hi rend="bold">Kumpless ta’ Lab-i Hauz</hi>: jew <hi rend="italic">Lab-e hauz</hi>, bil-Persjan: لب حوض‎, li tfisser “maġenb l-għadira”), huwa kumpless li bħat-tifsira tal-isem jinsab f’żona madwar waħda mill-ftit <hi rend="italic">hauz</hi>, jew għadajjar, li baqa’ fil-belt ta’ Bukhara. Diversi għadajjar simili kienu jeżistu f’Bukhara qabel l-era Sovjetika. L-għadajjar kienu jservu bħala s-sors ewlieni tal-ilma tal-belt, iżda kienu magħrufa wkoll għat-tixrid tal-mard, u b’hekk il-biċċa l-kbira minnhom imtlew bir-radam matul is-snin 20 u 30 tas-seklu 20 mis-Sovjetiċi. Il-kumpless ta’ Lab-i Hauz baqa’ jeżisti bis-saħħa tar-rwol tiegħu bħala l-binja ċentrali ta’ kumpless arkitettoniku li jmur lura għas-sekli 16 u 17. Il-kumpless ta’ Lab-i Hauz jikkonsisti mill-Madrasa ta’ Kukeldash tas-seklu 16<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>, l-ikbar waħda fil-belt, tul in-naħa tat-Tramuntana tal-għadira.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Fin-naħat tal-Lvant u tal-Punent tal-għadira hemm binja tas-seklu 17 għas-Sufisti, u madrasa tas-seklu 17.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></item></list>
<p>Hemm ukoll skultura tal-metall ta’ <ref target="https://mt.wikipedia.org/wiki/Nasruddin_Hodja">Nasruddin Hodja</ref>, li huwa l-karattru ċentrali ta’ ħafna stejjer folkloristiċi tat-tfal fl-Asja Ċentrali, fl-Afganistan u fil-Pakistan, bilqiegħda fuq il-felu tiegħu b’id fuq qalbu u l-oħra fuq rasu bis-sinjal li kollox sew.</p>
<list type="unordered"><item><hi rend="bold">Kumpless Arkitettoniku ta’ Bahoutdin</hi>: huwa nekropoli li jfakkar lil <ref target="https://mt.wikipedia.org/wiki/Shaykh_Bohoutdin">Shaykh Bohoutdin</ref>, il-fundatur tal-ordni ta’ Naqshbandi. Il-kumpless jinkludi d-<hi rend="italic">dahma</hi> (il-lapida) ta’ Bahoutdin, il-moskea ta’ Khakim Kushbegi, il-moskea ta’ Muzaffarkan, u l-khanqah ta’ Abdul-Lazizkhan. Is-sit kollu huwa elenkat fil-lista tas-Siti ta’ Wirt Dinji indikattivi tal-UNESCO mit-18 ta’ Jannar 2008.</item></list>
<figure><caption>Is-swar taċ-ċittadella</caption></figure>
Fortizza
<list type="unordered"><item><hi rend="bold">Ark, il-Fortizza ta’ Bukhara</hi></item></list>
Mawżolej
<list type="unordered"><item><hi rend="bold">Mawżolew ta’ Chashma-Ayub</hi></item></list>
<p>Chashma-Ayub, jew il-<hi rend="italic">Fawwara ta’ Ġobb,</hi> tinsab ħdejn il-mawżolew ta’ Samani. L-isem tiegħu jingħad li jirrifletti leġġenda li tistqarr li l-profeta Ġobb ("Ayub" fil-Koran) żar dan il-post u ħoloq fawwara tal-ilma b’moviment bil-ħatar tiegħu fuq l-art. L-ilma ta’ dan il-bir jingħad li huwa safi ħafna, u jitqies li għandu “kwalitajiet ta’ fejqan”. Il-binja attwali fis-sit inbniet matul it-tmexxija ta’ <ref target="https://mt.wikipedia.org/wiki/Timur">Timur</ref>, u għandha koppla b’għamla ta’ kon tal-istil ta’ Khwarazm li mhix komuni fir-reġjun.</p>
<list type="unordered"><item><hi rend="bold">Mawżolew ta’ Ismail Samani</hi></item></list>
<p>Il-mawżolew ta’ <ref target="https://mt.wikipedia.org/wiki/Ismail_Samani">Ismail Samani</ref> (is-sekli 9-10) huwa wieħed mill-iktar binjiet importanti tal-arkitettura tal-Asja Ċentrali. Inbena fis-seklu 9 (bejn it-892 u d-943) bħala l-qabar ta’ Ismail Samani—il-fundatur tad-dinastija Samanida, li kienet l-aħħar dinastija Persjana nattiva fit-tmun tar-reġjun fis-sekli 9 u 10, wara li s-<ref target="https://mt.wikipedia.org/wiki/Samanidi">Samanidi</ref> stabbilew indipendenza virtwali mill-Kaliffat <ref target="https://mt.wikipedia.org/wiki/Abbasidi">Abbasida</ref> f’<ref target="https://mt.wikipedia.org/wiki/Baghdad">Baghdad</ref>.</p>
<p>Is-sit huwa uniku minħabba l-istil arkitettoniku tiegħu li jiġbor flimkien elementi Żoroastrijani u Iżlamiċi. Il-faċċata tal-binja hija miksija b’xogħol bil-brikks, li huma mżejna b’mod mirqum, b’motivi tondi qishom <ref target="https://mt.wikipedia.org/wiki/Xemx">xmux</ref>—immaġni komuni fl-arti Żoroastrijana tar-reġjun bħala rappreżentazzjoni tal-alla Żoroastrijan, Ahura Mazda, li tipikament jiġi rrappreżentat bin-nar u d-dawl. L-għamla tal-binja hija kubojdu, u tfakkar fil-<ref target="https://mt.wikipedia.org/wiki/Ka'aba">Ka'aba</ref> ta’ <ref target="https://mt.wikipedia.org/wiki/Mekka">Mekka</ref>, filwaqt li s-saqaf b’koppla huwa tipiku tal-arkitettura tal-moskej. L-istil sinkretiku tas-santwarju jirrifletti dak tas-sekli 9 u 10—żmien meta r-reġjun kien għad kellu popolazzjonijiet kbar ta’ Żoroastrijani li kienu bdew jikkonvertu għall-Iżlam għall-ħabta ta’ dak iż-żmien.</p>
<p>Is-santwarju jitqies ukoll bħala wieħed mill-eqdem monumenti fir-Reġjun ta’ Bukhara. Fi żmien l-invażjoni ta’ Genghis Khan, is-santwarju jingħad li kienet diġà ġiet midfuna fit-tajn minħabba l-għargħar. B’hekk, meta l-invażjonijiet tal-Mongoli seħħew f’Bukhara, is-santwarju ħelisha mill-qerda.</p>
<p>Il-mawżolew tal-missier fundatur tal-Pakistan, <ref target="https://mt.wikipedia.org/wiki/Muhammad_Ali_Jinnah">Muhammad Ali Jinnah</ref>, magħruf bħala l-Mazar-e-Quaid f’<ref target="https://mt.wikipedia.org/wiki/Karachi">Karachi</ref>, ġie mmudellat abbażi ta’ dan is-santwarju.</p>
Moskej
<list type="unordered"><item><hi rend="bold">Moskea ta’ Bolo Haouz</hi></item></list>
<p>Il-Moskea ta’ Bolo Haouz, li nbniet fl-1712 fuq in-naħa opposta taċ-ċittadella ta’ Ark fid-distrett ta’ Reġistan, serviet bħala moskea tal-Ġimgħa meta l-Emir ta’ Bukhara kellu jbaxxi rasu quddiem it-tmexxija tar-Russi Bolxeviki fis-snin 20 tas-seklu 20.</p>
<list type="unordered"><item><hi rend="bold">Chor Minar</hi></item></list>
<figure><caption>Chor Minar</caption></figure>
<p>Chor Minar, magħrufa wkoll bħala l-<hi rend="bold">Madrasa ta’ Khalif Niyaz-kul</hi>, hija binja moħbija fi trejqa fil-Grigal tal-kumpless ta’ Lyabi Hauz. L-istruttura nbniet minn <ref target="https://mt.wikipedia.org/wiki/Khalif_Niyaz-kul">Khalif Niyaz-kul</ref>, sinjurun minn Bukhara ta’ oriġini Turkmena fis-seklu 19 taħt it-tmexxija tad-dinastija <ref target="https://mt.wikipedia.org/wiki/Janid">Janid</ref>.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> L-istruttura b’erba’ torrijiet xi kultant tiġi mfixkla ma’ bieb tal-madrasi li kienu jeżistu wara l-istruttura fl-imgħoddi; madankollu, iċ-Chor Minar fil-fatt huwa kumpless ta’ binjiet b’żewġ funzjonijiet: ritwal u kenn.</p>
<p>Il-binja prinċipali hija moskea. Minkejja l-għamla esterna mhux tas-soltu, il-binja hija tipika minn ġewwa għal moskea tal-Asja Ċentrali. Minħabba l-koppla tal-binja, il-kompartiment ewlieni għandu proprjetajiet akustiċi tajbin u għaldaqstant għandu sinifikat speċjali għad-“dhikr-hana”—post fejn isiru ċ-ċerimonji ritwalizzati “dhikr” tas-Sufisti, b’liturġija li spiss tinkludi talb, kant u <ref target="https://mt.wikipedia.org/wiki/Mużika">mużika</ref> strumentali.</p>
<p>Fuq iż-żewġ naħat tal-binja ċentrali hemm kompartimenti residenzjali, li wħud minnhom iġġarrfu, u fadal biss il-pedamenti tagħhom viżibbli. B’hekk, biex il-binja tassew tintuża bħala madrasa jonqos biss il-funzjonament sħiħ ta’ klassi u xi kmamar utilitarji. Madankollu, kienet prattika komuni li l-hekk imsejħa madrasi ma jkollhomx kmamar tal-għoti tal-lekċers, jew jekk ikollhom tali kmamar, ma kinux jingħataw lekċers fihom. Dawn il-madrasi kienu jintużaw bħala ospizji għall-istudenti.</p>
<p>Kull wieħed mill-erba’ torrijiet għandu motivi dekorattivi differenti. Uħud jgħidu li l-elementi tad-dekorazzjoni jirriflettu l-erba’ reliġjonijiet fl-Asja Ċentrali. Hemm ukoll elementi qishom salib, motiv <ref target="https://mt.wikipedia.org/wiki/Kristjaneżmu">Kristjan</ref> ta’ ħuta, rota tat-talb tal-Buddiżmu, u motivi Żoroastrijani u Iżlamiċi. Fl-1995, minħabba ruxxell tal-ilma taħt l-art, wieħed mit-torrijiet iġġarraf u ġiet applikata u ngħatat assistenza ta’ emerġenza mill-UNESCO fil-qafas tal-Fond għall-Wirt Dinji. Għalkemm it-tiġrif irriżulta fid-destabilizzazzjoni tal-istruttura kollha, l-awtoritajiet kienu anzjużi biex jgħattu d-diżastru mill-iktar fis. Malajr malajr, il-binja ġiet rikostruwita “bl-użu ta’ materjal tal-bini mhux tradizzjonali, bħal konkrit ta’ kwalità baxxa u azzar”. Iċ-Chor Minar reġa’ sar wieħed mis-siti popolari tal-belt wara r-rikostruzzjoni.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Fuq il-lemin taċ-Chor Minar hemm għadira, x’aktarx tal-istess żmien tal-kumplament tal-kumpless. Iċ-Chor Minar issa huwa mdawwar l-iktar minn djar u ħwienet żgħar tul il-perimetru tiegħu.</p>
<list type="unordered"><item><hi rend="bold">Moskea ta’ Magok-i-Attari</hi></item></list>
<p>L-eks Moskea ta’ Magok-i Attori nbniet fis-seklu 9, x’aktarx fuq il-fdalijiet ta’ tempju Żoroastrijan antik. Il-moskea nqerdet u reġgħet inbniet diversi drabi, u l-eqdem parti li għadha teżisti tinsab fil-faċċata tan-Nofsinhar, u tmur lura għas-seklu 12—b’hekk hija waħda mill-iktar strutturi antiki li għadhom jeżistu f’Bukhara, u waħda mill-ftit li baqgħet sħiħa wara l-invażjoni ta’ Genghis Khan. Il-moskea hija iktar baxxa mil-livell tal-art u ġiet skavata fl-1935. Ma għadhiex tiffunzjona bħala moskea u minflok tospita mużew tat-twapet.</p>
<list type="unordered"><item><hi rend="bold">Moskea ta’ Mir Sayyid Ali Hamadani</hi></item></list>
<p>Din il-moskea hija ddedikata lil Mir Sayyid Ali Hamadani, il-qaddis patrun tal-Musulmani Kaxmiri fil-Wied ta’ <ref target="https://mt.wikipedia.org/wiki/Kashmir">Kashmir</ref>.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
Sit ta’ Wirt Dinji
<p>Iċ-ċentru storiku ta’ Bukhara ġie ddeżinjat bħala Sit ta’ Wirt Dinji tal-UNESCO fl-1993.<ref target="https://mt.wikipedia.org/wiki/Il-Paġna_prinċipali#cite_note-:0-28">[28]</ref></p>
<p>Il-valur universali straordinarju tas-sit ġie rikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-28">[28]</ref></p>
<figure><caption>Veduta panoramika taċ-ċentru storiku ta’ Bukhara</caption></figure>
Ġeografija
<p>Madwar 225 kilometru fil-Punent ta’ Samarkanda fin-Nofsinhar/fiċ-ċentru tal-Użbekistan, hemm il-belt ta’ Bukhara max-xmara Zeravshan, f’elevazzjoni ta’ 229 metru.</p>
Klima
<p>Bukhara għandha klima arida kiesħa tipika tal-Asja Ċentrali (Köppen <hi rend="italic">BWk</hi>). It-temperatura medja ta’ waranofsinhar f’Jannar hija 6.6 °C jew 43.9 °F, u tiżdied għal temperatura massima medja ta’ madwar 37.2 °C jew 99.0 °F f’Lulju. Il-preċipitazzjoni annwali medja hija 135 millimetru jew 5.31 pulzieri.</p>
<p>L-ilma minn dejjem kien importanti fil-klima sħuna u niexfa tal-Asja Ċentrali; għalhekk, mill-qedem, ġiet żviluppata l-biedja bl-irrigazzjoni. Il-bliet inbnew ħdejn ix-xmajjar u l-kanali tal-ilma sabiex l-ilma jilħaq il-belt kollha. Inbnew ġibjuni mhux mgħottija, magħrufa bħala <hi rend="italic">hauzes</hi>. Ġibjuni tal-ilma mgħottija speċjali, jew <hi rend="italic">sardobas,</hi> inbnew tul ir-rotot tal-caravanserai biex il-vjaġġaturi u l-annimali tagħhom ikollhom l-ilma.</p>
<p>Madankollu, l-użu eċċessiv tal-agrokimiki matul l-era tal-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>, id-diverżjoni ta’ ammonti enormi ta’ ilma għall-irrigazzjoni miż-żewġ xmajjar li jalimentaw lill-Użbekistan, u n-nuqqas kroniku ta’ impjanti tat-trattament tal-ilma, ikkawżaw problemi tas-saħħa u ambjentali fuq skala enormi.</p>

Nies notevoli
<p>Ħafna nies notevoli għexu f’Bukhara fl-imgħoddi. Fosthom kien hemm:</p>
<list type="unordered"><item>An Lushan (għall-ħabta tas-703-757)</item>
<item>Muhammad Ibn Ismail Ibn Ibrahim Ibn al-Mughirah Ibn Bardizbah al-Bukhari (810–870) – studjuż Iżlamiku li kien jikkompila l-ħaditi</item>
<item>Avicenna (Abu Ali ibn Sina) (980–1037) – fiżiku u filosfu Persjan</item>
<item>Qumri (980–990)—fiżiku u studjuż, li jingħad li kien l-għalliem ta’ Avicenna</item>
<item>Bal'ami: Abolfazl Muhammad u ibnu Abu-Ali Mohammad, żewġ viżjeri Persjani tar-rejiet Samanidi, u storiċi u patruni tal-arti u tal-letteratura</item>
<item>Abubakr Narshakhi (is-seklu 10) – storiku li kiteb l-<hi rend="italic">Istorja ta’ Bukhara</hi></item>
<item>Sadiduddin Muhammad Aufi (1171-1242) – storiku, xjenzat u awtur</item>
<item>Syed Jalaluddin Surkh-Posh Bukhari (595-690 AH, 1199-1291 W.K.)</item>
<item>Sayyid Ajjal Shams al-Din Omar (1211-1279)</item>
<item>Baha-ud-Din Naqshband Bukhari (1318-1389)</item>
<item>Amir Kulal (miet fl-1370)</item>
<item>Sadriddin Ayni (1878-1954)</item>
<item>Abdurauf Fitrat (1886-1938)</item>
<item>Fayzulla Khodzhayev (1896-1938)</item>
<item>Ibraghim Muminov (1908-1974)</item>
<item>Sorojon Yusufova (1910-1966)</item>
<item>Muhammadjon Shakuri (1925-2012)</item>
<item>Yitzhak Apeloig (twieled fl-1944), professur <ref target="https://mt.wikipedia.org/wiki/Iżrael">Iżraeljan</ref> tal-<ref target="https://mt.wikipedia.org/wiki/Kimika">kimika</ref> komputazzjonali u President tat-<hi rend="italic">Technion</hi></item>
<item>Oksana Chusovitina (twieldet fl-1975)</item></list>
Ġemellaġġi
<p>Din hija lista tal-bliet ġemellati ma’ Bukhara:</p>
<list type="unordered"><item><ref target="https://mt.wikipedia.org/wiki/Cordoba,_Spanja">Cordoba</ref>, <ref target="https://mt.wikipedia.org/wiki/Spanja">Spanja</ref> (1983)</item>
<item><ref target="https://mt.wikipedia.org/wiki/Khujand">Khujand</ref>, it-<ref target="https://mt.wikipedia.org/wiki/Taġikistan">Taġikistan</ref></item>
<item><ref target="https://mt.wikipedia.org/wiki/Lahore">Lahore</ref>, il-Pakistan (1995)</item>
<item><ref target="https://mt.wikipedia.org/wiki/Malatya">Malatya</ref>, it-<ref target="https://mt.wikipedia.org/wiki/Turkija">Turkija</ref></item>
<item><ref target="https://mt.wikipedia.org/wiki/Rueil-Malmaison">Rueil-Malmaison</ref>, <ref target="https://mt.wikipedia.org/wiki/Franza">Franza</ref> (1999)</item>
<item><ref target="https://mt.wikipedia.org/wiki/Santa_Fe">Santa Fe</ref>, New Mexico,  l-<ref target="https://mt.wikipedia.org/wiki/Stati_Uniti">Istati Uniti</ref> (1988)</item></list>
</text></body></html>