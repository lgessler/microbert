<html><body><text id="wikipedia_mt_wikipedia_org__24859.html" ns="0" revid="258115" sourceurl="https://mt.wikipedia.org/wiki/Kummissjoni_Ewropea" title="Kummissjoni Ewropea" type="wikipedia">Kummissjoni Ewropea
<figure><caption>Kummissjoni Ewropea</caption></figure>
<p>Il-<hi rend="bold">Kummissjoni Ewropea</hi> hija l-fergħa eżekuttiva politikament indipendenti tal-UE. Waħedha hija responsabbli biex tfassal il-proposti għal leġiżlazzjoni Ewropea ġdida, u timplimenta d-deċiżjonijiet tal-Parlament Ewropew u tal-Kunsill tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
X’tagħmel il-Kummissjoni?
Tipproponi liġijiet ġdida
<p>Il-Kummissjoni hija l-unika istituzzjoni tal-UE li tressaq liġijiet għall-adozzjoni mill-Parlament u l-Kunsill li:<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<list type="unordered"><item>tħares l-interessi tal-UE u ċ-ċittadini tagħha dwar kwistjonijiet li ma jistgħux jiġu riżolti b’mod effettiv fuq livell nazzjonali;</item>
<item>tikseb id-dettalji tekniċi t-tajbin billi tikkonsulta mal-esperti u mal-pubbliku.</item></list>
Timmaniġġja l-politiki tal-UE u talloka finanzjament mill-UE
<list type="unordered"><item>Tistabbilixxi l-prijoritajiet ta’ nfiq tal-UE, flimkien mal-Kunsill u l-Parlament.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></item>
<item>Tfassal il-baġits annwali għall-approvazzjoni mill-Parlament u l-Kunsill.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></item>
<item>Tissorvelja kif jintefqu l-flus, taħt skrutinju mill-<ref target="https://mt.wikipedia.org/wiki/Qorti_tal-Awdituri">Qorti tal-Awdituri</ref>.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></item></list>
Tinforza l-liġijiet tal-UE
<p>Flimkien mal-<ref target="https://mt.wikipedia.org/wiki/Qorti_tal-Ġustizzja">Qorti tal-Ġustizzja</ref>, hija tiżgura li l-liġi tal-UE tiġi applikata kif suppost fil-pajjiżi membri kollha.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Tirrappreżenta l-UE internazzjonalment
<list type="unordered"><item>Titkellem għan-nom tal-pajjiżi kollha tal-UE f’korpi internazzjonali, b’mod partikolari fl-oqsma tal-politika tal-kummerċ u tal-għajnuna umanitarja.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></item>
<item>Tinnegozja ftehimiet internazzjonali għall-UE.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></item></list>
Kompożizzjoni
<p>It-tmexxija politika hija pprovduta minn tim ta' 27 Kummissarju (wieħed minn kull pajjiż tal-UE) – immexxija mill-President tal-Kummissjoni, li jiddeċiedi min hu responsabbli għal liema qasam politiku.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Kulleġġ tal-Kummissarji hu magħmul mill-President tal-Kummissjoni, it-tmien Viċi Presidenti tiegħu, inklużi tliet Viċi Presidenti Eżekuttivi, ir-Rappreżentant Għoli tal-Unjoni għall-Affarijiet Barranin u l-Politika ta' Sigurtà u 18-il Kummissarju, kull wieħed responsabbli minn portafoll.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>It-tmexxija ta' kuljum tal-ħidma tal-Kummissjoni ssir mill-istaff tagħha (avukati, ekonomisti, eċċ.), organizzat f'servizzi magħrufa bħala Direttorati Ġenerali (DĠ), b'kull wieħed responsabbli għal qasam politiku speċifiku.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Kif jinħatar il-President
<p>Il-kandidat jitressaq mill-mexxejja nazzjonali fil-<ref target="https://mt.wikipedia.org/wiki/Kunsill_Ewropew">Kunsill Ewropew</ref>, billi jitqiesu r-riżultati tal-elezzjonijiet tal-Parlament Ewropew. Il-president ikun jeħtieġ l-appoġġ tal-maġġoranza tal-membri tal-<ref target="https://mt.wikipedia.org/wiki/Parlament_Ewropew">Parlament Ewropew</ref> biex jiġi elett.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
L-għażla tat-tim
<p>Il-kandidat Presidenzjali jagħżel il-Viċi Presidenti u l-Kummissarji potenzjali abbażi ta' suġġerimenti mill-pajjiżi tal-UE. Il-lista tal-kandidati trid tiġi approvata mill-mexxejja nazzjonali fil-<ref target="https://mt.wikipedia.org/wiki/Kunsill_Ewropew">Kunsill Ewropew</ref>.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Kull persuna nominata tidher quddiem il-Parlament Ewropew biex tispjega l-viżjoni tagħha u twieġeb il-mistoqsijiet. Imbagħad il-Parlament jivvota dwar jekk jaċċettax lin-nominati bħala tim. Fl-aħħar nett, huma jinħatru mill-Kunsill Ewropew, b’maġġoranza kwalifikata.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-mandat tal-Kummissjoni attwali jispiċċa fil-31 ta’ Ottubru 2024.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Kif taħdem il-Kummissjoni?
L-ippjanar strateġiku
<p>Il-President jiddefinixxi d-direzzjoni politika għall-Kummissjoni, li tippermetti lill-Kummissarji jiddeċiedu flimkien l-objettivi strateġiċi, u jipproduċu l-programm ta' ħidma annwali.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Teħid ta’ deċiżjonijiet kollettivi
<p>Id-deċijonijiet jittieħdu abbażi ta' responsabbiltà kollettiva. Il-Kummissarji kollha huma ndaqs fil-proċess tat-teħid tad-deċiżjoni u daqsinsew responsabbli għal dawn id-deċiżjonijiet. Huma ma għandhom l-ebda setgħat ta’ teħid ta’ deċiżjonijiet individwali, ħlief meta jkunu awtorizzati f’ċerti sitwazzjonijiet.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Viċi Presidenti jaġixxu għan-nom tal-President u jikkoordinaw ix-xogħol fil-qasam ta' responsabbiltà tagħhom, flimkien ma’ diversi Kummissarji. Il-proġetti ta' prijorità huma ddefiniti biex jgħinu jiżguraw li l-Kulleġġ jaħdem flimkien b'mod viċin u flessibbli.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Kummissarji jappoġġjaw lill-Viċi Presidenti għas-sottomissjoni ta’ proposti lill-Kulleġġ. B’mod ġenerali, id-deċiżjonijiet jittieħdu b’kunsens, iżda jista' jkun hemm ukoll vot. F’dan il-każ, id-deċiżjonijiet jittieħdu b’maġġoranza sempliċi, fejn kull Kummissarju għandu vot wieħed.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Id-Direttorat Ġenerali rilevanti (immexxi minn Direttur Ġenerali, li jwieġeb għall-Kummissarju rilevanti) imbagħad jittratta mas-suġġett. Normalment dan is-sir fil-forma ta' abbozz ta' proposti leġiżlattivi.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Dawn imbagħad huma sottomessi mill-ġdid lill-Kummissarji għall-adozzjoni fil-laqgħa tagħhom ta’ kull ġimgħa, isiru uffiċjali, u jintbagħtu lill-Kunsill u l-Parlament għall-istadju li jmiss fil-proċess leġiżlattiv tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
</text></body></html>