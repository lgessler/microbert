<html><body><text id="wikipedia_mt_wikipedia_org__25652.html" ns="0" revid="274147" sourceurl="https://mt.wikipedia.org/wiki/Verona" title="Verona" type="wikipedia">Verona
<p><hi rend="bold">Verona</hi> (/vəˈroʊnə/ <hi rend="italic">və-ROH-nə</hi>, bit-<ref target="https://mt.wikipedia.org/wiki/Lingwa_Taljana">Taljan</ref>: [veˈroːna])<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> hija belt max-Xmara <ref target="https://mt.wikipedia.org/wiki/Adige">Adige</ref> fir-reġjun tal-<ref target="https://mt.wikipedia.org/wiki/Veneto">Veneto</ref>, l-<ref target="https://mt.wikipedia.org/wiki/Italja">Italja</ref>, b’259,610 abitant.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Hija waħda mis-seba’ kapitali provinċjali tar-reġjun. Verona hija l-ikbar muniċipalità fir-reġjun u t-tieni l-ikbar fil-Grigal tal-Italja. Iż-żona metropolitana ta’ Verona tkopri erja ta’ 1,426 km2 u għandha popolazzjoni ta’ 714,310 abitant. Hija waħda mid-destinazzjonijiet turistiċi ewlenin fit-Tramuntana tal-Italja bis-saħħa tal-wirt artistiku tagħha u d-diversi fieri, spettakli u opri li jsiru kull sena, bħal pereżempju l-istaġun tal-<ref target="https://mt.wikipedia.org/wiki/Lirika">lirika</ref> fl-<ref target="https://mt.wikipedia.org/wiki/Arena">Arena</ref>, l-<ref target="https://mt.wikipedia.org/wiki/Anfiteatru">anfiteatru</ref> ta’ żmien ir-<ref target="https://mt.wikipedia.org/wiki/Rumani">Rumani</ref> fil-qalba tal-belt.</p>
<p>Bejn is-sekli 13 u 14, il-belt kienet immexxija mill-Familja Della Scala. Matul dan il-perjodu ta’ żmien, b’mod partikolari taħt it-tmexxija ta’ <ref target="https://mt.wikipedia.org/wiki/Cangrande_I_della_Scala">Cangrande I della Scala</ref>, il-belt esperjenzat prosperità kbira, u kienet tgawdi rikkezzi u poter kbar filwaqt li kienet imħarsa mis-swar ġodda ta’ madwarha. L-era tal-Familja Della Scala ħalliet warajha diversi <ref target="https://mt.wikipedia.org/wiki/Monument">monumenti</ref> madwar il-belt.</p>
<p>Tnejn mill-kapulavuri ta’ <ref target="https://mt.wikipedia.org/wiki/William_Shakespeare">William Shakespeare</ref> huma ambjentati f’Verona: <hi rend="italic"><ref target="https://mt.wikipedia.org/wiki/Romeo_u_Ġuljetta">Romeo u Ġuljetta</ref></hi> kif ukoll <hi rend="italic">Iż-Żewġ Ġentlomi ta’ Verona.</hi> Mhuwiex magħruf jekk Shakespeare qatt żarx Verona jew l-Italja, iżda l-kapulavuri tiegħu ħajru lil ħafna viżitaturi jżuru Verona u l-bliet tal-madwar. Verona kienet art twelid <ref target="https://mt.wikipedia.org/wiki/Isotta_Nogarola">Isotta Nogarola</ref> wkoll, li jintqal li kienet l-ewwel umanista ewlenija mara u waħda mill-iktar umanisti importanti tar-<ref target="https://mt.wikipedia.org/wiki/Rinaxximent">Rinaxximent</ref>. Il-belt ta’ Verona ġiet iddikjarata <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> mill-<ref target="https://mt.wikipedia.org/wiki/UNESCO">UNESCO</ref> minħabba l-istruttura urbana u l-arkitettura tagħha.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ġeografija
Territorju
<figure><caption>Il-pajsaġġ tal-għoljiet ta’ Verona bid-dwieli fuq quddiem u bis-siġar taż-żebbuġ fl-isfond</caption></figure>
<p>L-inħawi abitati ta’ Verona jinsabu f’pożizzjoni ċentrali meta mqabbla mat-territorju muniċipali, li huwa fih eteroġenjetà notevoli ta’ pajsaġġi minħabba l-pożizzjoni ġeografika tiegħu b’altitudni li tvarja bejn 30 metru fil-pjanura għal 600 metru fiż-żona muntanjuża qabel l-<ref target="https://mt.wikipedia.org/wiki/Alpi">Alpi</ref>. Il-belt, tul ix-xtut tax-Xmara Adige, fil-punt fejn ix-xmara tidħol fil-Pjanura Padana u tnixxi f’għamla ta’ ‘S’, hija mdawra fit-Tramuntana biż-żona muntanjuża tal-Lessinja u fin-Nofsinhar tax-xmara bil-pjanura.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Tul iż-żona bl-għoljiet, magħrufa bħala Torricelle, iż-żoni bil-boskijiet jalternaw maż-żoni b’mergħat aridi, għalkemm xorta waħda hemm żoni bil-veġetazzjoni, kemm naturali kif ukoll ikkultivati. L-iktar li jispikkaw huma d-dwieli u l-għelieqi bis-siġar taż-żebbuġ sa għoli ta’ xi 400 metru. Iż-żoni bl-għoljiet huma maqsuma f’<hi rend="italic">marogne</hi>, jiġifieri ħbula art maqsuma bil-ħitan tas-sejjieħ, li minbarra li jirrappreżentaw eżempju tajjeb ta’ prevenzjoni tal-ħela tal-ilma jew ta’ ċedimenti tal-art, għandhom valur arkitettoniku intrinsiku li jsebbaħ il-pajsaġġ. Fl-aħħar nett, iż-żona bl-għoljiet tagħti għal wied imżewwaq b’diversi nixxigħat, magħrufa fost l-abitanti lokali bħala <hi rend="italic">progni</hi> jew <hi rend="italic">vaj</hi>, imsejħa (mill-Punent għal-Lvant) Quinzano, Borago, Galina, Valpantena u Squaranto.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Ix-Xmara Adige hija element karatteristiku ewlieni tal-pajsaġġ, u tikkundizzjona ferm l-iżvilupp tat-territorju kemm fuq livell urban kif ukoll fuq livell extraurban. L-ambjent naturali madwar ix-xmara ġie alterat għalkollox mill-attività tal-bniedem li ra kif jagħmel biex jisfruttah għall-biedja.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Minkejja dan, għad hemm xi elementi seminaturali lil hinn miż-żona abitata. Iż-żona li fiha l-iktar bosk mhux mittiefes wisq mill-bniedem hija dik fuq il-gżira ta’ Pestrino f’nofs ix-xmara, li hija waħda mill-ftit żoni li ma ġietx mimsusa mill-bniedem biex jikkontrolla il-livell tax-xmara kemm jista’ jkun sabiex jevita l-impatt tal-għargħar. Żoni oħra ta’ dan it-tip jinsabu fil-park naturali tal-Villa Bernini Buri, fejn għad hemm żona bil-boskijiet bi fdalijiet tal-foresti antiki fil-pjanura, u fil-park naturali tan-Nofsinhar tax-Xmara Adige.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Idrografija
<figure><caption>Ix-Xmara Adige u l-iktar pont antik ta’ Verona ta’ żmien ir-Rumani.</caption></figure>
<p>Ix-Xmara Adige tgħaddi min-nofs is-swar għoljin u b’saħħithom ta’ Verona, li nbnew apposta biex iħarsu l-belt mill-qawwa tax-xmara wara l-għargħar terribbli tal-1882. Fl-imgħoddi, ix-xmara kellha funzjoni ċentrali għall-belt ta’ Verona, minħabba diversi attivitajiet kummerċjali u industrijali. Barra minn hekk, ix-Xmara Adige kienet passaġġ navigabbli intern importanti ħafna li jwassal sa Trento. Għalhekk, tul ix-xmara qrib il-belt ta’ Verona nbnew bosta binjiet li kienu jintużaw għat-trasport tal-merkanzija, kif ukoll mollijiet, binjiet doganali, torrijiet li kienu jintużaw biex jiġu olzati l-ktajjen minn naħa għall-oħra tax-xmara sakemm titħallas il-miżata dovuta, kastelli u fortizzi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fin-Nofsinhar tal-belt, fl-inħawi magħrufa bħala Filippini, qrib ix-xmara għad hemm id-il-moll u d-Dwana ta’ San Fermo, kif ukoll il-fdalijiet ta’ binja antika oħra tad-dwana, magħrufa bħala <hi rend="italic">Dogana d'acqua</hi>, li kienet ġiet ibbumbardjata fit-Tieni Gwerra Dinjija.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Għaldaqstant, sas-seklu 19, Verona u s-subborgi tagħha qrib ix-xmara kellhom ekonomija marbuta direttament max-xmara stess. Tul ix-xtut tax-xmara kienu jinħadmu blokok tal-irħam u l-injam mis-siġar, li mbagħad kienu jiġu ttrasportati fuq ix-xmara. Barra minn hekk, kien hemm ukoll tarzni fejn kienu jinbnew u jissewwew id-dgħajjes, diversi mtieħen tal-ilma fuq wiċċ l-ilma, pompi tal-ilma, imħażen, industriji żgħar u attivitajiet artiġjanali.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Dari, ix-xmara kienet tofroq f’kanali sekondarji li llum il-ġurnata m’għadhomx jeżistu. Qrib it-teatru Ruman, fuq in-naħa tax-xellug, kien hemm il-kanal magħruf bħala l-Kanal tal-Ilma Mejjet, imsejjaħ hekk minn żmien ir-Rumani minħabba li l-fluss tal-ilma kien ibatti kważi għalkollox, xi ħaġa li mbagħad ġrat tassew tant illi l-kanal nixef kollu. Dan il-kanal kien jerġa’ jagħti għall-fluss prinċipali tax-xmara qrib Ponte Navi, u kien jifforma qisha gżira magħmula minn żrar u sedimenti ta’ qiegħ ix-xmara.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Barra minn hekk, kien hemm l’Adigetto, li kien foss kbir li twessa’ fil-<ref target="https://mt.wikipedia.org/wiki/Medjuevu">Medjuevu</ref> għal skopijiet ta’ difiża. Dan il-foss kien jissepara mix-xmara Adige ftit qabel Castelvecchio u jibqa’ sejjer sas-swar muniċipali fin-Nofsinhar, sakemm jerġa’ jingħaqad max-xmara ftit iktar lil hinn mill-Ponte Aleardi. Batra minn hekk, kien hemm ukoll l-hekk imsejħa <hi rend="italic">vò</hi>, jiġifieri iktar minn sebgħin kollegament żgħur bl-ilma li kienu jiggarantixxu li l-ilma ħdejn iż-żona abitata tal-belt ma jiġix ilma qiegħed.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<figure><caption>L-imtieħen tal-ilma fuq wiċċ ix-Xmara Adige</caption></figure>
<p>L-imtieħen tal-ilma, mibnija fuq pjattaforma jew pontun fuq wiċċ l-ilma kienu tassew karatteristiċi u kienu jinbnew b’dan il-mod apposta biex ikunu jistgħu jadattaw għall-varjazzjonijiet fil-livell tal-ilma tax-xmara. Fuq il-pontun, kien ikun hemm ir-rota bil-paletti tal-injam tal-mitħna tal-ilma u qisha għarixa tal-injam li kienet tintuża għad-dris. Dawn l-imtieħen tal-ilma kienu jkunu kollegati max-xtut b’pont żgħir magħmul b’tavla tal-injam imsejjaħ <hi rend="italic">peagno</hi>. Dawn l-imtieħen tal-ilma kienu ddokumentati mill-Medjuevu u ħafna minnhom kienu kkontrollati mid-diversi monasteri lokali, li fl-imgħoddi kellhom id-dritt li jisfruttaw l-ilma tax-xmara. Mhux ta’ b’xejn kien hemm grupp ta’ mtieħen tal-ilma b’mod partikolari qrib il-Bażilika ta’ San Zeno, tul il-parti tax-xmara bejn il-knisja ta’ San Giorgio in Braida u l-Katidral. Matul is-seklu 19 kien hemm iktar minn 400 minnhom, imma mbagħad maż-żieda tal-industrijalizzazzjoni ta’ Verona, naqsu sew u għebu għalkollox sal-bidu tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Minħabba l-għargħar miż-żieda fil-livel tal-ilma tax-xmara tas-16 ta’ Settembru 1882, li għerrqu l-biċċa l-kbira tal-belt, qerdu mijiet ta’ djar u żewġ pontijiet, u kkawżaw diversi vittmi, il-mogħdijiet tal-ilma tax-xmara kellhom jiġu mmodifikati għalkollox bejn l-1885 u 1899, u b’hekk id-dehra tal-belt inbidlet għal dejjem. Il-qiegħ tax-Xmara Adige ġie mwessa’ u mnaddaf, il-ħitan kbar qishom swar inbnew jew ġew irrestawrati mad-dawra kollha tal-belt, filwaqt li l-Kanali tal-Adigetto u tal-Ilma Mejjet intradmu u ngħalqu għalkollox. Sabiex jitnaqqas id-daqs tax-xmara meta tgħaddi minn fejn iż-żoni urbani, ġie mwettaq il-kanal industrijali Camuzzoni, li jibda minn Chievo (fejn fl-1923 imbagħad twettaq pont li jservi bħala diga) u jibqa’ għaddej għal 7.5 km lejn ix-Xlokk qabel ma jerġa’ jingħaqad max-Xmara Adige ftit iktar ’l isfel mill-belt ta’ Verona.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Klima
<figure><caption>L-Arena u l-Pjazza Bra fil-borra</caption></figure>
<p>Ir-reġjun tal-Veneto għandu karatteristiċi klimatiċi li jiġu ddeterminati mill-pożizzjoni tiegħu fuq il-latitudnijiet medji. Din il-pożizzjoni twassal għall-effetti klimatiċi staġonali. Minbarra l-pożizzjoni ġeografika tiegħu fl-Italja, ir-reġjun jinsab ukoll f’żona ta’ tranżizzjoni bejn l-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>, fejn jaħkmu l-kurrenti tal-Punent, il-kurrenti tal-<ref target="https://mt.wikipedia.org/wiki/Oċean_Atlantiku">Oċean Atlantiku</ref>, u xi kultant il-kurrenti kesħin u nexfin mill-Grigal, u n-<ref target="https://mt.wikipedia.org/wiki/Ewropa_t'Isfel">Nofsinhar tal-Ewropa</ref>, fejn jaħkmu l-kurrenti mill-antiċikluni sottotropikali u mill-<ref target="https://mt.wikipedia.org/wiki/Baħar_Mediterran">Mediterran</ref>. Flimkien ma’ dawn il-fatturi makroterritorjali hemm ukoll fatturi importanti oħra li jinfluwenzaw b’mod sinifikanti l-klima fuq livell reġjonali, u fil-każ speċifiku ta’ Verona jwasslu biex it-territorju bħal donnu jkun jista’ jinqasam fis-sottożoni klimatiċi li ġejjin: il-Pjanura Padana-Veneta, imdawra minn ktajjen muntanjużi lejn it-Tramuntana u n-Nofsinhar u li tiftaħ b’mod ewlieni lejn il-Lvant; żona muntanjuża kbira iktar fl-għoli; u l-<ref target="https://mt.wikipedia.org/wiki/Lag_ta’_Garda">Lag ta’ Garda</ref> lejn il-Punent.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Għaldaqstant, fuq livell territorjali, il-klima ta’ Verona ġeneralment tkun klima tal-pjanura, jiġifieri moderata u umda, bi xtiewi relattivament kesħin u bi sjuf sħan. It-temperatura medja annwali tkun xi 13-14 °C. Meta t-temp ikun affettwat mill-kurrenti antiċikloniċi, il-massa tal-arja fuq il-pjanura tkun stabbli fl-għoli jew twassal għal inverżjoni termika fil-baxx, u għalhekk iseħħu fenomeni staġonali bħan-nida, iċ-ċpar, il-ġlata, ir-riħ isfel u l-akkumulu ta’ sustanzi niġġiesa fil-baxx. Dawn il-fenomeni jseħħu l-iktar minħabba l-preżenza tal-umdità minn għejun importanti bħaż-żoni tar-raba’ bl-irrigazzjoni u l-Lag ta’ Garda, li bħal donnhom jitimgħu lill-massa tal-arja qrib l-art bil-fwar.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Il-preċipitazzjonijiet (jiġifieri xita, silġ, borra, eċċ.) huma distribwiti b’mod pjuttost uniformi matul is-sena, għalkemm ix-xitwa s-soltu tkun l-iktar staġun niexef filwaqt li l-ħarifa u r-rebbiegħa jġibu magħhom maltemp mill-Atlantiku jew mill-Mediterran. Fis-sajf ikun hemm maltempati pjuttost ta’ sikwit u ħafna drabi jkunu bis-silġ. Meta fin-Nofsinhar tat-territorju ta’ Verona, jiġifieri fil-Widien il-Kbar ta’ Verona, ikun hemm preċipitazzjonijiet minimi ta’ madwar 700 mm, fil-pjanura u l-għoljiet iktar qrib il-belt ta’ Verona dawn jiżdiedu għal 800 mm, filwaqt li lejn id-dwieli ta’ Valpolicella sa ma wieħed jitla’ lejn iż-żoni muntanjużi ta’ qabel Lessinja, il-parti tan-Nofsinhar ta’ <ref target="https://mt.wikipedia.org/wiki/Monte_Baldo">Monte Baldo</ref> u l-katina muntanjuża ta’ <ref target="https://mt.wikipedia.org/wiki/Carega">Carega</ref>, dawn jiżdiedu għal 900-1100 mm sa xi 1500 mm.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>

Storja
Twaqqif
<p>Iż-żona fejn tinsab Verona ilha abitata minn żmien in-Neolitiċi, u dan wisq probabbli għaliex wieħed bilfors irid jgħaddi minn din iż-żona jekk ikun ġej jew sejjer mill-Punent jew il-Lvant tal-Pjanura Padana-Veneta, fit-Tramuntana tax-<ref target="https://mt.wikipedia.org/wiki/Xmara_Po">Xmara Po</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> X’aktarx li kien hemm xi insedjament lejn in-Nofsinhar tal-għolja ta’ San Pietru, qrib wieħed mill-ftit punti minn fejn wieħed jista’ jaqsam ix-xmara Adige bil-mixi.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Fil-fatt hawnhekk instabu ħafna fdalijiet ta’ żmien in-Neolitiċi.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Fl-epoka protostorika, fl-inħawi ta’ dan l-insedjament, għexu wkoll il-Galli Ċenomani (mill-Gallja l-Qadima), li ppreferew it-territorji fin-naħa tal-Punent tax-xmara, il-Veneti, li kienu jgħixu fit-territorji tal-Lvant, u ir-Reti, li kienu konfederazzjoni ta’ tribujiet li kienu jgħixu fiż-żona tal-Alpi.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>L-istoriċi Latini ma rnexxilhomx jidentifikaw l-oriġini ċerta tal-insedjament ta’ qabel żmien ir-Rumani, u kienu jakkreditaw it-twaqqif tal-belt lill-Veneti jew lill-predeċessuri tagħhom, jew saħansitra lill-<ref target="https://mt.wikipedia.org/wiki/Etruski">Etruski</ref> (mill-Etrurja l-Qadima).<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Pereżempju l-istoriku Polibju kien isostni li fit-tieni seklu Q.K., ir-razza Veneta kienet l-iktar waħda komuni fil-belt, u effettivament ma kellux tort sa barra għaliex il-preżenza tal-Veneti hija dokumentata ferm u kkonfermata mis-sejbien tal-fdalijiet qrib l-għolja ta’ San Pietru.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Min-naħa l-oħra, Plinju x-Xiħ kien isostni li t-twaqqif tal-belt sar mir-Reti u mill-<hi rend="italic">Euganei</hi> flimkien<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>, filwaqt li Tito Livio kien tal-fehma li l-belt twaqqfet mill-Galli Ċenomani.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Storja antika
<figure><caption>L-Arkata ta’ Kostantinu f’Ruma fiha xbieha tal-assedju ta’ Verona mit-truppi ta’ Kostantinu I. Fin-naħa t’isfel fuq il-lemin jidhru s-swar tal-belt li ġew imsaħħa u mwessa’ minn Galljenu snin qabel</caption></figure>
<p>L-ewwel kuntatti bejn <ref target="https://mt.wikipedia.org/wiki/Ruma">Ruma</ref> l-antika u Verona huma dokumentati għall-ħabta tat-tielet seklu Q.K. u mill-bidu nett kienu kuntatti ta’ ħbiberija u ta’ alleanza. Fil-fatt, fis-seklu 390 Q.K., il-Galli Senoni ta’ Brenno invadew Ruma, u x’aktarx proprju bis-saħħa tal-għajnuna tal-Veneti ġew imġiegħla jiddjalogaw mar-Rumani.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Barra minn hekk, iktar ’il quddiem anke l-Galli Ċenomani u l-Veneti għenu lir-Rumani fil-battalji, saħansitra meta r-Rumani kkonkwistaw il-Gallja Ċisalpina.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Bis-saħħa tal-konkwista u tal-kolonjalizzazzjoni Rumana tal-Pjanura Padana, ħarġet fid-dieher l-importanza strateġika tal-belt ta’ Verona, li fis-seklu 89 Q.K. saret kolonja u fis-seklu 49 Q.K. saret muniċipju Ruman permezz tal-<hi rend="italic">Lex Roscia</hi> ta’ <ref target="https://mt.wikipedia.org/wiki/Ġulju_Ċesri">Ġulju Ċesri</ref>. B’hekk il-<hi rend="italic">municipium</hi> ingħata 3 700 km² ta’ art u sar magħruf ukoll bħala <hi rend="italic">Res publica Veronensium</hi>.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Matul il-perjodu repubblikan, Verona ġiet imwaqqfa mill-ġdid max-xtut tal-Adige, fejn malajr kibret u żviluppat ekonomikament, tant li bejn nofs l-ewwel seklu Q.K. u s-seklu ta’ wara nbnew is-swar u l-monumenti ewlenin tal-belt.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Fil-perjodu ta’ wara, il-belt ta’ Verona laħqet il-quċċata tar-rikkezza u tas-seħer tagħha, meta nbena s-simbolu tal-belt u l-monument li għadu ikoniku sal-lum il-ġurnata, jiġifieri l-anfiteatru Ruman (magħruf bħala l-Arena). Barra minn hekk, ġew restawrati l-Forum Ruman u ż-żewġ bibien tal-belt, Borsari u Leoni.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Fis-sekli ta’ wara, iż-żona abitata kellha tħabbat wiċċha mal-invażjonijiet tal-Barbari, proprju minħabba li kienet l-ewwel belt tal-Italja li wieħed jinzerta fi triqtu mit-Tramuntana tal-Ewropa. Għalhekk, l-imperatur <ref target="https://mt.wikipedia.org/wiki/Galljenu">Galljenu</ref>, fis-sena 265 saħħaħ u wessa’ s-swar tal-belt saħansitra lil hinn mill-Arena.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Il-fortifikazzjonijiet imsaħħa kienu kruċjali fl-assedju tat-truppi ta’ <ref target="https://mt.wikipedia.org/wiki/Kostantinu_I">Kostantinu I</ref> kontra t-truppi ta’ <ref target="https://mt.wikipedia.org/wiki/Massenzju">Massenzju</ref>, li kienu nġabru qaqoċċa fil-qalba tal-belt, filwaqt li battalji importanti oħra ġew miġġielda fejn il-bibien tal-belt ta’ Verona.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
Storja tal-Medjuevu
<figure><caption>Teodoriku l-Kbir</caption></figure>
<p>Bil-waqgħa tal-<ref target="https://mt.wikipedia.org/wiki/Imperu_Ruman_tal-Punent">Imperu Ruman tal-Punent</ref>, fil-belt stabbilew ruħhom renji ġodda, fosthom ir-renju tal-<ref target="https://mt.wikipedia.org/wiki/Ostrogoti">Ostrogoti</ref> gvernat minn <ref target="https://mt.wikipedia.org/wiki/Teodoriku_l-Kbir">Teodoriku l-Kbir</ref>, magħruf bħala Dietrich von Bern jew Teodoriku ta’ Verona.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Sar magħruf b’dan l-isem tal-aħħar peress li l-belt ta’ Verona kienet is-sede ppreferuta tar-re, tant li wessa’ ż-żona abitata biex issir ċentru militare importanti. Imbagħad ġew il-<ref target="https://mt.wikipedia.org/wiki/Longobardi">Longobardi</ref> li interrompew id-dominju qasir tal-<ref target="https://mt.wikipedia.org/wiki/Biżantini">Biżantini</ref> (li kienu rebħu lill-Ostrogoti fil-<ref target="https://mt.wikipedia.org/wiki/Gwerra_Gotika">Gwerra Gotika</ref>) u għamluha belt kapitali tal-Italja sas-sena 571<ref target="https://mt.wikipedia.org/wiki/Il-Paġna_prinċipali#cite_note-35">[35]</ref>, meta ħadet postha l-belt ta’ <ref target="https://mt.wikipedia.org/wiki/Pavia">Pavia</ref>. Verona xorta waħda baqgħet belt kapitali ta’ dukat importanti tal-Longobardi u waħda mill-bliet prinċipali tal-<hi rend="italic">Langobardia Maior</hi> ħdejn <ref target="https://mt.wikipedia.org/wiki/Milan">Milan</ref>, <ref target="https://mt.wikipedia.org/wiki/Cividale">Cividale</ref> u Pavia. L-eġemonija tal-Longobardi fir-rigward ta’ Verona u l-biċċa l-kbira tal-Italja damet għal żewġ sekli sal-wasla tal-<ref target="https://mt.wikipedia.org/wiki/Franki">Franki</ref> f’Verona fis-sena 774. <ref target="https://mt.wikipedia.org/wiki/Karlu_Manju">Karlu Manju</ref> rnexxielu jegħleb ir-reżistenza aħħarija tar-Renju tal-Longobardi mmexxija minn Adelki, iben Desiderju: il-prinċep fittex il-kenn fil-belt ta’ Verona qabel ma ġie mġiegħel jaħrab. Wara l-waqgħa tal-Longobardi feġġ l-Imperu Karolinġju bl-inkoronazzjon ta’ Karlu Manju, li assenja r-Renju tal-Longobardi lil ibnu <ref target="https://mt.wikipedia.org/wiki/Pipinu">Pipinu</ref>.</p>
<p>Fil-bidu tal-millenju l-ġdid, Verona (flimkien ma’ <ref target="https://mt.wikipedia.org/wiki/Aquileia">Aquileia</ref>) saret tifforma parti mill-influwenza tal-<ref target="https://mt.wikipedia.org/wiki/Imperu_Ruman_Sagru">Imperu Ruman Sagru</ref>, wara li kienet tat il-kontribut siewi tagħha fil-battalji tul is-snin għall-investituri mal-<ref target="https://mt.wikipedia.org/wiki/Papat">Papat</ref>. Fl-1117, it-territorju ta’ Verona ntlaqat minn <ref target="https://mt.wikipedia.org/wiki/Terremot">terremot</ref> qerriedi, l-ikbar avveniment sismiku li qatt seħħ fil-Pjanura Padana<ref target="https://mt.wikipedia.org/wiki/Il-Paġna_prinċipali#cite_note-36">[36]</ref>, li minbarra li ġarraf diversi binjiet u monumenti, ġab miegħu kriżi ekonomika u soċjali. Madankollu, it-terremot kien ukoll opportunità biex klassi ġdida ta’ Verona tikseb il-poter, issawwar tip ta’ gvern lokali awtonomu, u fl-1136 twaqqaf wieħed mill-ewwel Komuni (<hi rend="italic">Comuni</hi>) Taljani ħielsa.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Il-kisba ta’ awtonomija kbira wasslet ukoll għal ġlieda interna bejn żewġ fazzjonijiet: il-<ref target="https://mt.wikipedia.org/wiki/Gwelfi">Gwelfi</ref> u l-<ref target="https://mt.wikipedia.org/wiki/Gibellini">Gibellini</ref>. Il-Gwelfi kellhom l-appoġġ taċ-ċittadini fil-kampanja madwar il-belt u fuq kollox l-appoġġ tal-Kontijiet ta’ <ref target="https://mt.wikipedia.org/wiki/Sambonifacio">Sambonifacio</ref>, filwaqt li l-Gibellini kellhom l-appoġġ taċ-ċittadini fil-belt proprja, immexxija mill-<ref target="https://mt.wikipedia.org/wiki/Montekki">Montekki</ref> (<hi rend="italic">Montagues</hi> bl-Ingliż), li ssemmew fil-kapulavur ta’ Shakespeare, <hi rend="italic">Romeo u Ġuljetta</hi>.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
<figure><caption>Cangrande I della Scala</caption></figure>
<p>Il-fazzjoni tal-Gibellini ssaħħet meta kiseb il-poter <ref target="https://mt.wikipedia.org/wiki/Ezzelino_III_da_Romano">Ezzelino III da Romano</ref> u l-iktar permezz ta’ <ref target="https://mt.wikipedia.org/wiki/Mastino_I_della_Scala">Mastino I della Scala</ref>, meta t-tip ta’ gvern tal-belt għadda minn Komun għal <hi rend="italic">Signoria</hi> (immexxija minn Sinjur). Il-belt ta’ Verona reġgħet kisbet il-ġid u l-importanza, b’mod partikolari bis-saħħa ta’ <ref target="https://mt.wikipedia.org/wiki/Cangrande_I_della_Scala">Cangrande I della Scala</ref>, li kien bniedem tassew irrispettat, tant li <ref target="https://mt.wikipedia.org/wiki/Dante_Alighieri">Dante Alighieri</ref> ddedikalu <hi rend="italic">cantica</hi> sħiħa fil-Ġenna tal-<ref target="https://mt.wikipedia.org/wiki/Kummiedja_Divina">Kummiedja Divina</ref>. Is-setgħa ta’ Cangrande I della Scala kienet estiża mal-biċċa l-kbira tat-Tramuntana tal-Italja. Hu sar Sinjur ta’ Verona, <ref target="https://mt.wikipedia.org/wiki/Vicenza">Vicenza</ref>, <ref target="https://mt.wikipedia.org/wiki/Montagnana">Montagnana</ref>, <ref target="https://mt.wikipedia.org/wiki/Padova">Padova</ref>, <ref target="https://mt.wikipedia.org/wiki/Belluno">Belluno</ref>, <ref target="https://mt.wikipedia.org/wiki/Feltre">Feltre</ref>, <ref target="https://mt.wikipedia.org/wiki/Monselice">Monselice</ref>, <ref target="https://mt.wikipedia.org/wiki/Bassano">Bassano</ref> u <ref target="https://mt.wikipedia.org/wiki/Treviso">Treviso</ref>, kif ukoll vikarju imperjali ta’ <ref target="https://mt.wikipedia.org/wiki/Mantova">Mantova</ref> u kap tal-fazzjoni tal-Gibellini fl-Italja.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Il-politika tal-espansjoni ta’ Verona lejn il-Lvant ġiet interrotta mill-mewta ħesrem ta’ Cangrande I fl-età ta’ 38 sena, ftit jiem wara l-konkwista ta’ Treviso, wara li bela’ tossina naturali.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> Il-mewta tiegħu ħalliet lis-<hi rend="italic">Signoria</hi> lampa stampa mingħajr dixxendenti diretti u l-poter għadda għand in-neputi <ref target="https://mt.wikipedia.org/wiki/Mastino_II_della_Scala">Mastino II della Scala</ref>, li wara l-kisba ta’ <ref target="https://mt.wikipedia.org/wiki/Lucca">Lucca</ref> wessa’ s-<hi rend="italic">Signoria</hi> sal-<ref target="https://mt.wikipedia.org/wiki/Baħar_Tirren">Baħar Tirren</ref>. Dan il-kobor territorjali beda jinkwieta lill-istati ġirien u wassal għat-twaqqif ta’ lega promossa mir-Repubblika ta’ <ref target="https://mt.wikipedia.org/wiki/Venezja">Venezja</ref>. Fiha ssieħbu l-familji <ref target="https://mt.wikipedia.org/wiki/Viskonti">Viskonti</ref>, <ref target="https://mt.wikipedia.org/wiki/Da_Carrara">Da Carrara</ref>, <ref target="https://mt.wikipedia.org/wiki/Este">Este</ref> u <ref target="https://mt.wikipedia.org/wiki/Gonzaga">Gonzaga</ref>. Il-qawwa militari ta’ Verona ġġieldet żewġ battalji kbar kontrihom qabel ma ċediet.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Dan wassal biex is-<hi rend="italic">Signoria</hi> kellha tnaqqis kbir fit-territorju tagħha u fl-1388, wara li ddgħajfet minħabba d-diżgwidi bejn il-familji influwenti, il-Viskonti ħadulha postha. Id-dominju tal-Viskonti u warajhom ta’ Da Carrara, kien wieħed qasir, għaliex qalb it-tgemgim taċ-ċittadini ta’ Verona u l-irvelli li spiss kienu jfeġġu fil-belt, fit-22 ta’ Ġunju 1405 Venezja ħatfet l-opportunità biex tinvadiha bl-għajnuna taċ-ċittadini stess.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref></p>
Storja moderna
<p>Fl-24 ta’ Ġunju 1405, Venezja ħadet ir-riedni ta’ Verona f’idejha<ref target="https://mt.wikipedia.org/wiki/Il-Paġna_prinċipali#cite_note-43">[43]</ref>, u taħt il-governanza tagħha l-belt ta’ Verona gawdiet perjodu twil ta’ paċi sal-1509, meta r-Repubblika ta’ Venezja ġiet attakata mill-qawwiet tal-Lega ta’ <ref target="https://mt.wikipedia.org/wiki/Cambrai">Cambrai</ref>. Kif intemmet il-gwerra tal-Lega ta’ Cambrai, Verona reġgħet gawdiet perjodu ieħor ta’ paċi li din id-darba ma ntemmx minħabba gwerra iżda minħabba marda devastanti: il-<ref target="https://mt.wikipedia.org/wiki/Pesta_s-sewda">pesta</ref> tal-1630 li waslet l-Italja mis-suldati Ġermaniżi. Il-pesta kienet diżastru għall-belt ta’ Verona. In-numri jitkellmu waħedom: skont iċ-<ref target="https://mt.wikipedia.org/wiki/Ċensiment">ċensiment</ref> tal-1626 kien hemm 53,333 abitant, li sa tmien l-imxija tal-pesta naqsu għal 20,738 abitant<ref target="https://mt.wikipedia.org/wiki/Il-Paġna_prinċipali#cite_note-44">[44]</ref>. Dan ifisser li mietu kważi żewġ terzi tal-popolazzjoni. Tant kien hemm katavri fil-belt, li dawn kellhom jinħarqu jew jintremew fix-Xmara Adige għaliex ma kienx fadal post fejn jindifnu.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Wara s-seklu 17 l-ekonomija bdiet tirpilja. Bdew jinbnew knejjes u binjiet bi stil Rinaxximentali. Wieħed mill-iktar arkitetti importanti ta’ dan l-istil fil-belt ta’ Verona kien <ref target="https://mt.wikipedia.org/wiki/Michele_Sanmicheli">Michele Sanmicheli</ref>. F’dan il-perjodu ta’ twelid mill-ġdid tal-arti u tal-kultura, ġiet żviluppata wkoll it-teknika famuża tal-kunċerti tal-qniepen ta’ Verona, u twaqqfu għexieren ta’ akkademji importanti li kattru l-attivitajiet kulturali fuq dimensjoni Ewropea.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></p>
<figure><caption>L-assalt fuq Castelvecchio matul ir-rewwixta kontra l-Franċiżi fil-perjodi tal-Għid ta’ Verona</caption></figure>
<p>F’Mejju 1796, waqt il-Kampanja tal-Italja, miġġielda miċ-ċittadini rivoluzzjonarji ta’ <ref target="https://mt.wikipedia.org/wiki/Franza">Franza</ref> kontra l-qawwier monarkiċi Ewropej tal-<hi rend="italic">Ancien Régime</hi>, il-ġeneral <ref target="https://mt.wikipedia.org/wiki/Napuljun_Bonaparte">Napuljun Bonaparte</ref> rebaħ kontra l-qawwa militari <ref target="https://mt.wikipedia.org/wiki/Awstrija">Awstrijaka</ref> fi <ref target="https://mt.wikipedia.org/wiki/Piemonte">Piemonte</ref>. Il-qawwa militari Awstrijaka kellha tirtira minnufih, filwaqt li Napuljan u l-ideat rivoluzzjonarji Franċiżi ħarbtu t-trankwillità taċ-ċittadini ta’ Verona. Il-qawwa Awstrijaka rtirat f’<ref target="https://mt.wikipedia.org/wiki/Peschiera">Peschiera</ref>, u b’hekk kasbret in-newtralità tal-Veneto. Napuljun, min-naħa tiegħu, approfitta ruħu biex jokkupa lil Peschiera u lil Verona b’mod temporanju.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> F’dan il-perjodu, Napuljun seraq għadd ta’ opri tal-arti mill-knejjes, fosthom it-Trittiku tal-artal tal-Bażilika ta’ San Zeno, kapulavur tal-artist mill-Veneto <ref target="https://mt.wikipedia.org/wiki/Andrea_Mantegna">Andrea Mantegna</ref>, li ġie żarmat u ntbagħat lejn il-<ref target="https://mt.wikipedia.org/wiki/Louvre">Louvre</ref>. Kien biss matul ir-restawr li Antonio Canova rnexxielu jikseb il-biċċa ċentrali tat-Trittiku. Il-biċċiet l-oħra, li qabel kienu magħqudin bħala kapulavur wieħed, baqgħu Franza fil-Mużew tal-Belle Arti ta’ <ref target="https://mt.wikipedia.org/wiki/Tours">Tours</ref> u fil-Louvre ta’ <ref target="https://mt.wikipedia.org/wiki/Pariġi">Pariġi</ref>. Matul din l-okkupazzjoni temporanja min-naħa tal-milizzji rivoluzzjonarji Franċiżi, faqqa’ rvell qalbieni msejjaħ il-perjodi tal-Għid ta’ Verona. Matul dan l-irvell, iċ-ċittadini ta’ Verona ħaqqewha mal-qawwiet Franċiżi u rreżistew l-attakki bil-kanuni fuq il-belt, qabel ma kellhom iċedu għax sfaw imdawra minn 15,000 suldat oħra.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Mit-3,000 suldat tal-gwarniġjon Franċiż, waqt l-irvell mietu xi 500 suldat, indarbu xi 1,000 suldat, u ġew arrestati bħala priġuniera xi 2,400 persuna (500 suldat u 1,900 qrabat).<ref target="https://mt.wikipedia.org/wiki/Il-Paġna_prinċipali#cite_note-49">[49]</ref> Is-sena 1797 kienet is-sena ta’ tmiem l-istorja tar-Repubblika ta’ Venezja, li mbagħad wassal biex il-belt ta’ Verona, waqt il-gwerer ta’ Napuljun, tgħaddi f’idejn Franza u l-Awstrija, abbażi tad-diversi trattati li tfasslu tul is-snin.</p>
Storja kontemporanja
<figure><caption>Sal-1866, l-impjanti ferrovjarji qrib l-istazzjon tal-belt kienu l-ikbar industrija ta’ Verona</caption></figure>
<p>Wara l-Kungress ta’ <ref target="https://mt.wikipedia.org/wiki/Vjenna">Vjenna</ref> tal-1815, il-provinċja ta’ Verona ġiet assorbita mir-Renju Waħdieni tal-Lombardia u tal-Veneto, li kien Stat li jiddependi fuq l-Imperu Awstrijak, u gawdiet perjodu ta’ stabbiltà sal-1866. Il-marixxall Josef Radetzky, nominat kmandant tar-Renju, irrikonoxxa li Verona kienet post strateġiku tassew importanti fi ħdan iż-żona Kwadrilatera ffortifikata, li kienet żona ta’ importanza militari kbira fl-istrateġija tad-dinastija ta’ <ref target="https://mt.wikipedia.org/wiki/Habsburg">Habsburg</ref>, peress li setgħet isservi ta’ lqugħ kontra l-assalti tar-Renju ta’ <ref target="https://mt.wikipedia.org/wiki/Sardenja">Sardenja</ref>, u għalhekk kompliet tiġi ffortifikata. Fil-fatt l-inġiniera militari bdew iwettqu sistema difensiva magħmula minn swar, fortizzi, kastelli, torrijiet tal-għassa u binjiet oħra, u Verona saret belt iffortifikata.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>L-istorja ta’ Verona fl-Italja magħquda bdiet fis-16 ta’ Ottubru 1866, meta d-dinastija ta’ Savoj (<hi rend="italic">Savoia</hi> bit-Taljan) ikkonkwistat il-Veneto wara t-tielet gwerra tal-indipendenza. Minn hawn ’il quddiem, il-belt ta’ Verona kellha perjodu ta’ trankwillità, li sfaxxa minħabba kriżi ekonomika li damet saħansitra wara t-Tieni Gwerra Dinjija. Din il-kriżi wasslet biex mijiet ta’ eluf ta’ ċittadini ta’ Verona jemigraw.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> Barra minn hekk, fl-1882 ix-Xmara Adige għerrqet il-biċċa l-kbira taċ-ċentru storiku tal-belt u dan wassal biex is-swar max-xtut tax-xmara jiġu msaħħa.</p>
<p>Matul it-Tieni Gwerra Dinjija, Verona kienet waħda mill-iktar bliet Taljani li ġew ibbumbardjati, b’xi 11,627 binja mġarrfa għalkollox u 8,347 binja imġarrfa b’mod gravi.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref> Wara li spiċċa l-<ref target="https://mt.wikipedia.org/wiki/Faxxiżmu">Faxxiżmu</ref>, il-belt ta’ Verona, li kienet is-sede ta’ ħames ministeri u bosta binjiet importanti tal-Ġermaniżi, saret ċentru importanti tar-<ref target="https://mt.wikipedia.org/wiki/Repubblika_Soċjali_Taljana">Repubblika Soċjali Taljana</ref>.<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> Proprju taħt il-ġurisdizzjoni tagħha, seħħ il-proċediment ġudizzjarju ta’ Verona kontra <ref target="https://mt.wikipedia.org/wiki/Galeazzo_Ciano">Galeazzo Ciano</ref> u faxxisti oħra, li kienu akkużati li kkonfoffaw ma’ <ref target="https://mt.wikipedia.org/wiki/Badoglio">Badoglio</ref> biex <ref target="https://mt.wikipedia.org/wiki/Benito_Mussolini">Mussolini</ref> jiġi arrestat. Il-proċediment ġudizzjarju wassal għall-eżekuzzjoni sommarja tagħhom fil-poligonu tal-fortizza ta’ San Procolo.</p>
Simboli
<figure><caption>L-istemma tas-<hi rend="italic">Signoria</hi> bis-sellum tipiku tal-familja della Scala</caption></figure>
<p>L-istemma tal-komun tfaċċat għall-ħabta ta’ nofs is-seklu 13 meta Verona kienet għadha komun ħieles. L-istemma ta’ qabel b’salib abjad fuq sfond aħmar, ġie sostitwit b’salib dehbi fuq sfond ikħal, li għadhom il-kuluri araldiċi ta’ Verona sa llum.</p>
<p>Simbolu ieħor ta’ Verona, li jintuża wkoll fl-istemma tal-provinċja, huwa dak b’sellum abjad, b’erba’ jew ħames skaluni, fuq sfond aħmar. Jeżistu żewġ varjanti ta’ din l-istemma, allavolja ma tantx huma magħrufa. L-ewwel varjant fih żewġt iklieb, wieħed ma’ kull ġenb tas-sellum, filwaqt li t-tieni varjant fih ajkla imperjali fil-quċċata tas-sellum. Dan it-tieni varjant, intuża uffiċjalment minn <ref target="https://mt.wikipedia.org/wiki/Alboino_della_Scala">Alboino della Scala</ref> u Cangrande I della Scala meta kienu vikarji imperjali, kariga li ngħatatilhom mill-imperatur <ref target="https://mt.wikipedia.org/wiki/Enriku_VII">Enriku VII</ref> tal-<ref target="https://mt.wikipedia.org/wiki/Lussemburgu">Lussemburgu</ref>.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref></p>
Sit ta’ Wirt Dinji
<figure><caption>Il-Bażilika ta’ San Zeno</caption></figure>
<p>Il-belt ta’ Verona hija magħrufa universalment bħala belt tal-arti. Fis-sena 2000, Verona ġiet iskritta fil-lista tas-Siti ta’ Wirt Dinji tal-UNESCO abbażi ta’ żewġ kriterji tal-għażla tal-UNESCO: il-kriterju (ii) “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, u l-kriterju (iv) “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”. Għaldaqstant, l-UNESCO qieset li l-arkitettura u n-nisġa urbana tal-belt ta’ Verona jirriflettu l-evoluzzjoni tal-belt iffortifikata tul l-istorja tagħha ta’ elfejn sena.</p>
<p>L-elementi Rumani, Romaneski, Gotiċi, Rinaxximentali u suċċessivi waslulna sħaħ sa żminijietna, filwaqt li n-nisġa urbana għandha koerenza u omoġenjetà notevoli bis-saħħa tas-swar mad-dawra taċ-ċentru storiku tal-belt li donnhom ħarsu liċ-ċentru anke mill-industrija u tal-impjanti ferrovjarji li baqgħu barra mis-swar. It-Tieni Gwerra Dinjija biss ħalliet ġerħiet kbar, li minn tal-inqas tgħattew kemm jista’ jkun bil-pjan ta’ rikostruzzjoni li ġie adottat wara l-gwerra. Permezz tal-pjan, l-istruttura oriġinarja tal-belt inżammet, frott il-proċess tar-rikostruzzjoni li twettaq b’ħila u reqqa liema bħalhom.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref></p>
</text></body></html>