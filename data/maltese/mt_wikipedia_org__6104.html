<html><body><text id="wikipedia_mt_wikipedia_org__6104.html" ns="0" revid="217162" sourceurl="https://mt.wikipedia.org/wiki/%C5%BBingari" title="Żingari" type="wikipedia">Żingari<p>Iż-<hi rend="bold">żingari</hi>, huma grupp ta' nies <ref target="https://mt.wikipedia.org/wiki/Nomadu">nomadi</ref> li l-antenati tagħhom oriġinarjament kienu jgħixu fl-<ref target="https://mt.wikipedia.org/wiki/Indja">Indja</ref>. Illum iż-żingari jinsabu kważi f'kull parti tad-<ref target="https://mt.wikipedia.org/wiki/Dinja">dinja</ref>. Xi wħud issetiljaw, imma ħafna minnhom baqgħu nomadi.</p>
Etimoloġija

<p>Il-kelma <ref target="https://mt.wikipedia.org/wiki/Lingwa_Maltija">Maltija</ref> żingaru, bħal fit-<ref target="https://mt.wikipedia.org/wiki/Lingwa_Taljana">Taljan</ref> <hi rend="italic">zingaro</hi>, fil-<ref target="https://mt.wikipedia.org/wiki/Lingwa_Franċiża">Franċiż</ref> <hi rend="italic">tsigane</hi> u fil-<ref target="https://mt.wikipedia.org/wiki/Lingwa_Ġermaniża">Ġermaniż</ref> <hi rend="italic">zigeuner</hi>, ġejja mill-<ref target="https://mt.wikipedia.org/wiki/Lingwa_Griega">Grieg</ref> <hi rend="italic">athinganoi</hi> li tfisser "ma jintmissux". It-tifsira għandha konnotazzjoni negattiva (l-istess isem tal-kategorija <hi rend="italic">extra-caste</hi> <ref target="https://mt.wikipedia.org/wiki/Indjana">indjana</ref> li tagħha kienu jagħmlu parti, bħal dik li llum isib, eżempju, il-<ref target="https://mt.wikipedia.org/wiki/Nekrofori">nekrofori</ref>).</p>
<p>Għal ħabta tas-<ref target="https://mt.wikipedia.org/wiki/Seklu_17">seklu 17</ref> dan it-terminu ħa dik il-konnotazzjoni aktar ġenerali u negattiva li għandu llum. Madanakollu hemm bosta gruppi ta' żingari li huma mkabbrin li jissejjħu b'dan il-mod; bħal dawk tal-<ref target="https://mt.wikipedia.org/wiki/Kalabrija">Kalabrija</ref>, li jsejjħu lilhom infushom "iż-żingari veri".</p>
Popolazzjoni
<p>Ħadd ma jaf kemm hawn żingari fid-dinja, minħabba li huma mqassmin fi gruppi żgħar u ħafna dravi jevitaw kull kuntatt m'aġenziji uffiċjali taċ-<ref target="https://mt.wikipedia.org/wiki/Ċensiment">ċensimenti</ref>. L-estimi tal-<ref target="https://mt.wikipedia.org/wiki/Popolazzjoni">popolazzjoni</ref> taż-żingari madwar id-dinja tvarja minn miljun sa madwar 6 miljuni. Il-parti l-kbira taż-żingari jgħixu fil-<ref target="https://mt.wikipedia.org/wiki/Lvant">Lvant</ref> ta' l-<ref target="https://mt.wikipedia.org/wiki/Ewropa">Ewropa</ref>. Hemm ħafna gruppi taż-żingari fosthom il-<hi rend="italic">Calè</hi> ta' <ref target="https://mt.wikipedia.org/wiki/Spanja">Spanja</ref>, il-<hi rend="italic">Manouches</hi> ta' <ref target="https://mt.wikipedia.org/wiki/Franza">Franza</ref> u s-<hi rend="italic">Sinte</hi> tal-<ref target="https://mt.wikipedia.org/wiki/Ġermanja">Ġermanja</ref>. It-<ref target="https://mt.wikipedia.org/wiki/Tribu">tribu</ref> Rom huwa l-ikbar grupp taż-żingari u jgħixu kważi f'kull parti tad-dinja.</p>
Kultura
<p>Familja <ref target="https://mt.wikipedia.org/wiki/Rom">Rom</ref> tikkonsisti f'<ref target="https://mt.wikipedia.org/wiki/Raġel">raġel</ref> u <ref target="https://mt.wikipedia.org/wiki/Mara">mara</ref> miżżewġin, uliedhom mhux miżżewġa, uliedhom <ref target="https://mt.wikipedia.org/wiki/Subien">subien</ref> miżżewġa u n-<ref target="https://mt.wikipedia.org/wiki/Mara">nisa</ref> u t-<ref target="https://mt.wikipedia.org/wiki/Tfal">tfal</ref> tagħhom. Ħafna drabi, familji qraba jiffurmaw banda li tgħix flimkien u jikkoperaw f'affarijiet ekonomiċi. L-ogħla <ref target="https://mt.wikipedia.org/wiki/Awtorità">awtorità</ref> hija l-<hi rend="italic">kris</hi>, sistema ta' regoli t'imġieba msejsa fuq ir-<ref target="https://mt.wikipedia.org/wiki/Reliġjon">reliġjon</ref> u t-<ref target="https://mt.wikipedia.org/wiki/Twemmin">twemmin</ref> filosofiku tar-Rom.</p>
<p>Ħafna miż-żingari jitkellmu l-ilsien tal-post li jgħixu fih. Iżda, xi wħud jitkellmu l-ilsien nattiv tagħhom, ħafna drabi msejjaħ Roman, li jagħmel parti mill-ilsna <ref target="https://mt.wikipedia.org/wiki/Indo-Iranjani">Indo-Iranjani</ref>. Ir-Roman ivarja minn post għall-ieħor.</p>
<p>Iż-żingari ilhom żmien twil magħrufa bħala mużiċisti u żeffiena. Huma ssellfu u żiedu mal-<ref target="https://mt.wikipedia.org/wiki/Mużika">mużika</ref> u żfin ta' ġnus oħra. Ħafna żingari jaħdmu xogħolijiet tradizzjonalment marbuta maż-żingari bħal jaqraw il-futur, jaħdmu l-metall, jinnegozjaw iż-żwiemel u jrabbu l-annimali. Iżda, xi oħrajn jagħmlu xogħolijiet oħra.</p>
Storja
<p>Iż-żingari telqu mill-Indja għal ħabta tas-sena <ref target="https://mt.wikipedia.org/wiki/1000_W.K">1000 W.K</ref> u bdew jimirħu lejn il-punent fil-<ref target="https://mt.wikipedia.org/wiki/Lvant_Nofsani">Lvant Nofsani</ref>. Huma waslu fil-punent ta' l-Ewropa għall-ewwel darba fil-bidu tas-seklu 15, u kienu jgħidu li ġew minn pajjiż imsejjaħ l-Eġittu ż-żgħir. Filfatt il-kelma <hi rend="italic">gypsy</hi> hija forma mqassra ta' <hi rend="italic">Egyptian</hi> (Eġizzjan).</p>
<p>Għall-ewwel, l-<ref target="https://mt.wikipedia.org/wiki/Ewropej">Ewropej</ref> laqgħu liż-żingari. Imma malajr daru kontrihom hekk kif dawn bdew jimirħu ma' l-Ewropa, jbassru l-futur u jittallbu. Iż-żingari baqgħu fl-Ewropa minkejja l-<ref target="https://mt.wikipedia.org/wiki/Preġudizzju">preġudizzju</ref> li beda jiżdied kontrihom. Wara li l-Ewropej bdew jikkolonizzaw l-<ref target="https://mt.wikipedia.org/wiki/Ameriki">Ameriki</ref>, xi żingari ssetiljaw f'dawn l-artijiet l-ġodda.</p>
<p>Waqt it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> (1939-1945), in-<ref target="https://mt.wikipedia.org/wiki/Nazi">Nazi</ref> qatlu eluf ta' żingari Ewropej. Illum ħafna iktar żingari qegħdin jissetiljaw, imma baqgħu jħarsu l-<ref target="https://mt.wikipedia.org/wiki/Kultura">kultura</ref> unika tagħhom.</p>
</text></body></html>