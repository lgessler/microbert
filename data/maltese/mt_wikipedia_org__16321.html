<html><body><text id="wikipedia_mt_wikipedia_org__16321.html" ns="0" revid="243990" sourceurl="https://mt.wikipedia.org/wiki/Re%C4%A1ina_ta%27_Saba" title="Reġina ta' Saba" type="wikipedia">Reġina ta' Saba<figure><caption> Laqgħa bejn ir-Re <ref target="https://mt.wikipedia.org/wiki/Salamun">Salamun</ref> u r-Reġina ta' Saba (xena mill-<ref target="https://mt.wikipedia.org/wiki/Battisterju_ta'_San_Ġwann_(Firenze)">Bibien tal-Ġenna</ref> ta' <ref target="https://mt.wikipedia.org/wiki/Lorenzo_Ghiberti">Lorenzo Ghiberti</ref>) </caption></figure>
<p>Ir-<hi rend="bold">Reġina ta' Saba</hi> (bil-<ref target="https://mt.wikipedia.org/wiki/Lhudi">Lhudi</ref>: מלכת שבא, Malkat Shva, bil-<ref target="https://mt.wikipedia.org/wiki/Ge'ez">Ge'ez</ref> ንግሥተ ሳባ, Nigist Saba (Saba Nəgəstä) bl-<ref target="https://mt.wikipedia.org/wiki/Għarbi">Għarbi</ref> ملكة سبأ , Malikat Saba), kienet mara li saltnet fuq ir-<ref target="https://mt.wikipedia.org/wiki/Renju_ta'_Saba">Renju ta' Saba</ref> fil-<ref target="https://mt.wikipedia.org/wiki/Jemen">Jemen</ref> jew fl-<ref target="https://mt.wikipedia.org/wiki/Etjopja">Etjopja</ref> u li tissemma' f'bosta rakkonti. 
Is-sorsi kollha jgħidu storja differenti fuqha u jagħtu dettalji differenti dwar il-laqgħa bejnha u r-re <ref target="https://mt.wikipedia.org/wiki/Salamun_(Bibbja)">Salamun</ref> li saret f'<ref target="https://mt.wikipedia.org/wiki/Ġerusalemm">Ġerusalemm</ref>. Ir-rakkonti kollha jiddeskrivuha bħala mara tal-għaġeb, u xi wħud minnhom iqisuha bħala persuna ta' <ref target="https://mt.wikipedia.org/wiki/Għerf">għerf</ref> profond u <ref target="https://mt.wikipedia.org/wiki/Intelliġenza">intelliġenza</ref> kbira, u xi oħrajn bħala <ref target="https://mt.wikipedia.org/wiki/Saħħar">saħħara</ref> tantatura. </p>
Ismijiet
<p>Għandha bosta ismijiet differenti skont is-sors. Fit-tradizzjoni <ref target="https://mt.wikipedia.org/wiki/Etjopja">Etjopika</ref> tissejjaħ <hi rend="italic">Makeda</hi>, f'tal-<ref target="https://mt.wikipedia.org/wiki/Jemen">Jemen</ref> <hi rend="italic">Balqama</hi>, u f'tal-<ref target="https://mt.wikipedia.org/wiki/Iżlam">Iżlam</ref> <hi rend="italic">Balqis</hi> jew <hi rend="italic">Bilqis</hi> (mill-<ref target="https://mt.wikipedia.org/wiki/Grieg_antik">Grieg antik</ref> <hi rend="italic">pallax</hi>,<hi rend="italic"> pallakis</hi>: <ref target="https://mt.wikipedia.org/wiki/Konkubina">konkubina</ref>). Saba hi <ref target="https://mt.wikipedia.org/wiki/Trażlitterazzjoni">trażlitterazzjoni</ref> tal-Lhudi שְׁבָא. </p>
<p>Fit-<ref target="https://mt.wikipedia.org/wiki/Testment_il-Ġdid">Testment il-Ġdid</ref>, l-<ref target="https://mt.wikipedia.org/wiki/Evanġelju_skont_Luqa">Evanġelju skont Luqa</ref> jsemmiha bħala s-<hi rend="italic">Sultana tan-Nofsinhar</hi> (11: 31). Fil-<ref target="https://mt.wikipedia.org/wiki/Koran">Koran</ref> tissemma' fis-Sura 27 u nsibu f'<ref target="https://mt.wikipedia.org/wiki/Ħadith">Ħadith</ref>, jiġifieri permezz tal-kliem tal-profeta tal-Iżlam <ref target="https://mt.wikipedia.org/wiki/Muħammed">Muħammed</ref>, li kienet jisimha Balqis. Xi wħud isejħulha wkoll <ref target="https://mt.wikipedia.org/wiki/Kassjopea_(mitoloġija)">Kassjopea</ref>, u hekk jassoċjawha mar-reġina <ref target="https://mt.wikipedia.org/wiki/Etjopja">Etjopika</ref> tal-istess isem fil-<ref target="https://mt.wikipedia.org/wiki/Mitoloġija_Griega">mitoloġija Griega</ref>. Xi rakkonti diversi oħra ġew magħqudin flimkien.</p>
Ir-rakkonti fit-testi reliġjużi
<p>Il-Kapitlu 10 tal-<ref target="https://mt.wikipedia.org/wiki/Ewwel_Ktieb_tas-Slaten">Ewwel Ktieb tas-Slaten</ref> tal-<ref target="https://mt.wikipedia.org/wiki/Bibbja">Bibbja Lhudija</ref> jirrakonta l-wasla tar-reġina fis-Saltna ta' Iżrael u l-laqgħa tagħha mas-sultan <ref target="https://mt.wikipedia.org/wiki/Salamun_(Bibbja)">Salamun</ref>. </p>
<p>L-istorja tal-Bibbja tirrakkonta fi 13-il vers kif ir-reġina ta' Saba ġabet magħha "tagħbija kbira ta' ħwawar, u deheb u ħaġar prezzjuż" u kif impressjonat ruħha bis-sbuħija tal-palazz u l-qorti ta' Salamun, imbagħad wara li kienet iddiskutiet miegħu, bl-għerf kbir tiegħu. Stagħġbet meta marret tara l-qima li tingħata lil Alla fit-Tempju ta' Ġerusalemm. Faħħret l-għerf ta' Salamun, u lil Alla li għażlu biex jiggverna fuq niesu: "Ikun imbierek il-Mulej, Alla tiegħek, li tgħaxxaq bik u qiegħdek fuq it-tron ta' Iżrael". Imbagħad, marret lura lejn pajjiżha. </p>
<p><ref target="https://mt.wikipedia.org/wiki/Ġesù">Ġesù</ref> ta' Nazzaret qabbilha fl-<ref target="https://mt.wikipedia.org/wiki/Evanġelju_skont_Luqa">Evanġelju skont Luqa</ref> (11.31) mal-Lhud li ma ridux jemmnu fih, biex jikkundannahom talli ma ridux jersqu lejh, mhux bħar-Reġina ta' Saba li vvjaġġat distanzi twal biex tiltaqa' ma' Salamun. Kristu li hu iżjed importanti minn Salamun, jistħoqqlu sforzi akbar. </p>
<p>Il-<ref target="https://mt.wikipedia.org/wiki/Koran">Koran</ref>, (Sura 27, versi 23-44), jgħid li r-reġina ma kinitx temmen f'Alla u l-poplu tagħha kien iqim ix-xemx. Għalhekk Salamun stedinha u mbagħad hi kkonvertit u bdiet temmen f'Alla wieħed. L-isem "Balqis" mhux imsemmi fil-Koran iżda biss fil-<ref target="https://mt.wikipedia.org/wiki/Ħadith">Ħadith</ref>.</p>
Il-leġġenda
<p>Fil-fatt insibu ħafna leġġendi dwarha, speċjalment fil-<hi rend="italic"><ref target="https://mt.wikipedia.org/wiki/Kebra_Nagast">Kebra Nagast</ref></hi>, li l-aħħar verżjoni tagħha saret fis-seklu 14. Jgħidu li din hi t-traduzzjoni tal-oriġinal <ref target="https://mt.wikipedia.org/wiki/Kopt">Kopt</ref> misjub qabel it-325 fil-teżori ta' <ref target="https://mt.wikipedia.org/wiki/Santa_Sofija_(Konstantinopli)">Santa Sofija ta' Kostantinopli</ref>, li fih ir-rakkont tal-<ref target="https://mt.wikipedia.org/wiki/Bibbja">Bibbja</ref> hu mogħni bi storja twila li tgħid kif id-dominazzjoni ta' nofs id-dinja kienet imwegħda lis-slaten tal-Etjopja, id-dixxendenti ta' <ref target="https://mt.wikipedia.org/wiki/Salamun_(Bibbja)">Salamun</ref>. Għal ħafna arkeoloġi, din mhux ħlief leġġenda b'valur metaforiku, fundamentali għall-Knisja Kopta Etjopika. Iżda jeżisti tribù ta' Lhud Etjopiċi, imsejjaħ <ref target="https://mt.wikipedia.org/wiki/Falaxja">Falaxja</ref>, li xi nies iqisuh magħmul mid-dixxendenti ta' Salamun u r-Reġina ta' Saba, għalkemm huma nfushom jiċħdu din-it-teżi. Xi storiċi jemmnu li l-leġġenda intużat għal skopijiet politiċi fis-seklu 14, bl-għan li tiġi żgurata l-istabbilità tal-istat Etjopiku, u baqa' jsir hekk: <ref target="https://mt.wikipedia.org/wiki/Ħajle_Selassje">Ħajle Selassje</ref> kien jippretendiha għal snin twal li kien mnsissel mir-Re Salamun u r-Reġina ta' Saba. </p>
<figure><caption>Il-laqgħa tar-Reġina ta' Saba mar-Re Salamun, <ref target="https://mt.wikipedia.org/wiki/Piero_della_Francesca">Piero della Francesca</ref></caption></figure>
L-iskoperti arkeoloġiċi
<p>Matul l-iskavi fid-deżert fit-Tramuntana tal-Jemen, ġie skopert tempju antik 3000 sena, imsejjaħ Maħram Bilqis (Tempju tal-alla qamar) <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>.
Skond l-arkeoloġi, dan hu sit sagru użat mill-pellegrini bejn l-1200 u l-550 QK. 
It-tempju jinsab ħdejn il-belt antika ta' <ref target="https://mt.wikipedia.org/wiki/Marib">Marib</ref>, il-belt kapitali tar-Renju ta' Saba skont il-Bibbja u t-tradizzjoni Misilmija, u jista' jkun prova tal-eżistenza tar-Reġina ta' Saba. </p>
<p>Fis-7 ta' Mejju, 2008, xi arkeoloġi mill-<ref target="https://mt.wikipedia.org/wiki/Università_ta'_Hamburg">Università ta' Hamburg</ref> irrappurtaw li skoprew il-palazz tar-Reġina ta' Saba fl-<ref target="https://mt.wikipedia.org/wiki/Etjopja">Etjopja</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Il-fdalijiet li nstabu huma taħt il-palazz ta' re Nisrani. Jidher li l-ewwel verżjoni tal-palazz ħa postha bini li jħares lejn il-kewkba <ref target="https://mt.wikipedia.org/wiki/Sirju">Sirju</ref>, li skont il-Bibbja, ir-Reġina ta' Saba u binha <ref target="https://mt.wikipedia.org/wiki/Menelik_I">Menelik</ref> bdew jaduraw.</p>
Fl-arti
Mużika
Opri
<list type="unordered"><item><ref target="https://mt.wikipedia.org/wiki/Georg_Friedrich_Haendel">Georg Friedrich Haendel</ref>, <ref target="https://mt.wikipedia.org/wiki/Oratorju">oratorju</ref> <hi rend="italic">Salamun</hi> (1749)</item>
<item><ref target="https://mt.wikipedia.org/wiki/Charles_Gounod">Charles Gounod</ref>, <hi rend="italic">La Reine de Saba</hi> (1862) <figure><caption>Disinn għall-ilbies f’ <hi rend="italic">La Reine de Saba</hi> ta' <ref target="https://mt.wikipedia.org/wiki/Charles_Gounod">Charles Gounod</ref></caption></figure></item>
<item><ref target="https://mt.wikipedia.org/wiki/Károly_Goldmark">Károly Goldmark</ref>, <hi rend="italic">Die Königin von Saba</hi> (1875)</item></list>
Balletti
<list type="unordered"><item><list type="unordered"><item><ref target="https://mt.wikipedia.org/wiki/Ottorino_Respighi">Ottorino Respighi</ref>, <hi rend="italic">Belkis, regina di Saba</hi> (1930-31)</item></list></item></list>
Films
<p>Il-persunaġġ tar-reġina ta' de Saba spira ħafna films, fosthom:</p>
<list type="unordered"><item>1913: <hi rend="italic">La Reine de Saba</hi>, film Franċiż ta' <ref target="https://mt.wikipedia.org/wiki/Henri_Andréani">Henri Andréani</ref>;</item>
<item>1921: <hi rend="italic">The Queen of Sheba</hi>, film Amerikan ta' <ref target="https://mt.wikipedia.org/wiki/J._Gordon_Edwards">J. Gordon Edwards</ref>;</item>
<item>1952: <hi rend="italic">La Regina di Saba</hi>, film Taljan ta' <ref target="https://mt.wikipedia.org/wiki/Pietro_Francisci">Pietro Francisci</ref>;</item>
<item>1959: <hi rend="italic">Solomon and the Queen of Sheba</hi>, film Amerikan ta' <ref target="https://mt.wikipedia.org/wiki/King_Vidor">King Vidor</ref>, taħdem <ref target="https://mt.wikipedia.org/wiki/Gina_Lollobrigida">Gina Lollobrigida</ref>.</item>
<item>1995: <hi rend="italic">Solomon and Sheba</hi>, film Amerikan ta'  <ref target="https://mt.wikipedia.org/wiki/Robert_Young">Robert Young</ref>.</item></list>
Kotba
<list type="unordered"><item><hi rend="italic">La regina di Saba</hi> - Sandra Reberschak (Bompiani, 1995)</item>
<item><hi rend="italic">La reine de Saba. Une aventure géographique</hi> - <ref target="https://mt.wikipedia.org/wiki/Malraux_André">Malraux André</ref> (Gallimard, 1993); ISBN-10: 2070734072,</item></list>
<p>ISBN-13: 978-2070734078</p>
<list type="unordered"><item><hi rend="italic">Die Königin von Saba</hi> - Hamsun Knut (Manesse], 2001); ISBN 10: 717519794, ISBN 13:	9783717519799</item>
<item><hi rend="italic">Storia di Bilqis regina di Saba</hi> - Ta'labi (Marsilio Editori, 2000); <ref target="https://mt.wikipedia.org/wiki/Special:BookSources/8831773836">ISBN 88-317-7383-6</ref></item>
<item><hi rend="italic">La reine de Saba</hi> - Marek Halter (Pocket, 2009); ISBN-10: 2266195301, ISBN-13: 978-2266195300</item>
<item><hi rend="italic">Makeda o la favolosa storia della regina di Saba</hi> - Jakub Adol Mar - (Edizioni Seam, 1998) <ref target="https://mt.wikipedia.org/wiki/Special:BookSources/8881791153">ISBN 88-8179-115-3</ref></item>
<item><hi rend="italic">Regina di Saba</hi> - Carlo Sgorlon (Mondadori, 1975)</item></list>
Gastronomija
<p>Ir-<hi rend="italic">Reġina ta' Saba</hi> hu wkoll l-isem ta' kejk taċ-ċikkulata.</p>


Ħoloq esterni

<list type="unordered"><item> Makeda, reġina ta' Saba minn Torrey Philemon.</item>
<item> It-tempju tar-reġina ta' Saba rrestawrat (2000, BBC)]</item>
<item> Ir-reġina ta' Saba minn Michael Wood u l-<ref target="https://mt.wikipedia.org/wiki/BBC">BBC</ref>.</item>
<item> Ir-reġina ta' Saba</item>
<item><ref target="http://www.jewishencyclopedia.com/view.jsp?artid=566&amp;letter=S">Jewish Encyclopedia</ref> informazzjoni fuq leġġendi Lhudin u Misilmin</item></list>
</text></body></html>