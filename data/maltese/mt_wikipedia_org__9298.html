<html><body><text id="wikipedia_mt_wikipedia_org__9298.html" ns="0" revid="243367" sourceurl="https://mt.wikipedia.org/wiki/Storja_ta%27_Arsenal_FC_(1886%E2%80%931966)" title="Storja ta' Arsenal FC (1886–1966)" type="wikipedia">Storja ta' Arsenal FC (1886–1966)
<p>L-<hi rend="bold">istorja ta' Arsenal FC mill-1886 sal-1966</hi> kienet karatterizzata minn żewġ perjodi ta' suċċess (is-snin tletin, u lejn l-aħħar tas-snin erbgħin u l-bidu tas-snin ħamsin) u minn perjodu inqas feliċi, meta fis-snin sittin it-tim kien qed jokkupa l-pożizzjonijiet nofs tal-klassifika.</p>
<p>L-Arsenal Football Club kien fundat fl-<ref target="https://mt.wikipedia.org/wiki/1886">1886</ref> minn grupp ta' operaturi minn <ref target="https://mt.wikipedia.org/wiki/Woolwich">Woolwich</ref>, fix-xlokk ta' Londra. Fl-<ref target="https://mt.wikipedia.org/wiki/1891">1891</ref> saret formazzjoni professjonista u sentejn wara ġiet affiljata fil-<ref target="https://mt.wikipedia.org/wiki/Football_League">Football League</ref>. Kienu promossi fl-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> fl-1904, imma serje ta' problemi finanzjarji waslu kważi għall-falliment fl-1910. F'dik l-istess sena, il-klabb kien mixtri minn <ref target="https://mt.wikipedia.org/wiki/Henry_Norris">Sir Henry Norris</ref> li barra li tejjeb il-qagħda finanzjarja tal-klabb, fl-1913 ittrasferixxa lit-tim għall-<ref target="https://mt.wikipedia.org/wiki/Arsenal_Stadium">Arsenal Stadium</ref>, f'<ref target="https://mt.wikipedia.org/wiki/Highbury">Highbury</ref>, fit-tramuntana ta' Londra. Wara l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, f'ċirkostanzi kontroversjali, Norris iggwida lill-klabb għall-promozzjoni fl-Ewwel Diviżjoni.</p>
<p>Kien neċessarju n-nomina ta' <ref target="https://mt.wikipedia.org/wiki/Herbert_Chapman">Herbert Chapman</ref> biex l-Arsenal ikollhom l-ewwel perjodu ta' suċċess kbir. Chapman immodernizza u għamel riformi fil-metodi ta' taħriġ u fit-tattika, tant li taħt il-gwida tiegħu u tas-suċċessur tiegħu <ref target="https://mt.wikipedia.org/wiki/George_Allison">George Allison</ref> (li ħa l-post wara l-mewt ta' Chapman fl-1934), l-Arsenal erba' titli tal-Ewwel Diviżjoni u żewġ <ref target="https://mt.wikipedia.org/wiki/FA_Cup">FA Cups</ref> fis-snin tletin. Wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, <ref target="https://mt.wikipedia.org/wiki/Tom_Whittaker">Tom Whittaker</ref> kompla s-suċċess, fejn wassal lill-klabb għal żewġ titli oħra tal-Ewwel Diviżjoni u FA Cup. Madanakollu wara l-mewt ta' Whittaker, il-fortuini ta' Arsenal naqsu gradwalment; sal-1966, huma kienu fl-oskurità ta' nofs il-klassifika u ma kinux rebħu trofew fi tlettax-il sena. Din waslet għall-eżoneru ta' <ref target="https://mt.wikipedia.org/wiki/Billy_Wright">Billy Wright</ref> bħala kowċ, u minfloku kien appuntat <ref target="https://mt.wikipedia.org/wiki/Bertie_Mee">Bertie Mee</ref>, li kellu jkun dak li jdawwar il-fortuni tal-klabb.</p>
L-ewwel snin (1886–1910)
<figure><caption>It-tim tar-Royal Arsenal fl-istaġun <ref target="https://mt.wikipedia.org/wiki/Kampjonat_tal-futbol_Ingliż_1888-89">1888–89</ref>.</caption></figure>
<p>L-Arsenal kien fundat bħala <hi rend="italic">Dial Square</hi> fl-1886 minn grupp ta' operaturi impjegati f'Dial Square f'<ref target="https://mt.wikipedia.org/wiki/Royal_Arsenal">Royal Arsenal</ref>, <ref target="https://mt.wikipedia.org/wiki/Arsenal">fabbrika ta' armamenti</ref> ta' <ref target="https://mt.wikipedia.org/wiki/Woolwich">Woolwich</ref>, fix-xlokk ta' Londra.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-klabb kien immexxi minn <ref target="https://mt.wikipedia.org/wiki/Skozja">Skoċċiż</ref>, <ref target="https://mt.wikipedia.org/wiki/David_Danskin">David Danskin</ref>, li kien xtara l-ewwel ballun tal-futbol tat-tim, u <ref target="https://mt.wikipedia.org/wiki/Jack_Humble">Jack Humble</ref>; flimkien ma' dawn kien hemm l-eks-<ref target="https://mt.wikipedia.org/wiki/Gowler">gowler</ref> ta' <ref target="https://mt.wikipedia.org/wiki/Nottingham_Forest_FC">Nottingham Forest</ref> <ref target="https://mt.wikipedia.org/wiki/Fred_Beardsley">Fred Beardsley</ref>, li aktar tard, flimkien ma' <ref target="https://mt.wikipedia.org/wiki/Morris_Bates">Morris Bates</ref>, kiseb sett ta' flokkijiet ħomor mit-tim il-qadim tiegħu, u b'hekk ta lil Arsenal il-kuluri li għadhom jilbsu sa llum.<ref target="https://mt.wikipedia.org/wiki/Il-Paġna_prinċipali#cite_note-soartyler23-2">[2]</ref> Dial Square lagħbu l-ewwel partita fil-<ref target="https://mt.wikipedia.org/wiki/11_ta'_Diċembru">11 ta' Diċembru</ref> <ref target="https://mt.wikipedia.org/wiki/1886">1886</ref> kontra Eastern Wanderers fl-<hi rend="italic">Isle of Dogs</hi> (Gżira tal-Klieb), fejn rebħu 6–0.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Ftit wara, fil-<ref target="https://mt.wikipedia.org/wiki/Milied">Milied</ref>, il-klabb kien reġa' ġie msemmi <hi rend="italic">Royal Arsenal</hi>.<ref target="https://mt.wikipedia.org/wiki/Il-Paġna_prinċipali#cite_note-soartyler23-2">[2]</ref> Għall-bidu l-iskwadra kienet tilgħab f'<ref target="https://mt.wikipedia.org/wiki/Plumstead">Plumstead</ref>, imma wara fittxet stadji alternattivi. L-ewwel kien Sportsman Ground fi <ref target="https://mt.wikipedia.org/wiki/Plumstead">Plumstead</ref> u wara <ref target="https://mt.wikipedia.org/wiki/Manor_Ground,_Plumstead">Manor Ground</ref> fl-1888. L-infastruttura skarsa ta' dan tal-aħħar wassal lill-klabb biex imorru f'<ref target="https://mt.wikipedia.org/wiki/Invicta_Ground">Invicta Ground</ref> fl-1890, imma fl-1892 reġgħu rritornaw lura lejn Manor Ground minħabba li kellu kera għolja.<ref target="https://mt.wikipedia.org/wiki/Il-Paġna_prinċipali#cite_note-soartyler25-4">[4]</ref></p>
<p>F'dan il-perjodu r-Royal Arsenal beda jirbaħ trofej lokali: il-<ref target="https://mt.wikipedia.org/wiki/Kent_Senior_Cup">Kent Senior Cup</ref> u l-<ref target="https://mt.wikipedia.org/wiki/London_Charity_Cup">London Charity Cup</ref> fl-<ref target="https://mt.wikipedia.org/wiki/Kampjonat_tal-futbol_Ingliż_1889-90">1889–90</ref> u l-<ref target="https://mt.wikipedia.org/wiki/London_Senior_Cup">London Senior Cup</ref> fl-istaġun <ref target="https://mt.wikipedia.org/wiki/Kampjonat_tal-futbol_Ingliż_1890-91">1889–90</ref>. Fl-1889–90 għamlu l-ewwel parteċipazzjoni fl-<ref target="https://mt.wikipedia.org/wiki/FA_Cup">FA Cup</ref>.<ref target="https://mt.wikipedia.org/wiki/Il-Paġna_prinċipali#cite_note-fchd_royal-5">[5]</ref> Madanakollu, l-abbiss bejn l-Arsenal u t-timijiet professjonisti tat-tramuntana tal-Ingilterra sar mal-ewwel evidenti, u l-Arsenal affaċċjaw it-theddida li xi plejers minn tagħhom jabbanundaw l-iskwadra biex jittrasferixxu ma' timijiet minn fejn kienu jaqilgħu aktar flus. Wara partita ta' FA Cup fl-1891 bejn <ref target="https://mt.wikipedia.org/wiki/Derby_County_FC">Derby County</ref> u Arsenal, it-tim avversarju prova jikseb żewġ plejers tal-Arsenal taħt kuntratt professjonali.<ref target="https://mt.wikipedia.org/wiki/Il-Paġna_prinċipali#cite_note-soartyler25-4">[4]</ref> Kien għal din ir-raġuni li fl-istess sena, ir-Royal Arsenal iddeċieda li jsir professjonali u jbiddel ismu għal <hi rend="italic">Woolwih Arsenal</hi>.</p>
<p>Il-passaġġ għall-professjoniżmu ta' Woolwich Arsenal kien diżapprovat minn diversi klabbs dilettanti tan-nofsinhar ta' Londra, u b'hekk wassal lil <ref target="https://mt.wikipedia.org/wiki/London_Football_Association">London Football Association</ref>  li jissospendi lill-Arsenal mill-kompetizzjonijiet lokali.<ref target="https://mt.wikipedia.org/wiki/Il-Paġna_prinċipali#cite_note-soartyler26-6">[6]</ref> B'<ref target="https://mt.wikipedia.org/wiki/Partita_ta'_ħbiberija">partiti ta' ħbiberija</ref> u rawnds tal-FA Cup ikunu biss l-uniċi partiti ta' Woolwich Arsenal, huma pruvaw li jikkreaw ekwivalenti fin-nofsinhar tal-<ref target="https://mt.wikipedia.org/wiki/Football_League">Football League</ref>, imma l-proġett falla.<ref target="https://mt.wikipedia.org/wiki/Il-Paġna_prinċipali#cite_note-soartyler26-6">[6]</ref> Il-futur ta' Woolwich Arsenal deher inċert sakemm il-Football League salva lit-tim billi nvitahom biex jingħaqdu magħhom fl-1893. L-Arsenal kien l-ewwel klabb min-nofsinhar li daħlu f'dan il-kampjonat, fejn inizzjalment ingħaqdu mat-<ref target="https://mt.wikipedia.org/wiki/It-Tieni_Diviżjoni_tal-Football_League">Tieni Diviżjoni</ref>.  Bħala rispost għal dan, xi plejers dilettanti tal-klabb li rrifjutaw il-professjoniżmu u riedu tim ta' ħaddiema li jirrapreżentaw biss lil Royal Arsenal, isseparaw biex iffundaw ir-<ref target="https://mt.wikipedia.org/wiki/Royal_Ordnance_Factories_FC">Royal Ordnance Factories</ref>, li però ma tantx dam ħafna jeżisti.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Woolwich Arsenal (bi flokkijiet skuri) jaffrontaw lil <ref target="https://mt.wikipedia.org/wiki/Newcastle_United_FC">Newcastle United</ref> (bi flokkijiet bi strixxi) fis-semi-finali tal-FA Cup – l-ewwel waħda fl-istorja tal-klabb – fil-<ref target="https://mt.wikipedia.org/wiki/Victoria_Ground">Victoria Ground</ref> ta' <ref target="https://mt.wikipedia.org/wiki/Stoke">Stoke</ref> nhar il-<ref target="https://mt.wikipedia.org/wiki/31_ta'_Marzu">31 ta' Marzu</ref> <ref target="https://mt.wikipedia.org/wiki/1906">1906</ref>. Newcastle rebħu bl-iskor ta' 2–0.</caption></figure>
<p>Woolwich Arsenal baqgħu fis-Second Diviison għall-ħdax-il staġun, fejn kienu jokkupaw ġeneralment postijiet ta' nofs il-klassifika qabel ma' <ref target="https://mt.wikipedia.org/wiki/Harry_Bradshaw">Harry Bradshaw</ref> kien nominat bħala kowċ fl-1899;<ref target="https://mt.wikipedia.org/wiki/Il-Paġna_prinċipali#cite_note-fchd_woolwich-8">[8]</ref> Bradshaw kiseb il-promozzjoni fl-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> fl-<ref target="https://mt.wikipedia.org/wiki/Kampjonat_tal-futbol_Ingliż_1903–04">1903–04</ref> permezz tal-akkwisti bħall-gowler <ref target="https://mt.wikipedia.org/wiki/Jimmy_Ashcroft">Jimmy Ashcroft</ref> (l-ewwel plejer <ref target="https://mt.wikipedia.org/wiki/Tim_nazzjonali_tal-futbol_tal-Ingilterra">internazzjonali Ingliż</ref> tal-Arsenal) u l-kaptan <ref target="https://mt.wikipedia.org/wiki/Jimmy_Jackson">Jimmy Jackson</ref>. Madanakollu, Bradshaw ittrasferixxa ma' <ref target="https://mt.wikipedia.org/wiki/Fulham_FC">Fulham</ref> f'Mejju 1904 qabel ma l-"Gunners" lagħbu l-ewwel partita fl-aqwa serje. Minkejja prestazzjoni u riżultati tajbin fl-FA Cup — il-klabb kien semi-finalista kemm fl-1905–06 u fl-1906–07<ref target="https://mt.wikipedia.org/wiki/Il-Paġna_prinċipali#cite_note-fchd_woolwich-8">[8]</ref> — l-Arsenal ma kienx kapaċi li jikkompeti għat-titlu nazzjonali, fejn spiċċaw biss darbtejn aktar mill-għaxar post fl-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> bejn l-1904 u l-1913.</p>
<p>Il-kriżi finanzjara li l-klabb kien qed jgħaddi minnu kienet il-kawża prinċipali ta' din id-deterjorazzjoni. Minkejja ż-żmien tajjeb li kien għaddej minnu l-futbol fil-bidu tas-seklu għoxrin, l-iżolament ġeografiku tal-klabb fl-erja l-inqas popolata ta' Plumstead, kien ifisser attendenza fqira mill-pubbliku, u b'hekk nuqqas ta' gwadanj.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Biex tibqa' fuq wiċċ l-ilma, Woolwich Arsenal kellu jċedi xi stilel fosthom Ashcroft, <ref target="https://mt.wikipedia.org/wiki/Tim_Coleman">Tim Coleman</ref> u <ref target="https://mt.wikipedia.org/wiki/Bert_Freeman">Bert Freeman</ref>. Dan wassal lit-tim biex bil-mod il-mod jibqa' nieżel l-isfel fil-klassifika li kompla jiggrava s-sitwazzjoni finanzjarja li kienet diġà waħda prekarja: fil-fatt l-attendenza fil-grawnd naqset drastikament. Fl-aħħar tad-deċennju l-Manor Ground irreġistrat mejda ta' madwar 11,000 spettatur kull partita, ftit iktar min-nofs ta' dak li kien reġistrat fl-1904.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Il-klabb kien qrib tal-falliment, u fl-1910 mar f'likwidazzjoni volontarja qabel ma kien akkwistat minn konsorzju ta' negozjanti; l-akbar azzjonisti minn dawn kien il-bniedem fakultuż <ref target="https://mt.wikipedia.org/wiki/Henry_Norris">Sir Henry Norris</ref>, president ta' <ref target="https://mt.wikipedia.org/wiki/Fulham_FC">Fulham</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Trasferiment għal Highbury (1910–1925)
<p>Norris kien perfettament konxju mill-problemi assoċċjati mal-lokazzjoni ġeografika ta' Woolwich Arsenal u kien ħadem ħafna biex itejjeb l-introjti tal-klabb. L-ewwel ħaġa li Norris prova jagħmel kien li jgħaqqad lil Woolwich Arsenal mal-klabb l-ieħor taħt il-proprjetà tiegħu, il-Fulham. Din l-operazzjoni kienet imwaqqfa mill-Football League, u b'hekk abbanduna l-idea ta' fużjoni u pproġetta li jittrasferixxi l-klabb x'imkien ieħor, fejn eventwalment għażel sit f'<ref target="https://mt.wikipedia.org/wiki/Highbury">Highbury</ref>, fit-tramuntana ta' Londra. Minkejja oġezzjonijiet kemm mill-partitarji f'Woolwich u residenti f'Highbury,<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Norris b'tenaċità kkonkluda dan it-trasferiment. Hu rappurtat li nefaq <ref target="https://mt.wikipedia.org/wiki/Lira_sterlina">£</ref>125,000<ref target="https://mt.wikipedia.org/wiki/Il-Paġna_prinċipali#cite_note-soartyler34-13">[13]</ref> (madwar £8.2 miljun fis-suq tal-2005<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>) għall-kostruzzjoni tal-istadju l-ġdid, iddisinjat minn <ref target="https://mt.wikipedia.org/wiki/Archibald_Leitch">Archibald Leitch</ref>, fuq grawnd tal-logħob ta' kulleġġ tat-teoloġija. Woolwich Arsenal ittrasferixxa fil-perjodu ta' qabel l-istaġun fl-1913, wara li kien spiċċa fl-aħħar post u b'hekk relegat fit-Tieni Diviżjoni fl-<ref target="https://mt.wikipedia.org/wiki/Kampjonat_tal-futbol_Ingliż_1912-13">1912–13</ref>.<ref target="https://mt.wikipedia.org/wiki/Il-Paġna_prinċipali#cite_note-fchd_woolwich-8">[8]</ref> F'April 1914 neħħa l-"Woolwich" mill-isem, u minkejja li huma kienu uffiċċjalment imsejjħin "Arsenal", għall-bidu l-istampa kienet tirreferi għalihom bħala "The Arsenal".<ref target="https://mt.wikipedia.org/wiki/Il-Paġna_prinċipali#cite_note-soartyler34-13">[13]</ref></p>
<p>Fl-1919 il-klabb daħal għal darb'oħra u b'mod kontroversjali fl-Ewwel Diviżjoni,<ref target="https://mt.wikipedia.org/wiki/Il-Paġna_prinċipali#cite_note-soartyler40-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-spurling40-16">[16]</ref> minkejja li spiċċaw biss fis-sitt post fl-istaġun <ref target="https://mt.wikipedia.org/wiki/Kampjonat_tal-futbol_Ingliż_1914-15">1914–15</ref>, l-aħħar staġun ta' futbol professjonista qabel il-bidu tal-Ewwel Gwerra Dinjija — anke jekk żball fil-kalkolu tal-medja tal-gowls iddeterima il-pożizzjoni ta' Arsenal fil-ħames post,<ref target="https://mt.wikipedia.org/wiki/Il-Paġna_prinċipali#cite_note-1914-15-17">[17]</ref> żball li l-Football League ikkoreġietu fl-1975.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Il-parteċipazzjoni fl-Ewwel Diviżjoni kienet estiża minn 20 għal 22 klabb u t-tnejn il-ġodda kienu magħżula fil-laqgħa ġenerali annwali tal-Football League. Wieħed minn dawn il-postijiet kien riservat lil <ref target="https://mt.wikipedia.org/wiki/Chelsea_FC">Chelsea</ref>, li kien spiċċa fid-dsatax-il post fil-Ewwel Diviżjoni u b'hekk relegat; l-ieħor setgħa kien ikun għal <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, klassifikat fl-għoxrin post u b'hekk hu wkoll relegat, jew għal <ref target="https://mt.wikipedia.org/wiki/Barnsley_FC">Barsnley</ref> jew għall-<ref target="https://mt.wikipedia.org/wiki/Wolverhampton_Wanderers_FC">Wolves</ref>, li kienu kklassifikaw fit-tielet u r-raba' post rispettivament fit-Tieni Diviżjoni.<ref target="https://mt.wikipedia.org/wiki/Il-Paġna_prinċipali#cite_note-1914-15-17">[17]</ref></p>
<p>Minflok, il-League iddeċidiet li tippromovi lil Arsenal li kien ikklassifika fil-ħames, minħabba raġunijiet storiċi aktar milli minħabba l-mertu. Norris sostna li l-Arsenal kellhom ikunu ammessi fl-aqwa diviżjoni minħabba "is-servizz twil li ngħata għall-futbol professjonista", fejn kien l-ewwel klabb tal-League li kien min-nofsinhar.<ref target="https://mt.wikipedia.org/wiki/Il-Paġna_prinċipali#cite_note-spurling40-16">[16]</ref> L-eżekuttiv tal-League qabel; huma vvutaw tmintax-il vot favur il-promozzjoni ta' Arsenal u tmienja favur il-promozzjoni tar-rivali tal-Arsenal, it-<ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>,<ref target="https://mt.wikipedia.org/wiki/Il-Paġna_prinċipali#cite_note-soartyler40-15">[15]</ref> fattur li kompla jkabbar ir-rivalità bejn dawn iż-żewġ timijiet. Kien allegat li d-deċiżjoni kienet frott ta' qbil minn taħt jew anki ta' korrezzjoni min-naħa ta' Sir Henry Norris,<ref target="https://mt.wikipedia.org/wiki/Il-Paġna_prinċipali#cite_note-soartyler40-15">[15]</ref> li ikkonfoffa ma' <ref target="https://mt.wikipedia.org/wiki/John_McKenna">John McKenna</ref>, president tal-<ref target="https://mt.wikipedia.org/wiki/Liverpool_FC">Liverpool</ref>, u l-Football League, li rrikkmanda l-promozzjoni tal-Arsenal fil-laqgħa ġenerali annwali.<ref target="https://mt.wikipedia.org/wiki/Il-Paġna_prinċipali#cite_note-soartyler40-15">[15]</ref></p>
<p>Ma kien qatt ippruvat jekk kienux saru xi affarijiet ħżiena, anki jekk aspetti oħra tal-operazzjonijiet finanzjarji ta' Norris li ma kinux x'jaqsmu mal-promozzjoni, kabbru l-ispekulazzjoni fuq il-kwistjoni. Norris irriżenja bħala president u abbanduna lill-klabb fl-1929, meta kien misjub ħati ta' irregolarità finanzjarja mill-Football Association. Hu kien instab li kien abbuża mill-vantaġġi ġejjin mill-infiq u daħħal flus ottenuti mill-bejgħ tax-xarabank tal-iskwadra tal-Arsenal.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> L-Arsenal baqgħet minn dakinhar fl-aqwa serje, tant li żżomm ir-rekord Ingliż tal-akbar perjodu bla interuzzjoni fl-aqwa serje.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>It-trasferiment f'Highbury wassal għal aktar attendenza; l-attendenza medja ta' Arsenal fl-ewwel staġun f'Highbury kienet ta' 23,000 (ikkomparata mal-11,000 f'Manor Ground) u kibret aktar wara l-promozzjoni fl-1919, fejn fl-aħħar marret aktar lura l-biża' ta' rovina finanzjarja.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Madanakollu, ir-ritorn fl-Ewwel Diviżjoni tal-Arsenal ma tantx kien immedjatament ta' suċċess. Taħt <ref target="https://mt.wikipedia.org/wiki/Leslie_Knighton">Leslie Knighton</ref>, il-klabb qatt ma spiċċa aqwa mid-disa' post, u fl-<ref target="https://mt.wikipedia.org/wiki/Kampjonat_tal-futbol_Ingliż_1923-24">1923–24</ref> huma waslu qrib fir-ritorn fit-Tieni Diviżjoni, fejn spiċċaw fid-dsatax-il post u b'punt biss barra miż-żona relegazzjoni.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Arsenal ma marrux aħjar fl-<ref target="https://mt.wikipedia.org/wiki/Kampjonat_tal-futbol_Ingliż_1924-25">istaġun segwenti</ref> hekk kif ikklassifikaw fl-20 post (minkejja paradossalment il-klabb kienu aktar siguri din id-darba, b'seba' punti fuq iż-żona relegazzjoni). Għal Norris kienet biżżejjed biex eżonera lil Knighton f'Mejju 1925,<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> u minfloku ħatar lill-kowċ ta' <ref target="https://mt.wikipedia.org/wiki/Huddersfield_Town_AFC">Huddersfield Town</ref>, <ref target="https://mt.wikipedia.org/wiki/Herbert_Chapman">Herbert Chapman</ref>.</p>
L-era Chapman (1925–1934)
<figure><caption>Is-suċċessi ta' <ref target="https://mt.wikipedia.org/wiki/Herbert_Chapman">Herbert Chapman</ref> huma kommemorati permezz ta' bust tal-bronż ġewwa l-Arsenal Stadium.</caption></figure>
<p>Chapman irriforma diversi attivitajiet tal-klabb, fejn immodifika, per eżempju, il-preparazzjoni atletika u t-teknika tal-fiżjoterapija, żied in-numru fuq il-flokkijiet tal-plejers f'Awissu 1924,<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> u biddel il-kuluri tal-iskwadra permezz taż-żieda ta' kmiem bojod mal-flokk l-aħmar f'Marzu 1933. Chapman insista wkoll li l-ġurnalisti min-naħa tal-istampa, għandhom ineħħu l-artiklu definittiv mill-isem tal-klabb, fejn sar sempliċiment "Arsenal", u ggwida kampanja ta' suċċessi biex isemmi lill-istazzjoni lokali, minn <ref target="https://mt.wikipedia.org/wiki/Gillespie_Road">Gillespie Road</ref> għal <ref target="https://mt.wikipedia.org/wiki/Arsenal_tube_station">Arsenal</ref>.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> F'dak l-istess żmien, Chapman kellu baġitt sostantiv għall-kampanja trasferimenti, li kien possibbli wara titjib fl-introjtu mill-istadju l-ġdid tagħhom. Kien ta' influwenza wkoll il-bidla fil-karattru ta' Henry Norris; minn president kemmxejn prudenti, Norris kien issa deċiż li jinvesti somom ta' flus għall-akkwist ta' plejers ġodda.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>L-ewwel akkwista ta' Chapman kien il-vetran <ref target="https://mt.wikipedia.org/wiki/Charlie_Buchan">Charlie Buchan</ref> ta' <ref target="https://mt.wikipedia.org/wiki/Sunderland_AFC">Sunderland</ref>, li kellu jkopri rwol deċiżiv anki barra l-grawnd. Wara telfa ta' 7–0 ta' Arsenal kontra <ref target="https://mt.wikipedia.org/wiki/Newcastle_United_FC">Newcastle United</ref> f'Ottubru 1925, hu ipppropona bidla fil-formazzjoni b'mod li jadatta ruħu għal rilassament fuq ir-regola tal-offside. Il-modifika kienet tikkonsisti l-arranġament tal-iskwadra skont il-piramida WM, permezz tat-tisħiħ tad-difiża billi jitfgħu lid-<ref target="https://mt.wikipedia.org/wiki/Difensur#Difensur_ċentrali">difensuri ċentrali</ref> lura fid-difiża u d-<ref target="https://mt.wikipedia.org/wiki/Difensur#Fuq_il-faxex">difensuri fuq il-faxex</ref> jilgħabu fuq il-ġwienaħ.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Maż-żmien Chapman żviluppa aktar il-formazzjoni, fejn ikkonċentra fuq in-neċessità ta' attakk rapidu, bi plejers fuq il-ġwienaħ li jaqtgħu lejn iċ-ċentru, u ta' <ref target="https://mt.wikipedia.org/wiki/Midfilder">midfilder</ref> kreattiv li jkun kapaċi jimmanuvra fuq il-ballun.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Arsenal spiċċa t-tieni fl-ewwel staġun ta' Chapman, l-aqwa pożizzjoni sa dak iż-żmien,<ref target="https://mt.wikipedia.org/wiki/Il-Paġna_prinċipali#cite_note-fchd-29">[29]</ref> imma kien avveniment iżolat. Fl-istaġuni suċċessivi, fil-fatt, l-iskwadra kklassifikat f'pożizzjonijiet ta' nofs il-klassifika, waqt li Chapman kien qed jaħdem biex jassembla tim kompetittiv, fejn ikkonkluda akkwisti importanti bħal <ref target="https://mt.wikipedia.org/wiki/Joe_Hulme">Joe Hulme</ref> bħala ġwejnħa, l-attakkabt <ref target="https://mt.wikipedia.org/wiki/Jack_Lambert">Jack Lambert</ref> u d-difensuri <ref target="https://mt.wikipedia.org/wiki/Tom_Parker">Tom Parker</ref> u <ref target="https://mt.wikipedia.org/wiki/Herbie_Roberts">Herbie Roberts</ref>. Fl-<ref target="https://mt.wikipedia.org/wiki/Kampjonat_tal-futbol_Ingliż_1926-27">1926–27</ref> l-Arsenal laħqet l-ewwel finali tal-<ref target="https://mt.wikipedia.org/wiki/FA_Cup">FA Cup</ref> fl-istorja tagħha, li tilfitha bl-iskor ta' 1–0 kontra <ref target="https://mt.wikipedia.org/wiki/Cardiff_City_FC">Cardiff City</ref>, wara li l-gowler ta' Arsenal <ref target="https://mt.wikipedia.org/wiki/Dan_Lewis">Dan Lewis</ref> ma rnexxielhux jikkontrolla ballun meta dan għaddhielu minn bejn idejh u daħal ġox-xibka;<ref target="https://mt.wikipedia.org/wiki/Il-Paġna_prinċipali#cite_note-30">[30]</ref><ref target="https://mt.wikipedia.org/wiki/Il-Paġna_prinċipali#cite_note-31">[31]</ref> din kienet l-unika okkażżjoni fl-istorja li l-FA Cup kienet mirbuħa minn klabb barra mill-Ingilterra.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Chapman ma skoraġġax ruħu u kompla jibni t-tim, fejn kiseb il-futur kaptan <ref target="https://mt.wikipedia.org/wiki/Eddie_Hapgood">Eddie Hapgood</ref>, u tliet  a mill-aqwa attakkanti fl-istorja tal-klabb, <ref target="https://mt.wikipedia.org/wiki/David_Jack">David Jack</ref>, <ref target="https://mt.wikipedia.org/wiki/Alex_James">Alex James</ref> u <ref target="https://mt.wikipedia.org/wiki/Cliff_Bastin">Cliff Bastin</ref>. Fost dawn kien Alex James li l-aktar spikka hekk kif hu kien jikkrea l-logħob tal-Arsenal f'nofs il-grawnd, kien jassisti lil diversi plejers fil-linja tal-attak u fuq il-faxex, u għal dan kollu hu kien distint bħala l-"mutur" tal-formazzjoni minn Londra.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Tliet snin wara l-ewwel finali tal-FA Cup, fl-<ref target="https://mt.wikipedia.org/wiki/Kampjonat_tal-futbol_Ingliż_1929-30">1929–30</ref>, l-Arsenal laħaq għal darb'oħra l-finali ta' <ref target="https://mt.wikipedia.org/wiki/Wembley_Stadium">Wembley</ref>, din id-darba kontra t-tim il-qadim ta' Chapman, il-Huddersfield Town. Din il-partita baqgħet famuża minħabba li l-plejers kienu nfastiditi mill-ħoss tedjanti ta' <ref target="https://mt.wikipedia.org/wiki/Diriġibbli">diriġibbli</ref> <ref target="https://mt.wikipedia.org/wiki/Ġermanja">Ġermaniż</ref> <hi rend="italic"><ref target="https://mt.wikipedia.org/wiki/LZ_127_Graf_Zeppelin">Graf Zeppelin</ref></hi>, però il-plejers ta' Arsenal ma tilfux il-konċentrazzjoni u rebħu 2–0 b'gowls ta' James u Lambert, fejn b'hekk ikkonkwistaw l-ewwel trofew maġġuri fl-istorja tal-klabb.</p>
<p>Kien dan l-ewwel suċċess f'deċennju fejn l-Arsenal kienu l-klabb l-aktar dominanti fl-Ingilterra. Rebaħ għall-ewwel darba l-Ewwel Diviżjoni fl-<ref target="https://mt.wikipedia.org/wiki/Kampjonat_tal-futbol_Ingliż_1930-31">1930–31</ref> u kien awtur ta' prestazzjonijiet eċċellenti f'korsa għal titlu rikk fin-numru ta' gowls mal-<ref target="https://mt.wikipedia.org/wiki/Aston_Villa_FC">Aston Villa</ref>, fejn irreġistraw rebħiet kbar (7–1 kontra <ref target="https://mt.wikipedia.org/wiki/Blackpool_FC">Blackpool</ref>, 7–2 kontra <ref target="https://mt.wikipedia.org/wiki/Leicester_City_FC">Leicester City</ref> u 9–1 kontra <ref target="https://mt.wikipedia.org/wiki/Grimsby_Town_FC">Grimsby Town</ref>, li jibqa' r-rekord tal-klabb għall-aqwa serje). L-Arsenal rebaħ it-titlu żewġ partiti qabel it-tmiem, u spiċċa l-istaġun b'total ta' 127 gowl (rekord ieħor tal-klabb), minkejja li l-Aston Villa irnexxielhom jiskorjaw 128, li hu r-rekord tal-aktar gowls skurjati fi staġun wieħed fl-aqwa diviżjoni Ingliża.</p>
<p>Fl-istaġun segwenti l-Arsenal laħqet għal darb'oħra l-finali tal-FA Cup, li tilfet b'mod kontroversjali kontra n-<ref target="https://mt.wikipedia.org/wiki/Newcastle_United_FC">Newcastle United</ref>. Fil-vantaġġ bl-iskor ta' 1–0 grazzi għall-gowl ta' <ref target="https://mt.wikipedia.org/wiki/Bob_John">Bob John</ref>, imma Newcastle kisbu l-pari wara li passaġġ fit-tul qasam il-linja tal-gowl, u barra għal goal kick;<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> <ref target="https://mt.wikipedia.org/wiki/Jimmy_Richardson">Jimmy Richardson</ref> xorta waħda ta passaġġ fiċ-ċentru tal-kaxxa u <ref target="https://mt.wikipedia.org/wiki/Jak_Allen">Jak Allen</ref> kiseb il-pari għall-"Magpies"; Allen reġa' skorja fit-tieni taqsima biex rebħu 2–1. L-imrar tal-Arsenal kien intensifikat mill-fatt li l-<ref target="https://mt.wikipedia.org/wiki/Everton_FC">Everton</ref> kienet daħlet fit-taqbida għar-rebħ tat-titlu fl-<ref target="https://mt.wikipedia.org/wiki/Kampjonat_tal-futbol_Ingliż_1931-32">1931–32</ref>. Fil-fatt, b'kawża ta' bidu negattiv tal-istaġun, il-klabb spiċċa żewġ punti mill-ewwel post tal-klassifika.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref></p>
<p>L-iskwadra reġgħet qabżet lura fl-<ref target="https://mt.wikipedia.org/wiki/Kampjonat_tal-futbol_Ingliż_1932-33">istaġun suċċessiv</ref>, fejn kiseb it-tieni titlu tal-kampjonat. Wara li bdew l-istaġun fuq nota negattiva, għamlu serje ta' rebħiet li wasslithom biex jilħqu u anki jgħaddu lir-rivali tal-<ref target="https://mt.wikipedia.org/wiki/Aston_Villa_FC">Aston Villa</ref>, fejn dawn tal-aħħar tilfu 5–0 f'Highbury f'<ref target="https://mt.wikipedia.org/wiki/April">April</ref> fil-partita li kkonferma s-suċċess finali tal-Arsenal.<ref target="https://mt.wikipedia.org/wiki/Il-Paġna_prinċipali#cite_note-soartyler60-36">[36]</ref> L-ewwel akkwisti ta' Chapman, però, bdew juru l-età tagħhom,<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> u b'hekk b'għajn fuq il-futur Chapman ippromova lil <ref target="https://mt.wikipedia.org/wiki/George_Male">George Male</ref> mal-ewwel tim biex jieħu post <ref target="https://mt.wikipedia.org/wiki/Tom_Parker">Tom Parker</ref>, u iffirma <ref target="https://mt.wikipedia.org/wiki/Ray_Bowden">Ray Bowden</ref> biex jieħu post David Jack. L-unika tebgħa tal-istaġun kienet it-telfa b'sorpriża kontra <ref target="https://mt.wikipedia.org/wiki/Walsall_FC">Walsall</ref>, klabb tal-<ref target="https://mt.wikipedia.org/wiki/Football_League_Third_Division_North">Third Division North</ref>, fl-FA Cup. F'dik il-partita ħames plejers regulari kienu indisponibbli minħabba li kienu mweġġgħin jew kellhom l-influwenza u posthom ħaduhom ir-riservi,<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> imma, minkejja l-preżenza ta' sitt plejers regulari, l-Arsenal tilfu 2–0 f'wieħed mill-aktar avvenimenti ta' diżappunt fl-istorja tal-FA Cup.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
Tripletta ta' titli tal-kampjonat (1934–39)
<figure><caption>L-East End tal-<ref target="https://mt.wikipedia.org/wiki/Arsenal_Stadium">Arsenal Stadium</ref>, mibnija fl-1936.</caption></figure>
<p>L-Arsenal kienet bdiet tajjeb l-istaġun <ref target="https://mt.wikipedia.org/wiki/Kampjonat_tal-futbol_Ingliż_1933-34">1933–34</ref>, imma f'Jannar 1934 Herbert Chapman miet f'daqqa b'kawża tal-<ref target="https://mt.wikipedia.org/wiki/Pulmonite">pulmonite</ref>. Minkejja dan, <ref target="https://mt.wikipedia.org/wiki/Joe_Shaw">Joe Shaw</ref> ħa post temporarju fil-bankina tal-iskwadra, u l-iskwadra minn Londra reġa' kkonferma ruħu bħala Ċampjin tal-Ingilterra, anki jekk ma kinitx it-tim offensiv tal-istaġun preċedenti. Hulme u James kienu barra mil-logħob għal parti kbira tal-kampanja, u b'hekk Arsenal skurjaw biss 75 gowl; ftit meta kkumparati mal-118-il gowl skurjat fl-1932–33.<ref target="https://mt.wikipedia.org/wiki/Il-Paġna_prinċipali#cite_note-fchd-29">[29]</ref></p>
<p><ref target="https://mt.wikipedia.org/wiki/George_Allison">George Allison</ref>, li kien diġà direttur tal-klabb, ħa l-inkarigu tal-kowċ tat-tim fis-sajf tal-1934 u żied demm ġdid fl-iskwadra tiegħu permezz tal-akkwisti tal-<ref target="https://mt.wikipedia.org/wiki/Midfilder">midfilders</ref> <ref target="https://mt.wikipedia.org/wiki/Jack_Crayston">Jack Crayston</ref> u <ref target="https://mt.wikipedia.org/wiki/Wilf_Copping">Wilf Copping</ref> u l-<ref target="https://mt.wikipedia.org/wiki/Attakkant">attakkant</ref> <ref target="https://mt.wikipedia.org/wiki/Ted_Drake">Ted Drake</ref>.<ref target="https://mt.wikipedia.org/wiki/Il-Paġna_prinċipali#cite_note-soartyler60-36">[36]</ref>  B'dawn il-plejers il-ġodda l-Arsenal kisbet it-tielet titlu konsekuttiv fl-<ref target="https://mt.wikipedia.org/wiki/Kampjonat_tal-futbol_Ingliż_1934-35">1934–35</ref> u rnexxielha terġa' tesprimi l-aqwa attakk tal-kampjonat: Drake stabilixxa r-rekord tal-klabb ta' 42 gowl u l-istaġun kien akkompanjat minn serje ta' rebħiet kbar li jfakkru dawk tal-1930–31 (bħar-rebħa ta' 7–0 kontra l-<ref target="https://mt.wikipedia.org/wiki/Wolverhampton_Wanderers_FC">Wolves</ref>, it-8–1 kontra l-<ref target="https://mt.wikipedia.org/wiki/Liverpool_FC">Liverpool</ref> u ż-żewġ riżultati identiċi ta' 8–0 kontra l-<ref target="https://mt.wikipedia.org/wiki/Leicester_City_FC">Leicester City</ref> u <ref target="https://mt.wikipedia.org/wiki/Middlesbrough_FC">Middlesbrough</ref>).<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> Kejl tas-saħħa kbira tal-Arsenal ġiet murija f'Novembru 1934, meta seba' plejers tal-klabb lagħbu mal-ewwel ħdax għall-<ref target="https://mt.wikipedia.org/wiki/Tim_nazzjonali_tal-futbol_tal-Ingitlerra">Ingilterra</ref> fir-rebħa ta' 3–2 kontra ċ-<ref target="https://mt.wikipedia.org/wiki/Tazza_tad-Dinja_tal-Futbol_1934">ċampjins tad-dinja</ref> ta' dak iż-żmien, l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, f'partita li baqgħet tissejjaħ bħala l-"<ref target="https://mt.wikipedia.org/wiki/Battalja_ta'_Highbury">Battalja ta' Highbury</ref>". Dan hu rekord għal klabb Ingliż, fejn għadu fis-seħħ sal-lum il-ġurnata.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref></p>
<p>Is-suċċessi tal-Arsenal attiraw aktar pubbliku. L-istadju ta' Highbury kien kompletament ristrutturat, it-tribuni ta' Leitch (mill-1913) kienu demoliti u sostitwiti minn oħrajn moderni fi stil <ref target="https://mt.wikipedia.org/wiki/Art_deco">art deco</ref>, fejn partijiet minn dawn tal-aħħar għadhom sal-lum. Il-faċċatta tal-East Stand hi klassifikata bħala opra tat-tieni grad fil-klassifikazzjoni tal-monumenti Ingliżi,<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> u ż-żewġ faċċati kienu ġew ikkonservati fl-opra ta' trasformazzjoni ta' Highbury f'kumpless residenzjali modern. F'dak l-istess żmien, it-terrazzi tan-North Bank u dik tal-Clock End kellhom is-soqof installti. L-istadju l-ġdid irreġistra r-rekord ta' attendenza (73,295 spettatur) fid-<ref target="https://mt.wikipedia.org/wiki/9_ta'_Marzu">9 ta' Marzu</ref> <ref target="https://mt.wikipedia.org/wiki/1935">1935</ref> fl-okkażżjoni tal-partita kontra <ref target="https://mt.wikipedia.org/wiki/Sunderland_AFC">Sunderland</ref>.<ref target="https://mt.wikipedia.org/wiki/Il-Paġna_prinċipali#cite_note-attendances-43">[43]</ref></p>
<p>Id-dominanza tal-"Gunners" fid-deċennju kienet issiġillata permezz tat-tieni rebħa fl-FA Cup fl-<ref target="https://mt.wikipedia.org/wiki/Kampjonat_tal-futbol_Ingliż_1935-36">1935–36</ref>. Fil-finali rebħu 1–0 lil <ref target="https://mt.wikipedia.org/wiki/Sheffield_United_FC">Sheffield United</ref>, b'gowl ta' Drake. It-tellieqa għat-titlu nazzjonali sfumat qabel ma kien mistenni. Wara s-suċċess tal-1934–35, l-iskwadra ħasset in-nuqqas ta' Alex James, li kien irtira, fejn ma rnexxilhiex issib sostitut denju tal-kalibru tiegħu, u kif ukoll għan-nuqqas tal-plejers Herbie Roberts u Joe Hulme, fejn kienu barra mil-logħob minħabba uġigħ serju. Madanakollu, il-ħames titlu wasal ukollk fl-<ref target="https://mt.wikipedia.org/wiki/Kampjonat_tal-futbol_Ingliż_1937-38">1937–38</ref>, fejn irnexxielhom joħduh minn idejn Wolverhampton Wanderers fl-aħħar ġurnata. Dan kien is-siġill ta' deċennju memorabbli.</p>
It-Tieni Gwerra Dinjija (1939–45)
<p>Ftit qabel il-bidu tat-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, fl-1939, fil-Gran Brittanja l-futbol professjonistiku tal-ewwel livell kien sospiż u l-istaġun 1939–40 kien annullat. Highbury kien magħżul bħala stazzjoni tal-<ref target="https://mt.wikipedia.org/wiki/Air_Raid_Precautions">ARP</ref> u wara l-Clock End kienet ġiet pożizzjonata bużżieqa tal-arja pressata għall-użu militari. Waqt <ref target="https://mt.wikipedia.org/wiki/Bumbardament">bumbardament</ref> <ref target="https://mt.wikipedia.org/wiki/Nazismu">nazista</ref> fuq Londra bejn l-1940 u l-1941, bomba waqgħet fuq North Bank, fejn qerdet is-saqaf u bdiet in-nar fuq is-setaħ tagħha. Meta Highbury kien magħluq, l-Arsenal kienet tilgħab il-logħob f'darha f'<ref target="https://mt.wikipedia.org/wiki/White_Hart_Lane">White Hart Lane</ref>, l-istadju tar-rivali tagħhom <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> Il-partiti matul iż-żmien tal-gwerra ma jgħoddux mal-istatistika uffiċjali. Fil-fatt, il-kompetizzjonijiet li kienu jintlagħbu kienu fuq bażi reġjonali u ħafna drabi t-timijiet li kienu jieħdu sehem ma kinux jikkompetu fi staġun sħiħ. Ħafna plejers daħlu fil-forzi armati bħala għalliema u b'hekk kienu 'l bogħod mill-klabbs għal perjodu twil, fejn kienu jkunu mpjegati, minfok, bħala "ospiti" fi klabbs oħra. Arsenal rebħu l-<ref target="https://mt.wikipedia.org/wiki/Football_League_War_Cup">Football League War Cup South</ref> fl-1942–43 u t-titli ta' London jew Southern League fl-1939–40, fl-1941–42 u fl-1942–43.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></p>
<p>F'Novembru 1945, bil-kampjonat li jkun għadu sospiż, Arsenal kienu wieħed mit-timijiet li lgħabu kontra <ref target="https://mt.wikipedia.org/wiki/FK_Dynamo_Moscow">Dynamo Moscow</ref> f'kors ta' ġita li dan tal-aħħar għamel fir-<ref target="https://mt.wikipedia.org/wiki/Renju_Unit">Renju Unit</ref>. B'ħafna mill-plejers kienu għadhom barra minn pajjiżhom biex iservu mal-forzi armati, l-Arsenal kellha tisskjera mal-ewwel ħdax sitt plejers "ospiti", fosthom <ref target="https://mt.wikipedia.org/wiki/Stanley_Matthews">Stanley Matthews</ref> u <ref target="https://mt.wikipedia.org/wiki/Stan_Mortensen">Stan Mortensen</ref>, li wassal lit-tim ta' Dyanmo jiddikjara li fil-verità kien qed jaffronta selezzjoni Ingliża,<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> għalkemm tliet minnhom kienu mill-Galles. Dyamo stess kellhom lil <ref target="https://mt.wikipedia.org/wiki/Vsevolod_Bobrov">Vsevolod Bobrov</ref> b'self minn <ref target="https://mt.wikipedia.org/wiki/PFC_CSKA_Moscow">CDKA Moscow</ref>.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> Il-partita, f'White Hart Lane, bdiet fiċ-ċpar. Dynamo, espert teknikament, rebaħ bl-iskor ta' 4–3, anki jekk l-Arsenal kienu fil-vantaġġ 3–1 fi tmiem l-ewwel taqsima.</p>
<p>Minkejja li hemm qbil fuq ir-riżultat (imma mhux fuq il-kronaka tal-partita), dwar l-iskorers tal-partita m'hemmx qbil fuqu.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Rapporti Ingliżi allegaw li Dynamo f'punt partikulari lagħbu tnax-il plejer, u pruvat tagħmel pressjoni fuq ir-referì biex jabbanduna l-partita meta huma kienu minn taħt. Min-naħa l-oħra, ir-Russi akkużaw lill-Arsenal għal logħob falluż u kif ukoll lil <ref target="https://mt.wikipedia.org/wiki/George_Allison">George Allison</ref> li għamel imħatra bil-flus fuq ir-riżultat (akkuża li wara kien irtirata).<ref target="https://mt.wikipedia.org/wiki/Il-Paġna_prinċipali#cite_note-49">[49]</ref> Is-sitwazzjoni, b'hekk, ipproduċiet klima 'l bogħod minn waħda ta' <ref target="https://mt.wikipedia.org/wiki/Partita_ta'_ħbiberija">ħbiberija</ref>.</p>
Is-snin ta' wara l-gwerra (1945–66)
<figure><caption>Fl-1949 l-Arsenal adottaw din l-emblema ħamra, li kienet ġie mibdula fl-2002.</caption></figure>
<p>Il-gwerra ħadet il-ħajja ta' disa' plejers tal-Arsenal — li b'hekk irriżulta li kien l-aktar tim mill-aqwa diviżjoni milqut<ref target="https://mt.wikipedia.org/wiki/Il-Paġna_prinċipali#cite_note-50">[50]</ref> — u ż-żmien li kien għadda naqqas il-karriera ta' diversi oħrajn, bħal Bastin u Drake. Aktar minn hekk, id-dejn tal-kostruzzjoni tal-Highbury u l-ispejjeż biex tiġi msewwija l-ħsara kkaġunata mill-gwerra ħalla piż finanzjarju, u l-Arsenal batew għall-ewwel meta l-futbol kompetittiv reġa' beda fl-1946. Fit-tielet rawnd tal-FA Cup 1945–46 huma tilfu bl-iskor aggregat ta' 6–1 kontra l-<ref target="https://mt.wikipedia.org/wiki/West_Ham_United_FC">West Ham United</ref>, u fl-<ref target="https://mt.wikipedia.org/wiki/Kampjonat_tal-futbol_Ingliż_1946-47">1946–47</ref> il-klabb spiċċa fit-tlettax-il post tal-kampjonat, l-agħar pożizzjoni mis-sbatax-il sena preċedenti.<ref target="https://mt.wikipedia.org/wiki/Il-Paġna_prinċipali#cite_note-fchd-29">[29]</ref> George Allison iddeċieda li jirtira mill-futbol fl-aħħar tal-istaġun u kien sostitwit mill-assistent tiegħu <ref target="https://mt.wikipedia.org/wiki/Tom_Whittaker">Tom Whittaker</ref>, li kien ilu ż-żmien parti mill-klabb fejn kien diġà kowċ taħt id-diriġenza ta' Chapman.</p>
<p>Whittakker mal-ewwel kiseb suċċess, fejn rebaħ it-titlu <ref target="https://mt.wikipedia.org/wiki/Kampjonat_tal-futbol_Ingliż_1947-48">1947–48</ref>. Id-difiża, iggwidata mill-<ref target="https://mt.wikipedia.org/wiki/Kaptan_(futbol)">kaptan</ref> <ref target="https://mt.wikipedia.org/wiki/Joe_Mercer">Joe Mercer</ref>, uriet il-validità tagħha, bħal ma kienet valida l-koppja tal-attakk <ref target="https://mt.wikipedia.org/wiki/Reg_Lewis">Reg Lewis</ref>-<ref target="https://mt.wikipedia.org/wiki/Ronnie_Rooke">Ronnie Rooke</ref>. L-Arsenal, l-aħħar f'Ottubru, kien awtur ta' rimonta straordinarja u spiċċa l-istaġun seba' punti ta' vantaġġ fuq it-tieni klassifikat.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> Madanakollu, minħabba l-età tal-iskwadra li ma kinitx għadha waħda ġovanili (Rooke u Mercer kienu diġà qabżu t-tletin, bħal <ref target="https://mt.wikipedia.org/wiki/Denis_Compton">Denis</ref> u <ref target="https://mt.wikipedia.org/wiki/Leslie_Compton">Leslie Compton</ref>), ma kienx possibli suċċess fuq perjodu twil. B'hekk Whittaker għamel akkwisti ġovanili ta' <ref target="https://mt.wikipedia.org/wiki/Doug_Lishman">Doug Lishman</ref>, <ref target="https://mt.wikipedia.org/wiki/Alex_Forbes">Alex Forbes</ref> u <ref target="https://mt.wikipedia.org/wiki/Cliff_Holton">Cliff Holton</ref>.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref> Minkejja li l-Arsenal ma setgħux jikkompetu għat-titlu, bl-investimenti l-ġodda huma rebħu l-FA Cup 1949–50, b'Reg Lewis jiskorja doppjetta fir-rebħa ta' 2–0 kontra l-<ref target="https://mt.wikipedia.org/wiki/Liverpool_FC">Liverpool</ref>.</p>
<p>L-<ref target="https://mt.wikipedia.org/wiki/Kampjonat_tal-futbol_Ingliż_1951-52">1951–52</ref> ra lill-"Gunners" imorru viċin id-<hi rend="italic"><ref target="https://mt.wikipedia.org/wiki/Double">double</ref></hi>, imma spiċċaw l-istaġun mingħajr trofej. Serje ta' plejers barra mil-logħob u kalendarju mimli impenji fil-finali tal-istaġun waslu lill-Arsenal jitilfu l-aħħar żewġ partiti tal-istaġun, fosthom il-partita deċiżiva għat-titlu kontra ċ-ċampjins eventali ta' <ref target="https://mt.wikipedia.org/wiki/Manchester_United_FC">Manchester United</ref> f'<ref target="https://mt.wikipedia.org/wiki/Old_Trafford">Old Trafford</ref> fl-aħħar ġurnata tal-istaġun;<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> wara li tilfu 6–1, il-"Gunners" spiċċaw it-tielet, bl-istess numru ta' punti ma' <ref target="https://mt.wikipedia.org/wiki/Tottenham_Hotspur_FC">Tottenham</ref>.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref> Ġimgħa wara l-iskwadra ta' Whittaker affrontaw lil <ref target="https://mt.wikipedia.org/wiki/Newcastle_United_FC">Newcastle United</ref> fil-finali tal-FA Cup 1951–52, b'formazzjoni li kienet tinvolvi diversi plejers li kienu rkupraw fl-aħħar mumenti mill-uġigħ li kienu qed isofru. Fit-35 minuta <ref target="https://mt.wikipedia.org/wiki/Walley_Barnes">Walley Barnes</ref> kellu joħroġ barra minħabba rkoppa milwija (l-ebda sostituzzjonijiet ma kienu permessi dak iż-żmien). L-Arsenal, li b'hekk kienu issa b'għaxar plejers fil-grawnd, kellha ssofri wkoll in-nuqqas ta' Holton, <ref target="https://mt.wikipedia.org/wiki/Don_Roper">Roper</ref> u <ref target="https://mt.wikipedia.org/wiki/Ray_Daniel">Daniel</ref>, li  b'hekk in-numru ta' plejers tal-Arsenal naqas għal sebgħa.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref> B'vantaġġ numeriku, Newcastle rebħu b'gowl ta' <ref target="https://mt.wikipedia.org/wiki/George_Robledo">George Robledo</ref>.</p>
<p>Minkejja dan id-diżappunt, fl-<ref target="https://mt.wikipedia.org/wiki/Kampjonat_tal-futbol_Ingliż_1952-53">1952–53</ref> it-tim minn Londra kiseb is-seba' titlu tal-kampjonat, wieħed mill-aktar kumbattuti fl-istorja. Dak it-tim li kellu jsofri kien il-<ref target="https://mt.wikipedia.org/wiki/Preston_North_End_FC">Preston North End</ref> hekk kif huma ma kisbux it-titlu minħabba medja ta' gowls agħar mit-tim tal-Arsenal, wara li ż-żewġ timijiet spiċċaw l-istess fil-punti.<ref target="https://mt.wikipedia.org/wiki/Il-Paġna_prinċipali#cite_note-56">[56]</ref> Għall-bidu t-titlu kien jidher li kien se jkun ta' Preston wara li l-Arsenal tilfu kontrihom bl-iskor ta' 2–0 f'<ref target="https://mt.wikipedia.org/wiki/Deepdale">Deepdale</ref> fil-ġurnata ta' qabel tal-aħħar tal-istaġun, imma l-Arsenal irrimontaw kontra <ref target="https://mt.wikipedia.org/wiki/Burnley_FC">Burnley</ref> u rebħu
3–2, biex kisbu t-titlu għal 0.099 aktar fil-medja tal-gowls.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref> Dan kellu jkun l-aħħar trofew tal-Arsenal fis-sbatax-il sena segwenti, hekk kif il-fortuni tal-Arsenal bdew jisfumaw, partikularment wara l-mewt inaspettata ta' Tom Whittaker f'Ottubru 1956.</p>
<p>Hekk kif il-fortuni tal-klabb naqsu, huma sabu lilhom infushom mhux kapaċi li jattiraw diversi stilel tal-futbol (minbarra l-gowler tan-<ref target="https://mt.wikipedia.org/wiki/Tim_nazzjonali_tal-futbol_tal-Galles">nazzjonal Galliża</ref> <ref target="https://mt.wikipedia.org/wiki/Jack_Kelsey">Jack Kelsey</ref>) minħabba riżultati medjokri, u l-iskwadra tilfet ukoll fost l-aqwa plejers tagħha, bħal <ref target="https://mt.wikipedia.org/wiki/David_Herd">David Herd</ref>, li telqu lill-klabb għal oħrajn ta' aktar suċċess. <ref target="https://mt.wikipedia.org/wiki/Jack_Crayston">Jack Crayston</ref> u <ref target="https://mt.wikipedia.org/wiki/George_Swindin">George Swindin</ref>, eks-plejers tal-Arsenal, ħadu t-tmun tal-klabb wara t-telfa ta' Whittaker, imma ma rnexxielhomx jirreplikaw is-suċċess li kien kiseb. Barra milli spiċċaw it-tieni fl-<ref target="https://mt.wikipedia.org/wiki/Kampjonat_tal-futbol_Ingliż_1958-59">1958–59</ref> u l-ħames fl-<ref target="https://mt.wikipedia.org/wiki/Kampjonat_tal-futbol_Ingliż_1955-56">1955–56</ref> u fl-<ref target="https://mt.wikipedia.org/wiki/Kampjonat_tal-futbol_Ingliż_1956-57">1956–57</ref>, l-Arsenal is-soltu kien jikklassifika f'nofs il-klassifika.<ref target="https://mt.wikipedia.org/wiki/Il-Paġna_prinċipali#cite_note-fchd-29">[29]</ref> Il-klabb lanqas kellu suċċess fl-FA Cup — wara li laħqu l-finali fl-1951–52, l-Arsenal ma marrux aktar mill-kwarti tal-finali sal-1970–71.<ref target="https://mt.wikipedia.org/wiki/Il-Paġna_prinċipali#cite_note-fchd-29">[29]</ref> Biex tkompli tgħarraqha, ir-rivali tagħhom tat-Tottenham Hotspur rebħu l-kampjonat u t-tazza nazzjonali fl-<ref target="https://mt.wikipedia.org/wiki/Kampjonat_tal-futbol_Ingliż_1960-61">1960–61</ref>.</p>
<p>Fl-1962 l-Arsenal għamlu mossa riskjuża hekk kif innominaw bħala kowċ lill-eks-kaptan tat-tim nazzjonali Ingliż u ta' Wolverhampton <ref target="https://mt.wikipedia.org/wiki/Billy_Wright">Billy Wright</ref>, minkejja n-nuqqas ta' esperjenza bħala kowċ u l-fatt li ma kienx jaf l-ambjent. Bħaż-żewġ predeċessuri tiegħu, Wright ma tantx ġab suċċessi, anki jekk taħt it-tmexxija tiegħu l-klabb idebutta fil-kompetizzjonijiet <ref target="https://mt.wikipedia.org/wiki/UEFA">Ewropej</ref>, preċiżament fit-<ref target="https://mt.wikipedia.org/wiki/Tazza_tal-Fieri_1963-64">1963–64</ref>, grazzi għas-seba' post miksub fl-<ref target="https://mt.wikipedia.org/wiki/Kampjonat_tal-futbol_Ingliż_1962-63">1962–63</ref>.<ref target="https://mt.wikipedia.org/wiki/Il-Paġna_prinċipali#cite_note-fchd-29">[29]</ref> Fl-<ref target="https://mt.wikipedia.org/wiki/Kampjonat_tal-futbol_Ingliż_1965-66">aħħar staġun</ref> ta' Wright l-Arsenal ikklassifika fl-erbatax-il post, l-agħar pożizzjoni tas-36 sena preċedenti, u rreġistrat l-inqas attendenza ta' kull żmien f'Highbury — 4,554 spettatur kontra l-<ref target="https://mt.wikipedia.org/wiki/Leeds_United_FC">Leeds United</ref> fil-<ref target="https://mt.wikipedia.org/wiki/5_ta'_Mejju">5 ta' Mejju</ref> <ref target="https://mt.wikipedia.org/wiki/1966">1966</ref>.<ref target="https://mt.wikipedia.org/wiki/Il-Paġna_prinċipali#cite_note-attendances-43">[43]</ref><ref target="https://mt.wikipedia.org/wiki/Il-Paġna_prinċipali#cite_note-58">[58]</ref> L-uniku plejer tal-Arsenal li kien parti mit-tim nazzjonali Ingiż rebbieħ tat-<ref target="https://mt.wikipedia.org/wiki/Tazza_tad-Dinja_tal-Futbol_1966">Tazza tad-Dinja 1966</ref> li sar ġewwa l-Ingilterra stess kien <ref target="https://mt.wikipedia.org/wiki/George_Eastham">George Eastham</ref>, li ma lagħab fl-ebda mument tat-turnew.<ref target="https://mt.wikipedia.org/wiki/Il-Paġna_prinċipali#cite_note-59">[59]</ref> Wright kien eżonerat fis-sajf tal-1966<ref target="https://mt.wikipedia.org/wiki/Il-Paġna_prinċipali#cite_note-60">[60]</ref> u kien sostitwit mill-<ref target="https://mt.wikipedia.org/wiki/Fiżjoterapista">fiżjoterapista</ref> tal-klabb <ref target="https://mt.wikipedia.org/wiki/Bertie_Mee">Bertie Mee</ref>. Mee għamel żvolta kbira, fejn iggwida lil-klabb kemm għas-suċċess fl-Ewropa u anki f'pajjiżhom fil-ħames snin suċċessivi.</p>
Ara wkoll
<list type="unordered"><item><ref target="https://mt.wikipedia.org/wiki/Storja_ta'_Arsenal_FC_(1966–preżent)">Storja ta' Arsenal FC (1966–preżent)</ref></item></list>


Biblijografija
<list type="unordered"><item>Bernard Joy (1952). <hi rend="italic">Forward Arsenal!</hi>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Jem Maidment (2005). <hi rend="italic">The Official Arsenal 100 Greatest Games</hi>. <ref target="https://mt.wikipedia.org/wiki/Special:BookSources/0600613763">ISBN 0-600-61376-3</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Alan Roper (2003). <hi rend="italic">The Real Arsenal Story: In the Days of Gog</hi>. <ref target="https://mt.wikipedia.org/wiki/Special:BookSources/0954625900">ISBN 0-9546259-0-0</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Phil Soar; Martin Tyler (2005). <hi rend="italic">The Official Illustrated History of Arsenal</hi>. <ref target="https://mt.wikipedia.org/wiki/Special:BookSources/0600613445">ISBN 0-600-61344-5</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)Manutenzjoni CS1: iktar minn isem wieħed: authors list (<ref target="https://mt.wikipedia.org/wiki/Kategorija:Manutenzjoni_CS1:_iktar_minn_isem_wieħed:_authors_list">link</ref>)</item>
<item>Jon Spurling (2004). <hi rend="italic">Rebels For The Cause: The Alternative History of Arsenal Football Club</hi>. <ref target="https://mt.wikipedia.org/wiki/Special:BookSources/0575400153">ISBN 0-575-40015-3</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item>
<item>Graham Weaver (2005). <hi rend="italic">Gunners' Glory: 14 Milestones in Arsenal's History</hi>. <ref target="https://mt.wikipedia.org/wiki/Special:BookSources/1840186674">ISBN 1-84018-667-4</ref>.Parametru mhux magħruf |publikatur= injorat (forsi ridt tuża |pubblikatur= minflok) (<ref target="https://mt.wikipedia.org/wiki/Għajnuna:Żbalji_CS1#parameter_ignored_suggest">għajnuna</ref>)</item></list>
</text></body></html>