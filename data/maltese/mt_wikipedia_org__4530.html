<html><body><text id="wikipedia_mt_wikipedia_org__4530.html" ns="0" revid="215259" sourceurl="https://mt.wikipedia.org/wiki/Fenek_tal-istrixxi_ta%27_Sumatra" title="Fenek tal-istrixxi ta' Sumatra" type="wikipedia">Fenek tal-istrixxi ta' Sumatra
<p>Il-<hi rend="bold">Fenek tal-istrixxi ta' Sumatra</hi> (<hi rend="italic">Nesolagus netscheri</hi>), magħruf ukoll bħala <hi rend="bold">Fenek tal-widnejn qosra ta' Sumatra</hi> jew <hi rend="bold">Fenek Sumatran</hi>, huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Erbivoru">erbivoru</ref> tal-familja <ref target="https://mt.wikipedia.org/wiki/Leporidae">Leporidae</ref>, fl-ordni <ref target="https://mt.wikipedia.org/wiki/Lagomorpha">Lagomorpha</ref>.</p>
<p>Dan il-<ref target="https://mt.wikipedia.org/wiki/Fenek">fenek</ref> huwa ristrett għal foresti tal-muntanja fil-Punent u l-Lbiċ ta' <ref target="https://mt.wikipedia.org/wiki/Sumatra">Sumatra</ref>, hemm rekord wieħed biss fl-1972 mill-<ref target="https://mt.wikipedia.org/wiki/Park_Nazzjonali_ta'_Gunung_Leuser">Park Nazzjonali ta' Gunung Leuser</ref> u rapport ta' avvistament fl-1978 fil-qrib tal-<ref target="https://mt.wikipedia.org/wiki/Muntanja_Kerinci">Muntanja Kerinci</ref>. Kważi r-rekords kollha ta' din l-ispeċi ġejjin minn żoni fejn ikabbru l-pjanti tat-te u l-kafe fejn il-foresta ġiet maqtugħha, f'għoli ta' bejn 600 u 1,600 metru. L-ambjent huwa kollu foresta tal-muntanja li tikber fuq ħamrija vulkanika u l-Fenek tal-istrixxi ta' Sumatra jiekol il-ħxejjex li jikbru fil-livell ta' taħt is-siġar u mhux fejn hemm il-ftuħ jew saret xi tip ta' deforestazzjoni. Dan il-fenek huwa <ref target="https://mt.wikipedia.org/wiki/Notturn">notturn</ref> u matul il-ġurnata jistaħba f'bejtiet jew f'toqob taħt l-art qalb l-għeruq tas-siġar. </p>
<p>Il-Fenek tal-istrixxi ta' Sumatra huwa imniżżel bħala speċi f'periklu kritiku ta' estinzjoni minħabba telf ta' abitat minn deforestazzjoni. Minn dan il-fenek ftit li xejn inqabdu eżemplari u ħafna drabi jkunu għaddew snin twal bejniethom u l-unika Fenek Sumatran li nżamm barra mill-ambjent naturali tiegħu miet fi ftit żmien. Dan kien maħsub li huwa fenek monotipiku, l-unika speċi fil-ġeneru <hi rend="italic"><ref target="https://mt.wikipedia.org/wiki/Nesolagus">Nesolagus</ref></hi> sakemm ftit snin ilu instab il-<ref target="https://mt.wikipedia.org/wiki/Fenek_tal-istrixxi_ta'_Annam">Fenek tal-istrixxi ta' Annam</ref> (<hi rend="italic">Nesolagus timminsi</hi>), fil-muntanji ta' Annamite bejn <ref target="https://mt.wikipedia.org/wiki/Laos">Laos</ref> u <ref target="https://mt.wikipedia.org/wiki/Vjetnam">Vjetnam</ref>.</p>
Distribuzzjoni
<p>Il-Fenek tal-istrixxi ta' Sumatra huwa speċi ta' fenek rari ħafna <ref target="https://mt.wikipedia.org/wiki/Endemiku">endemiku</ref> tal-<ref target="https://mt.wikipedia.org/wiki/Indoneżja">Indoneżja</ref> li jinsab biss fil-foresta tal-<ref target="https://mt.wikipedia.org/wiki/Muntanji_Barisan">Muntanji Barisan</ref> fil-Punent tal-gżira ta' <ref target="https://mt.wikipedia.org/wiki/Sumatra">Sumatra</ref>. </p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item>Familja <ref target="https://mt.wikipedia.org/wiki/Leporidae">Leporidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Nesolagus">Nesolagus</ref></hi>
<list type="unordered"><item><hi rend="bold">Fenek tal-istrixxi ta' Sumatra</hi> jew <hi rend="bold">Fenek tal-widnejn qosra ta' Sumatra</hi>, <hi rend="italic">Nesolagus netscheri</hi></item></list></item></list></item></list></item></list>
Referenzi
<list type="unordered"><item><ref target="http://www.iucnredlist.org/details/14662/0"><hi rend="italic">Nesolagus netscheri</hi></ref> fuq il-Lista Ħamra tal-IUCN 2006.</item></list>
</text></body></html>