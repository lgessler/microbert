<html><body><text id="wikipedia_mt_wikipedia_org__27100.html" ns="0" revid="270097" sourceurl="https://mt.wikipedia.org/wiki/Austin_Camilleri" title="Austin Camilleri" type="wikipedia">Austin Camilleri

<p><hi rend="bold">Austin Camilleri</hi> twieled fl-1972<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> huwa artist <ref target="https://mt.wikipedia.org/wiki/Maltin">Malti</ref> li jaħdem fil-ħolqien tal-installazzjonijiet, fil-<ref target="https://mt.wikipedia.org/wiki/Pittura">pittura</ref>, fit-tpinġija, fis-settur awdjoviżiv u fl-<ref target="https://mt.wikipedia.org/wiki/Skultura">iskultura</ref>. </p>
Bijografija
<p>Austin Camilleri twieled fl-1972. Huwa trabba mill-ġenituri Għawdxin tiegħu f'<ref target="https://mt.wikipedia.org/wiki/Għawdex">Għawdex</ref> iżda nannuh Wistin Camilleri (1885-1979)<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li kien l-ewwel artist fl-arblu tar-razza tal-familja tiegħu, kien Malti ta' nisel <ref target="https://mt.wikipedia.org/wiki/Franza">Franċiż</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Huwa studja fl-<ref target="https://mt.wikipedia.org/wiki/Università_ta'_Malta">Università ta' Malta</ref> u fl-Akkademja <ref target="https://mt.wikipedia.org/wiki/Pietro_Vannucci">Pietro Vannucci</ref> f'<ref target="https://mt.wikipedia.org/wiki/Perugia">Perugia</ref>, l-<ref target="https://mt.wikipedia.org/wiki/Italja">Italja</ref>.</p>
<p>Camilleri tella' u kien il-kuratur ta' wirjiet u ħoloq għadd ta' avvenimenti interdixxiplinari fejn sikwit ħadem ma' awturi, <ref target="https://mt.wikipedia.org/wiki/Kompożitur">kompożituri</ref>, atturi, <ref target="https://mt.wikipedia.org/wiki/Arkitett">arkitetti</ref> u koreografi, flimkien magħhom jew b'mod separat. Huwa waqqaf 356, huwa membru fundatur ta' StArt, Fundazzjoni Klula u ISTRA Foundation u huwa lettur mhux permanenti fil-Fakultà għall-Ambjent Mibni tal-Università ta' Malta.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Austin Camilleri jgħix f'Għawdex u jaħdem l-iktar f'<ref target="https://mt.wikipedia.org/wiki/Malta">Malta</ref> u fl-Italja.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Wirjiet
<p>Ix-xogħlijiet tiegħu ġew esebiti fil-Wirja Biennali ta' <ref target="https://mt.wikipedia.org/wiki/Venezja">Venezja</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, fil-Wirja Biennali tal-<ref target="https://mt.wikipedia.org/wiki/Baħar_Mediterran">Mediterran</ref>, fil-Wirja Biennali ta' Artraker u fil-Wirja Biennali għall-Artisti Żgħażagħ. Barra minn hekk, ix-xogħlijiet tiegħu ntwerew fi spettakli fil-Gallerija ta<ref target="https://mt.wikipedia.org/wiki/L-Arti">l-Arti</ref> Viżiva f'<ref target="https://mt.wikipedia.org/wiki/New_Delhi">New Delhi</ref>, l-<ref target="https://mt.wikipedia.org/wiki/Indja">Indja</ref>; fiċ-Ċentru Henderson f'<ref target="https://mt.wikipedia.org/wiki/Beijing">Beijing</ref>, iċ-Ċina; f'CENTRALE (iċ-Ċentru Ewropew għall-Arti Kontemporanja), fil-<ref target="https://mt.wikipedia.org/wiki/Mużew">Mużew</ref> Botaniku u fil-<ref target="https://mt.wikipedia.org/wiki/Pjazza">Pjazza</ref> Fontainas fi <ref target="https://mt.wikipedia.org/wiki/Brussell">Brussell</ref>, il-<ref target="https://mt.wikipedia.org/wiki/Belġju">Belġju</ref>; fil-Mużew tal-Arti Kontemporanja fi Cluj-Napoca, ir-<ref target="https://mt.wikipedia.org/wiki/Rumanija">Rumanija</ref>; f'Apollonia fi <ref target="https://mt.wikipedia.org/wiki/Strasburgu">Strasburgu</ref>, f'Galerie GNG f'<ref target="https://mt.wikipedia.org/wiki/Pariġi">Pariġi</ref> u fil-Fondation Villa Datris f'L’Isle sur la Sorgue, Franza; fil-Palais Liechtenstein f'Feldkirch, l-<ref target="https://mt.wikipedia.org/wiki/Awstrija">Awstrija</ref>; fil-Mużew tal-<ref target="https://mt.wikipedia.org/wiki/Belt_tal-Vatikan">Vatikan</ref> u fil-Wirja Biennali tal-Artisti Żgħażagħ, f'<ref target="https://mt.wikipedia.org/wiki/Ruma">Ruma</ref>, u fil-kumpless tal-Mużew Arkeoloġiku ta' <ref target="https://mt.wikipedia.org/wiki/Lipari">Lipari</ref>, fil-Mużew Ċiviku ta' Nichelino, fil-Biblijoteka Universitarja ta' <ref target="https://mt.wikipedia.org/wiki/Torino">Torino</ref>, fil-Biblijoteka Nazzjonali f'Ruma u f'<ref target="https://mt.wikipedia.org/wiki/Cosenza">Cosenza</ref>, f'Villa Maser fi <ref target="https://mt.wikipedia.org/wiki/Treviso">Treviso</ref>, l-Italja; fil-Kwartieri Ġenerali tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref> u fil-Gallerija SAI fil-<ref target="https://mt.wikipedia.org/wiki/Belt_ta'_New_York">Belt ta' New York</ref>, l-<ref target="https://mt.wikipedia.org/wiki/Stati_Uniti">Istati Uniti</ref>; fil-Palazz ta' San Ġakbu f'<ref target="https://mt.wikipedia.org/wiki/Londra">Londra</ref>, ir-<ref target="https://mt.wikipedia.org/wiki/Renju_Unit">Renju Unit</ref>; fid-WTC fi <ref target="https://mt.wikipedia.org/wiki/Stokkolma">Stokkolma</ref> u fil-Mużew ta' Kalmar fl-<ref target="https://mt.wikipedia.org/wiki/Żvezja">Iżvezja</ref>; fil-Palais des Nations, f'<ref target="https://mt.wikipedia.org/wiki/Ġinevra">Ġinevra</ref>, l-<ref target="https://mt.wikipedia.org/wiki/Żvizzera">Iżvizzera</ref>; f'Inguat, il-Belt ta' Gwatemala, il-<ref target="https://mt.wikipedia.org/wiki/Gwatemala">Gwatemala</ref>; fil-Grote Kerk ta' <ref target="https://mt.wikipedia.org/wiki/Den_Haag">Den Haag</ref>, in-<ref target="https://mt.wikipedia.org/wiki/Pajjiżi_l-Baxxi">Netherlands</ref>; u fil-Knisja ta' Santa Kjara, ir-Repubblika ta' <ref target="https://mt.wikipedia.org/wiki/San_Marino">San Marino</ref>.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Barra minn hekk, esebixxa xogħol pubbliku fil-Ġnien tan-Nazzjonijiet f'<ref target="https://mt.wikipedia.org/wiki/Ramallah">Ramallah</ref>, il-<ref target="https://mt.wikipedia.org/wiki/Palestina">Palestina</ref>; f'Beith Shemesh, f'<ref target="https://mt.wikipedia.org/wiki/Ġerusalemm">Ġerusalemm</ref>, <ref target="https://mt.wikipedia.org/wiki/Iżrael">Iżrael</ref>; fil-Palais Kherredine f'<ref target="https://mt.wikipedia.org/wiki/Tunis">Tunis</ref> u fil-Palais Abdelliya, f'La Marsa, it-<ref target="https://mt.wikipedia.org/wiki/Tuneżija">Tuneżija</ref>; fil-Munchen Kunstelerhaus fi Munich, fil-Galerie Bagnato u fil-Kulturzentrum f'Konstanz, il-<ref target="https://mt.wikipedia.org/wiki/Ġermanja">Ġermanja</ref>; kif ukoll fil-Mużew Nazzjonali tal-Belle Arti, fil-Mużew Marittimu, fil-Mużew tal-Arkeoloġija u fil-Fondazzjoni tal-Arti Kontemporanja f'Malta.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Xogħlijiet
Xogħlijiet ewlenin
<list type="unordered"><item><hi rend="italic">Sacredaustin</hi> (April 1998), installazzjoni b'ħajt tal-konkos fil-<ref target="https://mt.wikipedia.org/wiki/Knisja_Kattolika">Knisja Kattolika</ref> ta' San Ġakbu, f'Għawdex</item>
<item><hi rend="italic">Convalescence of an interrupted conundrum</hi> (2003), installazzjoni bi statwi tal-festa ta' nannuh imġeżwrin fil-plastik ġo spazju klawstrofobiku.</item>
<item><hi rend="italic">Leanbh=baby / Prayer</hi> (2001/2002), rużarju tal-aluminju fondut b'irjus ta' tarbija minflok żibeġ.</item>
<item><hi rend="italic">Deposition</hi> (2006), installazzjoni bi projezzjoni doppja ta' filmat ta' sitt minuti u għoxrin sekonda, b'ħamsin sekonda pawża bejniethom fil-Kulturzentrum ta' Kostanz, il-Ġermanja.</item>
<item><hi rend="italic">Kelmabejntnejn</hi> (2008), żejt fuq it-tila bi struzzjonijiet bl-email fl-MCA, il-<ref target="https://mt.wikipedia.org/wiki/Il-Marsa">Marsa</ref>.</item>
<item><hi rend="italic">Homo immortalis</hi> (2011), disa' busti ta' dittaturi dinjin, mgħottijin u magħmula mill-ġibs ta' Pariġi u mill-irħam ta' Carrara.</item>
<item><hi rend="italic">Milk</hi> (2012), xogħol bir-rakkmu.</item>
<item><hi rend="italic">Bloħladawl</hi> (2014)<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, proġett ta' <ref target="https://mt.wikipedia.org/wiki/Monument">monument</ref> kunċettwali f'foss qrib il-Forti ta' Sant'Iermu, biex jiċċelebra l-erbgħin anniversarju minn mindu Malta saret repubblika.</item>
<item><hi rend="italic">Stones</hi> (1999), diversi blatiet fil-Gżejjer Maltin indurati bil-folji tad-deheb ta' 22 ct.</item>
<item><hi rend="italic">Ghost trip series</hi> (2015), filmat u sensiela ta' xogħlijiet fuq il-karta; esposti fiċ-Ċentru ta' Henderson f'Beijing, iċ-Ċina<hi rend="italic">.</hi></item>
<item><hi rend="italic">Sebgħa</hi> (2017), serje ta' tinqix fil-blat naturali minn seba' <ref target="https://mt.wikipedia.org/wiki/Poeżija">poeżiji</ref> ta' sitt <ref target="https://mt.wikipedia.org/wiki/Poeta">poeti</ref> Maltin, <ref target="https://mt.wikipedia.org/wiki/Rużar_Briffa">Rużar Briffa</ref>, <ref target="https://mt.wikipedia.org/wiki/Norbert_Buġeja">Norbert Bugeja</ref>, <ref target="https://mt.wikipedia.org/wiki/Claudia_Gauci">Claudia Gauci</ref>, <ref target="https://mt.wikipedia.org/wiki/Maria_Grech_Ganado">Maria Grech Ganado</ref>, <ref target="https://mt.wikipedia.org/wiki/Adrian_Grima">Adrian Grima</ref>, u <ref target="https://mt.wikipedia.org/wiki/Daniel_Massa">Daniel Massa</ref>, u mill-grupp mużikali Brikkuni, f'postijiet differenti fil-Gżejjer Maltin.</item>
<item><hi rend="italic">Night has fallen</hi> (2016-2017), installazzjoni b'neon fiżiku u b'neon diġitali flimkien ma' filmat HD f'ħin reali; ikkummissjonat għall-wirja Malta - Land of Sea, fil-BOZAR, Brussell, il-Belġju.</item>
<item><hi rend="italic">Żieme</hi> (2014), installazzjoni temporanja ta' <ref target="https://mt.wikipedia.org/wiki/Statwa">statwa</ref> permanenti ta' <ref target="https://mt.wikipedia.org/wiki/Żiemel">żiemel</ref> bi tliet saqajn, magħmula bil-bronż, li fl-2014 ġiet installata qrib <ref target="https://mt.wikipedia.org/wiki/Bieb_il-Belt">Bieb il-Belt</ref>, quddiem il-binja tal-Parlament ta' Malta fil-<ref target="https://mt.wikipedia.org/wiki/Valletta">Belt Valletta</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, u fl-2016 ġiet installata f'Kalmar, l-Iżvezja<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, u fl-2021 ġiet installata fi <ref target="https://mt.wikipedia.org/wiki/Krakovja">Krakovja</ref>, il-<ref target="https://mt.wikipedia.org/wiki/Polonja">Polonja</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></item>
<item><hi rend="italic">Disgħa</hi> (2018), serje ta' tinqix fil-blat naturali minn disa' poeżiji differenti ta' poeti Maltin bit-titli u fil-postijiet li ġejjin: <hi rend="italic">Mhix</hi> f'residenza privata fil-<ref target="https://mt.wikipedia.org/wiki/Wardija">Wardija</ref>, <hi rend="italic">Għadira</hi> f'sit ta' żvilupp f'<ref target="https://mt.wikipedia.org/wiki/Tas-Sliema">Tas-Sliema</ref>, <hi rend="italic">L-Aħħar</hi> f'irdum bejn <ref target="https://mt.wikipedia.org/wiki/Sannat">Sannat</ref> u l-<ref target="https://mt.wikipedia.org/wiki/Munxar">Munxar</ref>, <hi rend="italic">Mappa</hi> f'barriera fil-<ref target="https://mt.wikipedia.org/wiki/Qala">Qala</ref>, <hi rend="italic">Pajjiżi</hi> f'moll tal-konkos f'<ref target="https://mt.wikipedia.org/wiki/Kemmuna">Kemmuna</ref>, <hi rend="italic">Ferħ</hi> fis-salini ta' <ref target="https://mt.wikipedia.org/wiki/Marsaxlokk">Marsaxlokk</ref>, <hi rend="italic">Fossila</hi> fit-tafal ta' <ref target="https://mt.wikipedia.org/wiki/Għar_Qawqla">Għar Qawqla</ref> f'Għawdex, <hi rend="italic">Ħin</hi> fil-blat artab fil-Forti ta' Sant'Iermu fil-Belt Valletta, u <hi rend="italic">Xemx</hi> f'sit ta' żvilupp fil-<ref target="https://mt.wikipedia.org/wiki/Mosta">Mosta</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item></list>
Kollaborazzjonijiet
<list type="unordered"><item><hi rend="italic">The Hate Politik</hi> (2015), spettaklu li jinkludi ż-<ref target="https://mt.wikipedia.org/wiki/Żfin">żfin</ref>, il-<ref target="https://mt.wikipedia.org/wiki/Mużika">mużika</ref>, l-arti viżiva u t-teatru f'daqqa; flimkien ma' Kenneth Spiteri, Mario Sammut u Tommi Zueggin.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item></list>
</text></body></html>