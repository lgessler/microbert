<html><body><text id="wikipedia_mt_wikipedia_org__25719.html" ns="0" revid="268937" sourceurl="https://mt.wikipedia.org/wiki/Forti_ta%27_Bahla" title="Forti ta' Bahla" type="wikipedia">Forti ta' Bahla<figure><caption>Veduta tal-Forti ta' Bahla</caption></figure>
<p>Il-<hi rend="bold">Forti ta' Bahla</hi> (bl-<ref target="https://mt.wikipedia.org/wiki/Lingwa_Għarbija">Għarbi</ref>: قلعة بهلاء‎; traslitterat: Qal'at Bahla) huwa wieħed minn erba' fortijiet storiċi (flimkien ma' dawk ta' <ref target="https://mt.wikipedia.org/wiki/Nizwa">Nizwa</ref>, <ref target="https://mt.wikipedia.org/wiki/Rustaq">Rustaq</ref> u <ref target="https://mt.wikipedia.org/wiki/Izki">Izki</ref><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>) li jinsabu taħt il-muntanji ta' Hajar Al Gharbiyah u l-<ref target="https://mt.wikipedia.org/wiki/Jebel_Akhdar">Jebel Akhdar</ref> fl-Oman u l-uniku <ref target="https://mt.wikipedia.org/wiki/Forti">forti</ref> fil-lista ta' <ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> mill-<ref target="https://mt.wikipedia.org/wiki/Oman">Oman</ref> li ġie miżjud fl-1987.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<p>Il-forti x'aktarx li nbena bejn is-sekli 12 u 15 mit-tribù ta' <ref target="https://mt.wikipedia.org/wiki/Banu_Nebhan">Banu Nebhan</ref> li kienet tgħix fiż-żona dak iż-żmien u kienet magħrufa għall-<ref target="https://mt.wikipedia.org/wiki/Kummerċ">kummerċ</ref> tal-<ref target="https://mt.wikipedia.org/wiki/Frankinċens">frankinċens</ref>. Flimkien mal-Forti ta' Bahla, hemm il-fdalijiet ta' ċittadella biswit oasi tat-<ref target="https://mt.wikipedia.org/wiki/Tamal">tamal</ref> u tal-għelieqi bl-għelejjel u bil-<ref target="https://mt.wikipedia.org/wiki/Frott">frott</ref>, kif ukoll fdalijiet ta' ħajt antik ta' xi 13-il kilometru li kien jiddefendi ċ-ċittadella flimkien mal-forti.</p>
<figure><caption>Id-daħla Bab A'Sabah</caption></figure>
<p>Iċ-ċittadella biswit <ref target="https://mt.wikipedia.org/wiki/Oasi">oasi</ref> tant kienet tinsab f'pożizzjoni strateġika mħarsa mill-muntanji u mill-fortifikazzjonijiet, li matul id-dinastija tal-<ref target="https://mt.wikipedia.org/wiki/Kaliffat">kaliffat</ref> tal-<ref target="https://mt.wikipedia.org/wiki/Abbasidi">Abbasidi</ref>, li Bahla kienet is-sede tal-gvernatur tal-Oman. Il-forti kien jintuża bħala r-residenza tal-gvernatur u bħala l-kwartieri ġenerali tal-gwardjani tiegħu. Matul perjodi differenti fl-istorja, saru diversi żidiet ta' binjiet u modifiki fil-forti.</p>
<p>Instabu numru ta' artefatti li jmorru lura għall-Żmien il-<ref target="https://mt.wikipedia.org/wiki/Bronż">Bronż</ref> fl-Oman, meta l-pajjiż kien magħruf bħala Magan. Barra minn hekk, il-pajjiż dak iż-żmien kien famuż għall-produzzjoni tar-<ref target="https://mt.wikipedia.org/wiki/Ram">ram</ref> u kellu rabtiet kummerċjali stabbilit ferm maċ-ċivilizzazzjonijiet tal-<ref target="https://mt.wikipedia.org/wiki/Mesopotamja">Mesopotamja</ref>, ta' <ref target="https://mt.wikipedia.org/wiki/Dilmun">Dilmun</ref> u tal-<ref target="https://mt.wikipedia.org/wiki/Indù">Indù</ref>. Kien anke żmien meta l-<ref target="https://mt.wikipedia.org/wiki/Agrikoltura">agrikoltura</ref> fl-oasi kienet qabdet sew.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Peress li l-forti nbena bil-brikks magħmula bit-<ref target="https://mt.wikipedia.org/wiki/Tajn">tajn</ref> u bit-<ref target="https://mt.wikipedia.org/wiki/Tiben">tiben</ref>, l-<ref target="https://mt.wikipedia.org/wiki/Erożjoni">erożjoni</ref> u ż-żmien ma damux wisq biex jagħmlu l-ħsara. Għalhekk, minħabba l-istat tiegħu, il-forti tqiegħed fil-Lista ta' Siti ta' Wirt Dinji tal-<ref target="https://mt.wikipedia.org/wiki/UNESCO">UNESCO</ref> fil-Periklu fl-1988<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, sena wara li ddaħħal fil-lista tas-Siti ta' Wirt Dinji, sabiex isiru xi xogħlijiet ta' restawr mill-iktar fis. Madankollu, l-ewwel xogħlijiet ta' restawr kien kontroversjali ferm.</p>
Struttura
<p>Il-forti fih tliet partijiet ewlenin: Al-Qasabah, l-iktar parti antika tal-forti b'influwenzi mis-<ref target="https://mt.wikipedia.org/wiki/Sassanidi">Sassanidi</ref>; Bait al-Hadith jew ‘dar ġdida' li nbniet mid-<ref target="https://mt.wikipedia.org/wiki/Dinastrija_Ya'riba">dinastrija Ya'riba</ref> (1624-1743); u Bait Al-Jabal li nbniet fis-seklu 18. Id-daħla prinċipali hija Bab A'Sabah.</p>
<p>Il-forti fih tliet karatteristiċi difensivi ewlenin li kienu jintużaw fil-fortifikazzjonijiet tad-<ref target="https://mt.wikipedia.org/wiki/Deżert">deżert</ref>: it-toqob tal-<ref target="https://mt.wikipedia.org/wiki/Mewt">mewt</ref> fuq id-daħla, li minnhom is-suldati jew il-popolin kienu jferrgħu ġulepp jagħli tad-<hi rend="italic">dibs</hi> (ġulepp tat-tamal) fuq kull min kien jipprova jinvadi l-forti; il-bokkaporti moħbija eżatt wara l-bibien jew bejn tarġa u oħra, bi bjar fondi taħthom; u toqob fil-ħitan li minnhom setgħu jiddaħħlu s-snieter biex jisparaw minnhom u fl-istess ħin il-ħajt jilqalhom it-tiri mill-għadu. L-iktar struttura għolja fil-forti hija Burj A'Rih (it-torri tar-riħ). Dan it-torri kien joffri veduta panoramika tal-oasi kollha mdawra bil-muntanji u minnu l-għassiesa setgħu jilmħu mill-bogħod xi attakk potenzjali.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Il-Forti ta' Bahla qabel ir-restawr tal-1995</caption></figure>
<p>Biswit il-forti hemm ukoll <ref target="https://mt.wikipedia.org/wiki/Moskea">moskea</ref> antika b'karatteristiċi <ref target="https://mt.wikipedia.org/wiki/Iżlam">Iżlamiċi</ref> dekorattivi, iskrizzjonijiet u <ref target="https://mt.wikipedia.org/wiki/Inċiżjoni">inċiżjonijiet</ref> fuq il-ħitan <ref target="https://mt.wikipedia.org/wiki/Kaħħal">imkaħħal</ref> bil-<ref target="https://mt.wikipedia.org/wiki/Ġibs">ġibs</ref>.</p>
Restawr
<p>L-ewwel xogħlijiet ta' restawr fil-bidu tas-snin 90 tas-seklu 20 kienu kontroversjali ferm minħabba li ntuża tkaħħil bil-<ref target="https://mt.wikipedia.org/wiki/Konkoż">konkoż</ref> minflok it-tkaħħil tradizzjonali bit-tajn u bit-tiben imsejjaħ <hi rend="italic">juss</hi>. </p>
<p>Jingħad li t-tentattiv ta' preservazzjoni tal-1995 kien saħansitra rinnovazzjoni iktar milli restawr u partijiet mill-forti ġew jidhru qishom xi kostruzzjoni ġdida. Biex tkompli tgħaxxaq, ir-rinnovazzjoni bdiet mingħajr ma sar stħarriġ arkeoloġiku, topografiku, arkitetturali jew tekniku.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Sit ta' Wirt Dinji
<p>Il-Forti ta' Bahla sar Sit ta' Wirt Dinji fl-1987 abbażi tal-<hi rend="bold">kriterju (iv)</hi> tal-għażla tal-UNESCO: "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem". Dan għaliex il-Forti ta' Bahla u l-insedjament fl-oasi ta' Bahla huma eżempju straordinarju ta' kumpless arkitetturali difensiv li permezz tiegħu tribù dominanti rnexxielha tikseb il-prosperità fl-Oman u fil-Peniżola Għarbija matul il-perjodu <ref target="https://mt.wikipedia.org/wiki/Medjuevu">Medjevali</ref> Iżlamiku.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>