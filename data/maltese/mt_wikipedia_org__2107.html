<html><body><text id="wikipedia_mt_wikipedia_org__2107.html" ns="0" revid="266003" sourceurl="https://mt.wikipedia.org/wiki/%C4%A6al_Balzan" title="Ħal Balzan" type="wikipedia">Ħal Balzan

<p><hi rend="bold">Ħal Balzan</hi> huwa villaġġ fiċ-ċentru ta' <ref target="https://mt.wikipedia.org/wiki/Malta">Malta</ref>. Flimkien ma' <ref target="https://mt.wikipedia.org/wiki/Ħ'Attard">Ħ'Attard</ref> u <ref target="https://mt.wikipedia.org/wiki/Ħal_Lija">Ħal Lija</ref>, jifforma parti mit-"Tlett Villaġġi". Ir-raħal kien jikkonsisti fi ftit djar u għelieqi, iżda maż-żmien kiber u fis-seklu 17 sar parroċċa.  Fl-2019 gew registrati 4,768 abitant.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Etimoloġija
<p>F’Malta, ħafna ismijiet tal-irħula huma identiċi għal ċerti kunjomijiet tal-familja, bħal Attard u Lija. Għalhekk, xi wħud jemmnu li r-raħal ta' Ħal Balzan wiret ismu minn familja li kunjomha kien Balzan. Balsan (Balzan) letteralment tfisser kollettur tat-taxxa jew kollettur tal-kontribuzzjonijiet. Il-kollettur tat-taxxa dak iż-żmien probabbli kien jgħix f'Ħal-Balzan li kien jifforma parti minn Birkirkara.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Wirt Storiku u Kultura
<p>
Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_53_53_N_14_27_12_E_type:city">35°53′53″N 14°27′12″E﻿ / ﻿35.89806°N 14.45333°E﻿ / 35.89806; 14.45333</ref>
</p>
<p>Il-Knisja Parrokkjali ta' Ħal Balzan fiha diversi xogħlijiet tal-arti minn pitturi famużi Maltin bħal <ref target="https://mt.wikipedia.org/wiki/Giuseppe_Calleja">Giuseppe Calleja</ref>, <ref target="https://mt.wikipedia.org/wiki/Chev._Emvin_Cremona">Chev. Emvin Cremona</ref> u <ref target="https://mt.wikipedia.org/wiki/Paul_Camilleri_Cauchi">Paul Camilleri Cauchi</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-istatwa użata fil-festa tar-raħal ċċelebrata fil-ġimgħa ta' 2 ta‘ Lulju, hija minquxa fl-injam mill <ref target="https://mt.wikipedia.org/wiki/Salvatore_Dimech">Salvatore Dimech</ref> (is-Sarċ) u turi l-Madonna flimkien mal-<ref target="https://mt.wikipedia.org/wiki/Arkanġlu_Gabrijel">Arkanglu Gabrijel</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-festa sekondarja tal-parroċċa hija dik ta' <ref target="https://mt.wikipedia.org/wiki/San_Valentinu">San Valentinu</ref>.</p>
<p>Bħal Ħ'Attard u Ħal-Lija, Ħal Balzan huwa mfittex bħala post poplari ta' residenza. Il-popolazzjoni żdiedet matul iż-żmien minħabba l-iżviluppi fuq skala kbira bi blokki ta’ appartamenti li qed jinbnew flok vilel antiki u l-ġonna tagħhom. Dan l-iżvilupp qed iseħħ l-aktar fil-periferija tar-raħal, u ċ-ċentru storiku għadu ppreservat. Ħal Balzan huwa villaġġ li jgawdi minn Żoni ta’ Konservazzjoni Urbana.</p>
Arkitettura
Knejjes
Kappella tal-Annunzjata (Parroċċa l-Antika)
<p>Din il-knisja nbniet fis-Seklu 17. Kif tlestiet fl-1655, malajr beda jinħass li ma kienitx toffri biżżejjed spazju għall-popolazzjoni li dejjem kienet qed tikber. L-ewwel ġebla tal-knisja l-ġdida tqiegħdet fl-1669 u l-binja l-ġdida ġiet imbierek fl-1695. Il-Perit mhux magħruf iżda d-disinn ta' barra jista’ jiġi attribwit lill-istil Toscan. Id-Disinn tal-koppla huwa nfluwenzat mill-Barokk, stijl li kien għadu kif dahal f'Malta f'dawk iż-żminijiet. L-Entratura tal-knisja tinkludi statwa tal-ġebel tal-Madonna f’nicca li fuq quċċata tagħha nsibu tieqa tal-ħġieġ f'forma ta’ ċirku. Il-żelfry nbniet fl-1708 bil-koppla titlesta sena qabel.<ref target="https://mt.wikipedia.org/wiki/Il-Paġna_prinċipali#cite_note-tasteofhistory-5">[5]</ref></p>
Parroċċa tal-Annunzjata
<p>Din il-Knisja Parrokkjali, mibnija fis-seklu 17 tinsab fil-qalba tar-raħal. Il-barka u t-tqegħid tal-ġebla tal-fondazzjoni seħħew fis-26 ta’ Diċembru 1669. Fr. Domenico Ellul, dak iż-żmien kien Kappillan. In-nies tal-lokal kienet ilha titlob għal knisja akbar biex takkomoda l-popolazzjoni tar-raħal li kompliet tiżdied sena wara sena. Wara ħafna talbiet, inkluża petizzjoni uffiċjali ppreżentata minn Fr. Ellul lil Vigarju Ġeneral Mongr Cauchi, it-talb tagħhom intlaqa'. Mons. Balaguer ikkonferma d-decizjoni uffiċjali tiegħu fil-11 ta’ Lulju 1663.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-forma tal-knisja ssegwi r-regoli stabbiliti mill-knisja fil-Konċilju ta' Trentu li jiddettaw li jkun hemm il-bini fil-pjan ta’ salib. In-Nave huwa maħsub biex iwassal għall-altar ewlieni li jiffaċċja l-Lvant, b'spazju allokat b’mod speċjali għall-Kor. Partijiet mill-knisja u l-faċċati tagħha ġew restawrati f’Settembru 2020 bħala parti mill-fondi disponibbli permezz tal-Fond Ewropew għall-Iżvilupp Reġjonali. <ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Knisja tal-Assunzjoni
<p>Il-knisja li naraw illum inbniet fl-1846 fuq l-insistenza ta Rev. Salvu Sammut Pullicino li ried jibni knisja fl-istil li kien popolari dak iż-żmien. Fit-Tieni Gwerra Dinjija l-knisja kienet użata bħala dar temporanja għal refuġjati li kienu ħarbu mill-Kottonera. Aktar tard, din il-knisja serviet wkoll bħala spazju ta’ tagħlim għall-istudenti tal-Liġi tal-Università ta’ Malta. Wara l-gwerra kienet użata bħala maħżen għall-istatwi u dekorazzjonijiet oħra użati fil-festa. Wara li ġiet restawrata, hija serviet bħala kappella dedikata għall-adorazzjoni. Quddiem il-knisja nsibu statwa tal-Madonna li tmur lura għall-bidu tas-seklu 19.<ref target="https://mt.wikipedia.org/wiki/Il-Paġna_prinċipali#cite_note-tasteofhistory-5">[5]</ref></p>
Kapella ta' Santu Rokku
<p>Din il-knisja tinsab fi Triq it-Tlett Knejjes, ħdejn il-Kappella tal-Annunzjata (il-parroċċa l-antika). Il-kappella nbniet fl-1593 fl-istess sena li kienet feġġet il-<ref target="https://mt.wikipedia.org/wiki/Pesta_s-sewda">Pesta</ref>. Il-vittmi taʼ din il-marda ġew midfuna fil knisja. Il-pittura prinċipali fil-kappella turi lil Santu Rokku, San Pawl u San Sebastian, it-tliet qaddisin protetturi kontra l-marda qerrieda.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Knisja tal-Bon Pastur
<p>Din il-kappella żgħira taghmel parti mill-kunvent tar-<ref target="https://mt.wikipedia.org/wiki/Ragħaj_it-Tajjeb">Ragħaj it-Tajjeb</ref> kienet dedikata lil <ref target="https://mt.wikipedia.org/wiki/San_Ġużepp">San Ġużepp</ref>. Din ġiet iddisinjata mill-Perit <ref target="https://mt.wikipedia.org/wiki/Vincenzo_Busuttil">Vincenzo Busuttil</ref> u l-kostruzzjoni tal-ġebel tħalla f’idejn il-bennej <ref target="https://mt.wikipedia.org/wiki/Piju_Ebejer">Piju Ebejer</ref>.<ref target="https://mt.wikipedia.org/wiki/Il-Paġna_prinċipali#cite_note-mastrupiju-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Hija ġiet inawgurata fl-4 ta’ April 1870. Knisja ħafna akbar inbniet bejn l-1898 u l-1901. Dan il-bini ġdid kien iddedikat lill-Qalb taʼ Ġesù. L-Arċisqof <ref target="https://mt.wikipedia.org/wiki/Monsinjur_Peter_Pace">Monsinjur Peter Pace</ref> bierek il-kappella fis-7 ta’ Frar 1901.<ref target="https://mt.wikipedia.org/wiki/Il-Paġna_prinċipali#cite_note-darmerhba-11">[11]</ref></p>
Ir-Reverenza lil Santu Rokku
<p>Ta' sikwit niltaqghu ma' statwi, ismijiet ta' toroq, niċeċ u monumenti oħra ta' tifkira madwar Malta b' reverenza lil Santu Rokku. Il-twemmin huwa li Santu Rokku huwa l-qaddis protettur kontra l-pesta u reverenza lejh tipproteġi l-abitanti kontra l-pesta u kull forma oħra ta' mard ta' dak iż-żmien. F’Ħal Balzan hemm kappella, triq, kif ukoll statwa ddedikati lil Santu Rokku. L-istatwa tinsab fil-kantuniera tat-triq bl-istess isem sabiex tissorvelja u tipproteġi n-nies li jgħixu fir-raħal. <ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Postijiet ta' Wirt Storiku u Importanza
<list type="unordered"><item>Palazzo Bosio <ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item>Villa Macedonia <ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item>Kappella ta' San Anard<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item>Akwadotti ta' Wignacourt<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item></list>
Mwielda fil-Lokalita'
<list type="unordered"><item>Rev. Monsignor John (Gwann) Dimech ( 1922-2009) <ref target="https://mt.wikipedia.org/wiki/Il-Paġna_prinċipali#cite_note-17">[17]</ref></item>
<item><ref target="https://mt.wikipedia.org/wiki/Piju_Ebejer">Piju Ebejer</ref> (1874-1931) Bennej Prim<ref target="https://mt.wikipedia.org/wiki/Il-Paġna_prinċipali#cite_note-mastrupiju-9">[9]</ref></item>
<item><ref target="https://mt.wikipedia.org/wiki/Gabriel_Caruana">Gabriel Caruana</ref> Artist (1929-2018)</item>
<item><ref target="https://mt.wikipedia.org/wiki/Fra_Giuseppe_Zammit">Fra Giuseppe Zammit</ref> <ref target="https://mt.wikipedia.org/wiki/Il-Paġna_prinċipali#cite_note-18">[18]</ref></item>
<item><ref target="https://mt.wikipedia.org/wiki/Bernardo_Manduca_Piscopo_Macedonia">Bernardo Manduca Piscopo Macedonia</ref> (1891-1971)<ref target="https://mt.wikipedia.org/wiki/Il-Paġna_prinċipali#cite_note-19">[19]</ref><ref target="https://mt.wikipedia.org/wiki/Il-Paġna_prinċipali#cite_note-20">[20]</ref></item>
<item>Prof. John Borg</item>
<item>Isqof <ref target="https://mt.wikipedia.org/wiki/Joseph_Grech">Joseph Grech</ref></item>
<item>Giuseppe Frendo<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></item>
<item><ref target="https://en.wikipedia.org/wiki/Mikel_Scicluna">Mikel Scicluna</ref> - Lotta (29 Lulju 1929 – 20 Marzu 2010)</item></list>
Għaqdiet Reliġjużi
<list type="unordered"><item><hi rend="bold">Tal-Bon Pastur</hi> - Dar Merħba Bik huwa kunvent tas-Sorijiet Rgħaj It-Tajjeb (<hi rend="italic">Good Shepherd</hi>) li waslu Malta minn Smyrna fl-1858. Kif waslu ngħataw dar f’Ħal-Lija mill-<ref target="https://mt.wikipedia.org/wiki/Marquis_Testaferrata">Marquis Testaferrata</ref> biex titwaqqaf skola bl-akkomodazzjoni għall-tfajliet li kienu jiġu minn Sqallija. Illum dan il-bini jservi bħala s-sit tal-Kunsill Lokali, is-Servizzi Soċjali u l-Posta fir-raħal.<ref target="https://mt.wikipedia.org/wiki/Il-Paġna_prinċipali#cite_note-darmerhba-11">[11]</ref> Is-sorijiet kienu joffru ukoll klassijiet għall-orfni u nisa li riedu jibdlu ħajjitom.  Il-kunvent f’Ħal-Balzan inbena f'1868 bl-għajnuna taʼ ħafna benefatturi. Ix-xogħol tal-kunvent għadu għaddej sal-lum fejn joffri kenn lin-nisa u lit-tfal tagħhom mill-vjolenza domestika, jgħin lill-ommijiet li jsibu ruħhom waħedom kif ukoll lill-irġiel refuġjati u lill-familji tagħhom li jispiċċaw f’Malta.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></item></list>
<list type="unordered"><item>Il-Kunvent magħruf bħala <hi rend="bold">Stella Maris</hi> huwa il-lok tal-<ref target="https://mt.wikipedia.org/wiki/Missjunarji_Franġiskani_taʼ_Marija">Missjunarji Franġiskani taʼ Marija</ref> <ref target="https://mt.wikipedia.org/wiki/Il-Paġna_prinċipali#cite_note-23">[23]</ref>  inbena fil-1926. Din il-binja sservi bħala kunvent, kappella u skola. L-<ref target="https://mt.wikipedia.org/wiki/Iskola_ta'_Stella_Maris">Iskola ta' Stella Maris</ref> adottat is-sistema ta’ tagħlim ta’ <ref target="https://mt.wikipedia.org/wiki/Montessori">Montessori</ref> meta fetħet fl-1944. Ftit snin wara, fl-1950, l-iskola bdiet toffri klassijiet ta’ kindergarten flimkien ma' l-iskola primarja għas-subien. Mill-2008 l'hemm l-Iskola Stella Maris saret skola li tipprepara l-istudenti għall-<ref target="https://mt.wikipedia.org/wiki/Kulleġġ_San_Alwiġi">Kulleġġ San Alwiġi</ref> fejn l-istudenti kienu jmorru biex jiksbu l-edukazzjoni sekondarja tagħhom.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></item></list>
Kunsill Lokali Balzan
<p>Il-Kunsill Lokali ta' Ħal-Balzan huwa kompost minn: <ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<list type="unordered"><item>Dr Angelo Micallef (Sindku)</item>
<item>Stephen Gatt (Kunsillier)</item>
<item>Mary Louise Briffa (Kunsilliera)</item>
<item>Dr Oliver Nicholas De Gaetano (Kunsillier)</item>
<item>Ms Doriette Farrugia (Segretarja)</item></list>
Servizzi fil-Komunità
<list type="unordered"><item>Ufficcju Parrokjali Knisja ta' Ħal-Balzan, Triq Idmejda</item>
<item>Kunsill Lokali Ħal-Balzan, Triq il-Kbira</item>
<item>Għassa tal-Pulzija, Pjazza Bertu Fenech</item>
<item>Centru tas-Saħħa, Triq il-Kbira</item>
<item>Każin Partit Laburista, Triq it-Tliet Knejjes</item>
<item>Każin Nazzjonalista, Triq il-Kbira</item>
<item>Malta Hospice Movement, Vjal il-Bon Pastur <ref target="https://mt.wikipedia.org/wiki/Il-Paġna_prinċipali#cite_note-26">[26]</ref></item></list>
Sport
<list type="unordered"><item>Il-Klabb tal-Futbol ta' Ħal-Balzan (<ref target="https://en.wikipedia.org/wiki/Balzan_F.C.">Balzan Football Club</ref>) ġie imwaqqaf fl-1937. Huwa tim li jikkompeti fil-Livell Premier tal-Futbol Malti. It-tim ilu jikseb riżultati promettenti b’mod konsistenti f'dawn l-aħħar 5 snin b' klassifikazzjonijiet fit-tieni post u anke f’dawk finalisti fl-aħħar ftit snin. Fl-2019, huma rebħu l-FA Trophy ta' Malta wara li għelbu lil Valletta FC.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></item></list>
Għaqdiet Mużikali
<list type="unordered"><item>Każin Tal-Banda San Gabriel<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></item>
<item>Soċjetà Filarmonika Marija Annunzjata<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></item></list>
Toroq Prinċipali
<list type="unordered"><item>Triq <ref target="https://mt.wikipedia.org/wiki/Birbal">Birbal</ref></item>
<item>Triq Idmejda</item>
<item>Triq Il-Kbira</item>
<item>Triq Il-<ref target="https://mt.wikipedia.org/wiki/Mitħna">Mitħna</ref></item>
<item>Triq It-Tliet Knejjes</item>
<item>Triq L-<ref target="https://mt.wikipedia.org/wiki/Mdina">Imdina</ref></item>
<item>Triq <ref target="https://mt.wikipedia.org/wiki/San_Franġisk">San Franġisk</ref></item>
<item>Vjal <ref target="https://mt.wikipedia.org/wiki/De_Paule">De Paule</ref></item>
<item>Wied Ħal Balzan</item></list>
<list type="unordered">
<item>Parroċċa ta' l-Annunzjata, Balzan</item>
<item>Knisja ta' Santa Marija, Balzan</item>
<item>Knisja ta' Santu Rokku, Balzan</item>
<item>Knisja tal-Bon Pastur, Balzan</item>
<item>Pjazza Bertu Fenech</item>
<item>Villa Macedonia, Balzan</item>
<item>Dar Hena, Ambaxxata tal-Libya, Balzan</item>
<item>Triq il-Kbira, Balzan</item>
<item>Toroq Principali, Balzan</item>
<item>Triq Sisner, Balzan</item>
<item>Arkitettura antika, Balzan</item>
</list>
</text></body></html>