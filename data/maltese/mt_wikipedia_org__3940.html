<html><body><text id="wikipedia_mt_wikipedia_org__3940.html" ns="0" revid="215611" sourceurl="https://mt.wikipedia.org/wiki/Lamantin_tal-Karibew" title="Lamantin tal-Karibew" type="wikipedia">Lamantin tal-Karibew
<figure><caption>Lamantin tal-Antilli (<hi rend="italic">Trichechus manatus manatus</hi>)</caption></figure>
<p>Il-<hi rend="bold">Lamantin tal-Karibew</hi> (<hi rend="italic">Trichechus manatus</hi>) huwa wieħed minn tliet speċi ta' <ref target="https://mt.wikipedia.org/wiki/Mammiferu">mammiferi</ref> <ref target="https://mt.wikipedia.org/wiki/Plaċentati">plaċentati</ref> <ref target="https://mt.wikipedia.org/wiki/Erbivoru">erbivori</ref> kbar tal-ilma, mill-familja <ref target="https://mt.wikipedia.org/wiki/Trichechidae">Trichechidae</ref> fil-ġeneru <hi rend="italic"><ref target="https://mt.wikipedia.org/wiki/Trichechus">Trichechus</ref></hi>. Dan il-<ref target="https://mt.wikipedia.org/wiki/Lamantin">lamantin</ref> huwa l-aktar speċi li ġiet studjata fost it-tlieta li jeżistu.</p>
<p>Il-Lamantin tal-Karibew għandu ġilda griża fil-kannella ċar u bħala kobor huwa l-akbar fost it-tliet speċi ta' lamantini, twil minn 3.5 metri sa 4.6 metri u jiżen bejn 500kg sa aktar minn 1500kg. Dan il-lamantin minn barra huwa simili ħafna tal-<ref target="https://mt.wikipedia.org/wiki/Lamantin_Afrikan">Lamantin Afrikan</ref>, wieħed mill-ftit fatturi li jista' jgħin fl-identifikazzjoni, apparti ovvjament il-lokalità, huwa d-daqs, għax normalment il-Lamantin tal-Karibew jiżen 'il fuq mid-doppju u jidher ħafna eħxen minn dak Afrikan.</p>
<p>Hemm żewġ sottospeċi ta' dan il-Lamantin: dik ta' Florida <hi rend="italic">T.manatus latirostris</hi> u dik tal-Antilli <hi rend="italic">T.manatus manatus</hi> u minn barra jidhru totalment identiċi. </p>
Dieta
<p>Il-Lamantin tal-Karibew huwa mammiferu erbivoru li jiekol ħafna speċi ta' algi, pjanti u veġetazzjoni tal-ilma. Lamantin adult normalment jiekol bejn 10% u 15% tal-piż ta' ġismu f'veġetazzjoni kuljum.</p>
Distribuzzjoni
<p>It-<hi rend="italic">Trichechus manatus</hi> huwa mifrux mal-kosta, xmajjar u ibħra fil-<ref target="https://mt.wikipedia.org/wiki/Karibew">Karibew</ref> fil-pajjiżi bħall-<ref target="https://mt.wikipedia.org/wiki/Baħamas">Baħamas</ref>, il-<ref target="https://mt.wikipedia.org/wiki/Beliże">Beliże</ref>, il-<ref target="https://mt.wikipedia.org/wiki/Brażil">Brażil</ref>, il-<ref target="https://mt.wikipedia.org/wiki/Ġamajka">Ġamajka</ref>, il-<ref target="https://mt.wikipedia.org/wiki/Gujana">Gujana</ref>, il-<ref target="https://mt.wikipedia.org/wiki/Gujana_Franċiża">Gujana Franċiża</ref>, il-<ref target="https://mt.wikipedia.org/wiki/Gwatemala">Gwatemala</ref>, il-<ref target="https://mt.wikipedia.org/wiki/Ħaiti">Ħaiti</ref>, il-<ref target="https://mt.wikipedia.org/wiki/Ħonduras">Ħonduras</ref>, il-<ref target="https://mt.wikipedia.org/wiki/Kolombja">Kolombja</ref>, il-<ref target="https://mt.wikipedia.org/wiki/Kosta_Rika">Kosta Rika</ref>, il-<ref target="https://mt.wikipedia.org/wiki/Kuba">Kuba</ref>, il-<ref target="https://mt.wikipedia.org/wiki/Messiku">Messiku</ref>, il-<ref target="https://mt.wikipedia.org/wiki/Nikaragwa">Nikaragwa</ref>, il-<ref target="https://mt.wikipedia.org/wiki/Panama">Panama</ref>, l-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>, is-<ref target="https://mt.wikipedia.org/wiki/Surinam">Surinam</ref>, it-<ref target="https://mt.wikipedia.org/wiki/Trinidad_u_Tobago">Trinidad u Tobago</ref> u l-<ref target="https://mt.wikipedia.org/wiki/Veneżwela">Veneżwela</ref>.</p>
Riproduzzjoni
<p>Għoġol wieħed (rarament tnejn) jitwieled wara tqala ta' bejn wieħed u ieħor 12-il xahar, joħroġ bid-denb l-ewwel u jitla' għall-ewwel nifs waħdu mingħajr l-ebda għajnuna min-naħa tal-omm. Dan jibqa' dipendenti fuq l-omm għal madwar sentejn, b'hekk iż-żmien bejn it-twelid ta' għoġol u ieħor idum minn 3 sa 5 snin, rata ta' riproduzzjoni baxxa. Il-maturità sesswali fin-nisa tista' tintlaħaq fl-età żgħira ta' bejn 3 u 4 snin waqt li fl-irġiel tintlaħaq bejn 9 u 10 snin. Il-Lamantin tal-Karibew jista' jgħix bejn wieħed u ieħor sa 60 sena.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Sirenia">Sirenia</ref>
<list type="unordered"><item>Familja <ref target="https://mt.wikipedia.org/wiki/Trichechidae">Trichechidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Trichechus">Trichechus</ref></hi>
<list type="unordered"><item>Speċi</item>
<item><hi rend="bold">Lamantin tal-Karibew</hi>, <hi rend="italic">Trichechus manatus</hi>
<list type="unordered"><item>Sottospeċi</item>
<item><ref target="https://mt.wikipedia.org/wiki/Lamantin_ta'_Florida">Lamantin ta' Florida</ref>, <hi rend="italic">Trichechus manatus latirostris</hi></item>
<item><ref target="https://mt.wikipedia.org/wiki/Lamantin_tal-Antilli">Lamantin tal-Antilli</ref>, <hi rend="italic">Trichechus manatus manatus</hi></item></list></item></list></item></list></item></list></item></list>
Referenzi
<list type="unordered"><item>Wilson, D. E.; Reeder, D. M. <hi rend="italic"><ref target="http://www.bucknell.edu/msw3/">Mammal Species of the World, 3rd edition</ref></hi>, Johns Hopkins University Press, <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref></item></list>
Ħoloq esterni
<list type="unordered"><item><ref target="http://www.sirenian.org/westindian.html">Il-Lamantin tal-Karibew fuq sirenian.org</ref></item>
<item><ref target="http://animaldiversity.ummz.umich.edu/site/accounts/information/Trichechus_manatus.html"><hi rend="italic">Trichechus manatus</hi></ref> fuq is-sit tal-Animal Diversity</item></list>
</text></body></html>