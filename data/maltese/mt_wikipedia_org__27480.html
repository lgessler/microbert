<html><body><text id="wikipedia_mt_wikipedia_org__27480.html" ns="0" revid="272554" sourceurl="https://mt.wikipedia.org/wiki/Francesco_Guardi" title="Francesco Guardi" type="wikipedia">Francesco Guardi
<p><hi rend="bold">Francesco Lazzaro Guardi</hi> ([franˈtʃesko ˈgwardi]; twieled fil-5 ta' Ottubru 1712 – miet fl-1 ta' Jannar 1793) kien pittur, nobbli u membru tal-Iskola <ref target="https://mt.wikipedia.org/wiki/Venezja">Venezjana</ref> <ref target="https://mt.wikipedia.org/wiki/Italja">Taljan.</ref> Huwa meqjus bħala wieħed mill-aħħar prattikanti, flimkien ma' ħutu, tal-Iskola Venezjana klassika tal-<ref target="https://mt.wikipedia.org/wiki/Pittura">pittura</ref>.</p>
<p>Fil-parti bikrija tal-karriera tiegħu huwa kkollabora ma' ħuh il-kbir <ref target="https://mt.wikipedia.org/wiki/Gian_Antonio_Guardi">Gian Antonio</ref> fil-produzzjoni ta' pitturi <ref target="https://mt.wikipedia.org/wiki/Reliġjon">reliġjużi</ref>. Wara l-<ref target="https://mt.wikipedia.org/wiki/Mewt">mewt</ref> ta' Gian Antonio fl-1760, Francesco kkonċentra fuq il-veduti. L-iktar opri bikrija ta' veduti juru l-influwenza ta' <ref target="https://mt.wikipedia.org/wiki/Canaletto">Canaletto</ref>, iżda ftit ftit adotta stil iktar fluwidu kkaratterizzat minn daqqiet tal-pinzell iktar vivaċi ll u b'arkitettura immaġinata b'mod ħieles.</p>
Bijografija
<figure><caption>Id-Dar ta' Francesco Guardi f'Cannaregio, Venezja</caption></figure>
<p>Francesco Guardi twieled Venezja ġo familja nobbli minn <ref target="https://mt.wikipedia.org/wiki/Trentino">Trentino</ref>. Missieru <ref target="https://mt.wikipedia.org/wiki/Domenico_Guardi">Domenico</ref> (twieled fl-1678) u ħutu <ref target="https://mt.wikipedia.org/wiki/Niccolò_Guardi">Niccolò</ref> u Gian Antonio kienu pitturi wkoll, u iktar 'il quddiem l-aħwa wirtu l-istudju tal-familja wara l-mewt ta' missierhom fl-1716. Probabbilment kollha kkontribwew bħala tim għal xi wħud mill-kummissjonijiet il-kbar li iktar 'il quddiem ġew attribwiti lil Francesco. Oħtu <ref target="https://mt.wikipedia.org/wiki/Maria_Cecilia_Guardi">Maria Cecilia</ref> żżewġet lill-pittur magħruf mal-<ref target="https://mt.wikipedia.org/wiki/Veneto">Veneto</ref> u mal-<ref target="https://mt.wikipedia.org/wiki/Ewropa">Ewropa</ref> <ref target="https://mt.wikipedia.org/wiki/Giovanni_Battista_Tiepolo">Giovanni Battista Tiepolo</ref>.</p>
<p>Fl-1735, Guardi mar jaħdem fl-istudju ta' <ref target="https://mt.wikipedia.org/wiki/Michele_Marieschi">Michele Marieschi</ref> u baqa' hemm sal-1743. L-ewwel xogħlijiet li huma żgur tiegħu saru fl-1738, għal parroċċa f'Vigo d'Anuania, fi Trentino. F'dan il-perjodu ħadem flimkien ma' ħuh, Gian Antonio. L-ewwel opra ffirmata minn Francesco hija <hi rend="italic">Qaddis Jadura l-Ewkaristija</hi> (għall-ħabta tal-1739).</p>
<p>Ix-xogħlijiet tiegħu f'dan il-perjodu kienu jinkludu veduti u kompożizzjonijiet b'figuri. L-iktar veduti bikrin tiegħu juru influwenza minn Canaletto u minn <ref target="https://mt.wikipedia.org/wiki/Luca_Carlevarijs">Luca Carlevarijs</ref>. Fil-15 ta' Frar 1757, huwa żżewweġ lil <ref target="https://mt.wikipedia.org/wiki/Maria_Mattea_Pagani">Maria Mattea Pagani</ref>, bint il-pittur <ref target="https://mt.wikipedia.org/wiki/Matteo_Pagani">Matteo Pagani</ref>. Fl-1760 ħuh Gian Antonio miet u twieled ibnu l-kbir, Vincenzo. It-tieni iben, Giacomo, twieled fl-1764.</p>
<p>Fl-1763 ħadem f'<ref target="https://mt.wikipedia.org/wiki/Murano">Murano</ref>, fil-Knisja ta' San Pietru <ref target="https://mt.wikipedia.org/wiki/Martirju">Martri</ref>, u lesta l-pittura <hi rend="italic">Miraklu ta' Qaddis Dumnikan</hi> influwenzat b'mod ċar minn <ref target="https://mt.wikipedia.org/wiki/Alessandro_Magnasco">Alessandro Magnasco</ref> bi stil kważi espressjonistiku.</p>
<figure><caption><hi rend="italic">Veduta ta' Viċinat ta' Venezja</hi> (żejt fuq tila; għall-ħabta tal-1780)</caption></figure>
<p>Fost ix-xogħlijiet l-iktar importanti ta' Francesco Guardi iktar 'il quddiem kien hemm <hi rend="italic">Il-Festi tad-Doge</hi>, sensiela ta' tnax-il kwadru li jiċċelebraw ċ-ċerimonji li saru fl-1763 għall-elezzjoni tad-Doge <ref target="https://mt.wikipedia.org/wiki/Alvise_IV_Mocenigo">Alvise IV Mocenigo</ref>. Iktar 'il quddiem fil-karriera tiegħu, l-influwenza ta' Canaletto fuq l-<ref target="https://mt.wikipedia.org/wiki/Arti">arti</ref> tiegħu naqset, kif jidher ċar fil-pittura <hi rend="italic">Pjazzetta</hi> fil-Ca' d'Oro ta' Venezja. Għall-ħabta tal-1778, huwa pitter <hi rend="italic"><ref target="https://mt.wikipedia.org/wiki/It-Trinità_Mqaddsa">It-Trinità Mqaddsa</ref> li Dehret lil San Pietru u <ref target="https://mt.wikipedia.org/wiki/Pawlu_l-Appostlu">San Pawl</ref></hi> fil-Knisja Parrokkjali ta' <ref target="https://mt.wikipedia.org/wiki/Roncegno">Roncegno</ref>.</p>
<p>Fl-1782 Guardi ngħata kummissjoni mill-gvern Venezjan biex ipitter sitt tili bħala ċelebrazzjoni taż-żjara tal-Arċiduki <ref target="https://mt.wikipedia.org/wiki/Russja">Russi</ref> fil-belt, li baqa' biss tnejn minnhom, u tnejn oħra għaż-żjara tal-<ref target="https://mt.wikipedia.org/wiki/Papa_Piju_VI">Papa Piju VI</ref>. Fit-12 ta' Settembru ta' dik is-sena huwa daħal fl-Akkademja tal-Belle Arti ta' Venezja.</p>
<p>Attenzjoni ikbar fir-rigward tal-kuluri hija preżenti f'opri tiegħu li saru iktar 'il quddiem bħall-<hi rend="italic">Kunċert ta' 80 Orfni</hi> tal-1782, li issa tinsab fi <ref target="https://mt.wikipedia.org/wiki/Munich">Munich</ref>, u l-<hi rend="italic">Faċċata tal-Palazz bit-Turġien</hi> fl-Akkademja Carrara ta' <ref target="https://mt.wikipedia.org/wiki/Bergamo">Bergamo</ref>.</p>
<p>Guardi miet f'Campiello de la Madonna f'<ref target="https://mt.wikipedia.org/wiki/Cannaregio">Cannaregio</ref>, Venezja, fl-1793.</p>
Stil matur<p>
Fost il-pitturi kollha attribwiti lil Francesco u lil ħuh Gian Antonio Guardi, l-iktar xogħol imfaħħar mhuwiex ta' pajsaġġ, iżda minflok l-i<hi rend="italic">sfumato</hi> ta' <hi rend="italic">Il-Ġrajja ta' Tobija</hi> li pitter għall-kompartiment tal-orgni fil-Knisja ż-żgħira tal-Anġlu San Raffael. Kwotazzjoni mill-Web Gallery of Art tiddeskriviha hekk:</p><p>Perspettiva, spazju tal-ajru organizzat, is-solidità <ref target="https://mt.wikipedia.org/wiki/Andrea_Palladio">Palladjana</ref> ta' Tiepolo... jiġu skambjati bi stil personali ta' kitba bl-idejn ikkulurita – filli kalligrafika b'mod brillanti, u filli mċajpra b'mod brillanti.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<figure><caption><hi rend="italic">Veduta tal-Kanal ta' Cannaregio</hi>, Venezja, għall-ħabta tal-1775-1780, il-Gallerija Nazzjonali ta<ref target="https://mt.wikipedia.org/wiki/L-Arti">l-Arti</ref></caption></figure>
<p>L-istil ta' Guardi huwa magħruf bħala <hi rend="italic">pittura di tocco</hi> (litteralment pittura tal-mess) minħabba t-tikek żgħar u d-daqqiet qawwija bil-pinzell. Dan l-istil iktar laxk kien intuża minn <ref target="https://mt.wikipedia.org/wiki/Giovanni_Piazzetta">Giovanni Piazzetta</ref> u <ref target="https://mt.wikipedia.org/wiki/Sebastiano_Ricci">Sebastiano Ricci</ref>, u jfakkar, f'uħud mit-temi reliġjużi, l-i<hi rend="italic">sfumato</hi> iktar ħafif tal-istil ta' <ref target="https://mt.wikipedia.org/wiki/Bolonja">Bologna</ref> ta' <ref target="https://mt.wikipedia.org/wiki/Barocci">Barocci</ref>. Ivarja mill-istil iktar lineari u preċiż arkitettonikament tal-pittura ta' Canaletto. Dan l-istil, seklu wara, wassal biex ix-xogħlijiet ta' Guardi ġew apprezzati ferm mill-<ref target="https://mt.wikipedia.org/wiki/Impressjoniżmu">Impressjonisti</ref> <ref target="https://mt.wikipedia.org/wiki/Franza">Franċiżi</ref>.</p>
<p>Canaletto, bħala pittur tal-veduti, ikkonċentra fuq l-arkitettura urbana lussuża li nbniet mir-Repubblika ta' Venezja; min-naħa l-oħra, fil-pittura ta' Guardi, il-binjiet spiss jidhru qishom qed idubu u jisfrondaw f'laguna mċajpra.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> It-tili ta' Canaletto spiss għandhom dettalji lineari u brillanti, u juru lil Venezja fid-dawl ta' binhar. Guardi jpitter smewwiet bis-sħab f'raxx id-dlam. Madankollu, dawn il-kuntrasti jissimplifikaw il-fatti, peress li Canaletto sikwit pitter il-ħajja komunali u l-viċinati kiebja (u ħalaqhom bi kwalitajiet artistiċi mill-aqwa), filwaqt li Guardi ma evitax li kultant ipitter iċ-ċerimonji ta' Venezja Dukali.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-aħħar mill-aħħar, il-pitturi ta' Guardi jevokaw il-bidu tad-deklin. Iċ-ċittadini jiġu mpittra bħala ċorma żgħira impotenti ta' ċċassati, li mhumiex kapaċi jsalvaw lir-Repubblika li qed tikkrolla, bħalma joħroġ fid-dieher fil-pittura <hi rend="italic">Nar fil-Maħżen taż-Żejt f'San Marcuola</hi>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Din kienet pittura dwar id-deklin rapidu tal-imperu, li qabdet it-triq tan-niżla, skont il-valutazzjoni ta' <ref target="https://mt.wikipedia.org/wiki/Napuljun_I_ta'_Franza">Napuljun</ref>, u spiċċat bħala s-"sala tal-Ewropa" mimlija casinos, karnivali, u prostituti.</p>
</text></body></html>