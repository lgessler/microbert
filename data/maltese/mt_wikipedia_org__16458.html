<html><body><text id="wikipedia_mt_wikipedia_org__16458.html" ns="0" revid="228175" sourceurl="https://mt.wikipedia.org/wiki/FA_Community_Shield" title="FA Community Shield" type="wikipedia">FA Community Shield
<p>L-<hi rend="bold">FA Community Shield</hi> (magħrufa qabel bħala <hi rend="bold">Charity Shield</hi>) hija logħba tal-<ref target="https://mt.wikipedia.org/wiki/Futbol">futbol</ref> li tintlagħab kull sena bejn ir-rebbieħa tal-<ref target="https://mt.wikipedia.org/wiki/Premier_League">kampjonat Ingliż</ref> u dawk tal-<ref target="https://mt.wikipedia.org/wiki/FA_Cup">FA Cup</ref>. F'każ li ċ-ċampjins tal-Premier League ikunu rebħu wkoll l-FA Cup, l-avversarju jkun it-tim li jkun ikklassifika fit-tieni post tal-kampjonat.</p>
<p>Il-finali ssir ġewwa <ref target="https://mt.wikipedia.org/wiki/Wembley_Stadium">Wembley Stadium</ref>, u ċ-ċampjins attwali huma <ref target="https://mt.wikipedia.org/wiki/Manchester_United_FC">Manchester United</ref> li fil-11 ta' Awwissu 2013 rebħu 2–0 lil <ref target="https://mt.wikipedia.org/wiki/Wigan_Athletic_FC">Wigan Athletic</ref>, biż-żewġ gowls jaslu minn <ref target="https://mt.wikipedia.org/wiki/Robin_van_Persie">Robin van Persie</ref>.</p>
Storja
<p>Il-Community Shield evolviet mix-<hi rend="italic">Sheriff of London Charity Shield</hi>, kompetizzjoni li mill-1898 sal-1905 kienet tlaqqa' l-aqwa tim professjonali Ingliż kontra l-aqwa tim tad-dilettanti. L-isem ġej mill-fatt li l-introjtu minn din il-logħba jingħata b'karità lill-isptarijiet u karitajiet magħżula mill-klabbs parteċipanti, karatterisitka li għadha preżenti sal-ġurnata tal-lum.<ref target="https://mt.wikipedia.org/wiki/Il-Paġna_prinċipali#cite_note-FAhistory-1">[1]</ref> Il-Football Association Charity Shield, kif kienet magħrufa dak iż-żmien, ġiet immudellata sabiex tieħu post tal-ewwel wara li l-ikbar klabbs tad-dilettanti ma waslux fi qbil mal-FA Ingliża. Il-format il-ġdid kien jinvolvi lir-rebbieħa tal-<ref target="https://mt.wikipedia.org/wiki/Football_League_First_Division">Ewwel Diviżjoni tal-Football League</ref> jaffrontaw lir-rebbieħa tas-<ref target="https://mt.wikipedia.org/wiki/Southern_Football_League">Southern League</ref>, u l-ewwel logħba li ntlagħbet kienet fl-1908 bejn <ref target="https://mt.wikipedia.org/wiki/Manchester_United_FC">Manchester United</ref> u <ref target="https://mt.wikipedia.org/wiki/Queens_Park_Rangers_FC">Queens Park Rangers</ref>. Il-partita ntemmet 1–1, u għalhekk kellha terġa' tintlagħab b'Manchester United joħorġu rebbieħa 4–0.</p>
<p>Matul is-snin il-format tal-kompetizzjoni nbidel diversi drabi. Fl-1913, ix-<hi rend="italic">Shield</hi> kienet missielta bejn formazzjoni tad-dilettanti u dik tal-professjonisti, waqt li fl-1921 il-kompetizzjoni rat ir-rebbieħa tal-<ref target="https://mt.wikipedia.org/wiki/Football_League">Football League</ref> u l-<ref target="https://mt.wikipedia.org/wiki/FA_Cup">FA Cup</ref> jaffrontaw lil xulxin. Il-format kompla jvarja fis-snin għoxrin, dejjem fuq il-linja ta' dilettanti kontra professjonisti, fosthom fl-1927 meta l-professjonisti kienu rappreżentati mid-detenturi tal-FA Cup, <ref target="https://mt.wikipedia.org/wiki/Cardiff_City_FC">Cardiff City</ref>, u d-dilettanti minn Corinthian.</p>
<p>Fis-sena 1950, ix-<hi rend="italic">Shield</hi> rat jaffrontaw lit-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref> tat-Tazza tad-Dinja kontra tim tal-FA li kien dar il-<ref target="https://mt.wikipedia.org/wiki/Kanada">Kanada</ref> dak is-sajf.<ref target="https://mt.wikipedia.org/wiki/Il-Paġna_prinċipali#cite_note-FAhistory-1">[1]</ref> Anki fl-1961, is-sena tad-doppjetta domestika tat-<ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, it-trofew ġie missielet bejn Tottenham u selezzjoni tal-FA imsejħa "Football Association XI".</p>
<p>Mill-1959, il-logħba bdiet tintlagħab fil-bidu tal-istaġun. Il-mistoqsija fuq liema żewġ timijiet jilgħabu għax-<hi rend="italic">Shield</hi> f'każ li tim jirbaħ kemm l-FA Cup u l-kampjonat baqgħet hemm. Fl-1971, l-<ref target="https://mt.wikipedia.org/wiki/Arsenal_FC">Arsenal</ref> saru t-tieni t-tim li għamlu d-Doppjetta minn meta bdiet ix-<hi rend="italic">Shield</hi>, imma minħabba li l-logħob skedat ta' qabel l-istaġun huma ma setgħux jieħdu sehem. <ref target="https://mt.wikipedia.org/wiki/Leicester_City_FC">Leicester City</ref> ġew mistiedna bħala ċampjins tat-Tieni Diviżjoni sabiex minflok jilgħabu kontra l-finalisti telliefa tal-FA Cup <ref target="https://mt.wikipedia.org/wiki/Liverpool_FC">Liverpool</ref>. Huma rnexxielhom jirbħu t-trofew minkejja li qatt qabel ma kienu rebħu l-kampjonat jew l-FA Cup. Fl-1972, ir-rebbieħa tal-kampjonat <ref target="https://mt.wikipedia.org/wiki/Derby_County_FC">Derby County</ref> u dawk tal-FA Cup <ref target="https://mt.wikipedia.org/wiki/Leeds_United_AFC">Leeds United</ref> irrifjutaw li jieħdu sehem fiċ-Charity Shield, u għalhekk <ref target="https://mt.wikipedia.org/wiki/Manchester_City_FC">Manchester City</ref>, li kienu spiċċaw ir-raba' fl-Ewwel Diviżjoni, u ċ-ċampjins tat-Tielet Diviżjoni <ref target="https://mt.wikipedia.org/wiki/Aston_Villa_FC">Aston Villa</ref> ġew mistiedna biex jieħdu sehem; Manchester City rebħu 1–0.</p>
<p>Fl-1974, is-segretarju tal-FA <ref target="https://mt.wikipedia.org/wiki/Ted_Croker">Ted Croker</ref>, ħoloq il-format attwali bil-partita tintlagħab f'<ref target="https://mt.wikipedia.org/wiki/Wembley_Stadium_(1923)">Wembley Stadium</ref> bejn iċ-ċampjins attwali tal-kampjonat u l-FA Cup.<ref target="https://mt.wikipedia.org/wiki/Il-Paġna_prinċipali#cite_note-FAhistory-1">[1]</ref> Fis-snin tmenin u disgħin, jekk konfront kien jispiċċa fi dro, kull tim kien iżomm dan it-trofew sitt xhur kull wieħed; din ġiet irranġata bl-introduzzjoni tal-penalties fl-1993.<ref target="https://mt.wikipedia.org/wiki/Il-Paġna_prinċipali#cite_note-FAhistory-1">[1]</ref></p>
<p>Fl-2002, iċ-Charity Commission saret taf li l-Football Association naqset li tilħaq l-obbligazzjonijiet legali taħt il-liġi tal-karità, meta naqset li tispeċika liema flus mill-bejgħ tal-biljetti jmorru għall-karità, u ddum sabiex tagħmel il-pagamenti lill-karitajiet magħżula.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> B'riżultat t'hekk, il-kompetizzjoni tbiddlilha isimha għal Community Shield.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>







Ħoloq esterni
<list type="unordered"><item><ref target="http://www.thefa.com/fa-community-shield">Sit uffiċjali</ref> fuq TheFA.com</item>
<item><ref target="http://www.rsssf.com/tablese/engsupcuphist.html">Lista tal-edizzjonijiet</ref> fuq RSSSF.com</item></list>
</text></body></html>