<html><body><text id="wikipedia_mt_wikipedia_org__15376.html" ns="0" revid="215401" sourceurl="https://mt.wikipedia.org/wiki/Hasse_Jeppson" title="Hasse Jeppson" type="wikipedia">Hasse Jeppson
<p><hi rend="bold">Hans Olof Jeppson</hi>, magħruf sempliċement bħala <hi rend="bold">Hasse</hi> (<ref target="https://mt.wikipedia.org/wiki/Kungsbacka">Kungsbacka</ref>, <ref target="https://mt.wikipedia.org/wiki/10_ta'_Mejju">10 ta' Mejju</ref> <ref target="https://mt.wikipedia.org/wiki/1925">1925</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Żvezja">Żvediż</ref>.</p>
Karriera tal-klabb
Il-bidu fl-Iżvezja
<p>Beda l-karriera tiegħu ma' <ref target="https://mt.wikipedia.org/wiki/Kungsbacka_IF">Kungsbacka IF</ref>, qabel ma' ngħaqad ma' <ref target="https://mt.wikipedia.org/wiki/Örgryte_IS">Örgryte IS</ref>. Fl-1948, bit-trasferiment tiegħu għal ma' <ref target="https://mt.wikipedia.org/wiki/Djurgårdens_IF_Fotboll">Djurgårdens IF</ref>, beda juri tassew il-potenzjal tiegħu: Jeppson spiċċa l-aqwa skorer tal-kampjonat Żvediż 1950–51 b'total ta' 17-il gowl u minn dakinhar infetħu l-bibien għal mat-tim nazjonali fejn ħa post <ref target="https://mt.wikipedia.org/wiki/Gunnard_Nordahl">Gunnard Nordahl</ref>.<ref target="https://mt.wikipedia.org/wiki/Il-Paġna_prinċipali#cite_note-corriere-1">[1]</ref></p>
Charlton
<p>Il-prestazzjonijiet brillanti tiegħu matul it-<ref target="https://mt.wikipedia.org/wiki/Tazza_tad-Dinja_tal-Futbol_1950">Tazza tad-Dinja 1950</ref>, fejn matulha kien serva ta' <ref target="https://mt.wikipedia.org/wiki/Kaptan_(futbol)">kaptan</ref> tat-tim, attiraw l-attenzjoni ta' <ref target="https://mt.wikipedia.org/wiki/Charlton_Athletic_FC">Charlton Athletic</ref>. Jeppson, li mar l-Ingilterra għal raġunijiet ta' studju f'isem id-ditta li kien jaħdem għaliha u biex jara l-partiti, il-kowċ Jimmy Seed ikkonvinċieh sabiex jissieħeb mat-tim nhar is-6 ta' Jannar, 1951, sabiex sar it-tieni plejer Żvediż li qatt lagħab fil-kampjonat Ingliż, wara <ref target="https://mt.wikipedia.org/wiki/Dan_Ekner">Dan Ekner</ref> mal-<ref target="https://mt.wikipedia.org/wiki/Portsmouth_FC">Portsmouth</ref> bejn l-1940 u l-1950. Magħhom skorja total ta' 12-il gowl mill-istess numru ta' logħob, sabiex tejjeb il-pożizzjoni tat-tim miż-żona relegazzjoni għal waħda ta' salvazzjoni. Fost oħrajn, irnexxielu jiskorja tripletta f'<ref target="https://mt.wikipedia.org/wiki/Arsenal_Stadium">Highbury</ref> kontra l-<ref target="https://mt.wikipedia.org/wiki/Arsenal_FC">Arsenal</ref> u gowls kontra <ref target="https://mt.wikipedia.org/wiki/Liverpool_FC">Liverpool</ref> u <ref target="https://mt.wikipedia.org/wiki/Chelsea_FC">Chelsea</ref>.</p>
Atalanta
<p>L-esperjenza tiegħu fil-futbol Ingliż intemmet biss wara sena, hekk kif ingħaqad mat-tim tal-<ref target="https://mt.wikipedia.org/wiki/Atalanta_BC">Atalanta</ref> għall-istaġun 1951–52. B'nuqqas ta' riżultati pożittivi, l-akkwist tal-Iżvediż seħħ narh is-26 ta' Ottubru, 1951, wara li l-kowċ tat-tim <ref target="https://mt.wikipedia.org/wiki/Carlo_Ceresoli">Ceresoli</ref> kien talab għal rinforzi fl-attakk. L-ewwel logħba tiegħu kienet rebħa ta' 1–0 fuq <ref target="https://mt.wikipedia.org/wiki/Calcio_Como">Como</ref>, logħba li ratu jiskorja l-ewwel gowl tiegħu.<ref target="https://mt.wikipedia.org/wiki/Il-Paġna_prinċipali#cite_note-corriere-1">[1]</ref> F'dan l-istaġun għen lit-tim jaqbeż mit-tielet post ta' qabel tal-aħħar tal-klassifika għat-tnax-il post. Fuq il-lat personali, spiċċa r-raba' post fil-klassifika tal-aqwa skorers bi 22 gowl.</p>
Napoli
<p>Wara staġun impekkabbli kienu n-<ref target="https://mt.wikipedia.org/wiki/SSC_Napoli">Napoli</ref> li kisbu l-firma tiegħu, fi sfida diretta mal-<ref target="https://mt.wikipedia.org/wiki/FC_Internazionale_Milano">Inter</ref> u <ref target="https://mt.wikipedia.org/wiki/Legnano_Calcio">Legnano</ref>, hekk kif it-tim Naplitan kien qiegħed jibni skwadra denja ta' rebħ tal-kampjonat. L-akkwist tiegħu kien idur maċ-ċifra stratosferika ta' 55 miljun lira; minħabba din is-somma, il-partitarji bdew isejħulu '<hi rend="italic">o Banca 'e Napule</hi> (il-Bank ta' Napli). Man-Napoli mal-ewwel sar wieħed mill-benjamini tat-tim, fejn fl-erba' staġuni li qatta' mal-klabb skorja xejn inqas minn 52 gowl u ifforma koppji offensivi ma' <ref target="https://mt.wikipedia.org/wiki/Amedeo_Amadei">Amedeo Amadei</ref> u <ref target="https://mt.wikipedia.org/wiki/Luís_Vinício">Luís Vinício</ref>. L-attakkant Żvediż jibqa' mfakkar għall-gowls impossibbli li kien jiskorja, u fl-istess ħin, kif kin ifalli okkażjonijiet aktar sempliċi quddiem il-gowlkiper.</p>
<p>Minkejja l-ħafna wegħdiet tal-bidu, l-iskawdra Naplitana kienet biss kompetittiva fl-ewwel sena, meta fl-istaġun 1952–53 waslet sar-raba' post, waqt li minn sena għall-oħra r-rendiment tat-tim beda jmur għall-agħar.</p>
Torino
<p>Il-karriera ta' Jeppson intemmet fl-1957 wara staġun bil-flokk ta' <ref target="https://mt.wikipedia.org/wiki/Torino_FC">Torino</ref>, fejn irnexxielu jisraq qlub il-partitarji tal-<hi rend="italic">granata</hi> b'doppjetta fid-<ref target="https://mt.wikipedia.org/wiki/Derby_della_Mole">Derby della Mole</ref> tas-17 ta' Marzu, 1957, mirbuħ 4–1. It-tim temm l-istaġun fis-seba' post, staġun li temm definittivament il-karriera tiegħu.</p>
Internazzjonali
<p>Mat-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">tim nazzjonali</ref> ddebutta f'Ġunju tal-1949, fejn skorja wieħed mit-tliet gowls tal-ewwel reħba Żvediża kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>. Fis-sena ta' wara kien fost it-tim li ħa sehem fit-<ref target="https://mt.wikipedia.org/wiki/Tazza_tad-Dinja_tal-Futbol_1950">Tazza tad-Dinja</ref> ġewwa l-<ref target="https://mt.wikipedia.org/wiki/Brażil">Brażil</ref>, fejn l-uniċi gowls tiegħu kienu żewġ gowls kontra l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> fil-partita tal-ftuħ.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>


Ħoloq esterni
<list type="unordered"><item><ref target="http://www.national-football-teams.com/v2/player.php?id=19441">Statistika</ref> fuq National Football Teams</item></list>
</text></body></html>