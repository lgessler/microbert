<html><body><text id="wikipedia_mt_wikipedia_org__26438.html" ns="0" revid="265106" sourceurl="https://mt.wikipedia.org/wiki/Isabella_d%27Este" title="Isabella d'Este" type="wikipedia">Isabella d'Este
<p><hi rend="bold">Isabella d'Este</hi> (twieldet fid-19 ta’ Mejju 1474 – mietet fit-13 ta’ Frar 1539) kienet Markiża ta’ <ref target="https://mt.wikipedia.org/wiki/Mantova">Mantova</ref> u waħda min-nisa ewlenin tar-<ref target="https://mt.wikipedia.org/wiki/Rinaxximent">Rinaxximent</ref> <ref target="https://mt.wikipedia.org/wiki/Taljan">Taljan</ref> fl-oqsma tal-<ref target="https://mt.wikipedia.org/wiki/Kultura">kultura</ref> u tal-politika. Hija kienet patruna ta<ref target="https://mt.wikipedia.org/wiki/L-Arti">l-arti</ref> u kellha rwol minn ta’ quddiem fil-moda, tant li l-istil innovattiv tagħha ġie kkupjat min-nisa fl-<ref target="https://mt.wikipedia.org/wiki/Italja">Italja</ref> kollha u fi <ref target="https://mt.wikipedia.org/wiki/Franza">Franza</ref> imperjali. Il-poeta <ref target="https://mt.wikipedia.org/wiki/Ariosto">Ariosto</ref> ddeskriviha bħala “Isabella l-liberali u l-ġeneruża”<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, filwaqt li l-awtur <ref target="https://mt.wikipedia.org/wiki/Matteo_Bandello">Matteo Bandello</ref> ddeskriviha bħala “suprema fost in-nisa”. Id-diplomatiku <ref target="https://mt.wikipedia.org/wiki/Niccolò_da_Correggio">Niccolò da Correggio</ref> faħħarha saħansitra iktar billi sostna li kienet “l-Ewwel Mara tad-<ref target="https://mt.wikipedia.org/wiki/Id-Dinja">Dinja</ref>”.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Hija kienet ir-reġġent ta’ Mantova fl-assenza tar-raġel tagħha, <ref target="https://mt.wikipedia.org/wiki/Francesco_II_Gonzaga">Francesco II Gonzaga</ref>, il-Markiża ta’ Mantova, u l-maġġorenni responsabbli ta’ binha, Federico, id-Duka ta’ Mantova. Fl-1500 hi ltaqgħet mar-Re <ref target="https://mt.wikipedia.org/wiki/Louis_XII">Louis XII</ref> ta’ Franza f’<ref target="https://mt.wikipedia.org/wiki/Milan">Milan</ref> fuq missjoni diplomatika biex tipperswadieh ma jibgħatx it-truppi tiegħu kontra Mantova.</p>
<p>Isabella d'Este kienet kittieba prolifika tal-ittri u kellha korrispondenza tul ħajjitha kollha ma’ oħtha tar-rispett <ref target="https://mt.wikipedia.org/wiki/Elisabetta_Gonzaga">Elisabetta Gonzaga</ref>. <ref target="https://mt.wikipedia.org/wiki/Lucrezia_Borgia">Lucrezia Borgia</ref> kienet oħt oħra tar-rispett; iktar ’il quddiem kienet taqlibielha mar-raġel tagħha. Hija kienet tiġi deskritta bħala mara fiżikament attraenti, għalkemm kemxejn mibruma; madankollu, kellha “għajnejha jiġbduk” u kienet “grazzjuża”.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Isabella d'Este kibret f’familja mdawra bil-kultura fil-belt-stat ta’ <ref target="https://mt.wikipedia.org/wiki/Ferrara">Ferrara</ref>. Hija ngħatat edukazzjoni klassika mill-aqwa u fi tfulitha ltaqgħet ma’ ħafna studjużi u artisti umanisti famużi. Minħabba l-ammont kbir ta’ korrispondenzi bejn Isabella u l-familja u l-ħbieb tagħha, il-ħajja tagħha hija tassew iddokumentata tajjeb, xi ħaġa mhux tas-soltu għal dak iż-żmien.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Ħajja bikrija
<figure><caption>Minjatura ta’ Isabella</caption></figure>
<p>Isabella twieldet nhar it-Tlieta 19 ta’ Mejju 1474 fid-disa’ ta’ filgħaxija f’Ferrara<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, bint <ref target="https://mt.wikipedia.org/wiki/Ercole_I_d'Este">Ercole I d'Este</ref>, id-Duka ta’ Ferrara, u Eleanora ta’ <ref target="https://mt.wikipedia.org/wiki/Napli">Napli</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Eleanora kienet bint <ref target="https://mt.wikipedia.org/wiki/Ferdinandu_I">Ferdinandu I</ref>, ir-Re Aragoniż ta’ Napli, u <ref target="https://mt.wikipedia.org/wiki/Isabella_ta’_Clermont">Isabella ta’ Clermont</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Sena wara, fid-29 ta’ Ġunju 1475, twieldet oħtha Beatrice, u fl-1476 u fl-1477 twieldu żewġ aħwa oħra, Alfonso u Ferrante. Fl-1479 u fl-1480 twieldu żewġ aħwa oħra, Ippolito u Sigismondo. Mill-aħwa kollha, Isabella kienet meqjusa bħala l-favorita.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Fl-istess sena tat-twelid ta’ Ferrante, Isabella vvjaġġat lejn Napli ma’ ommha. Meta ommha ġiet lura f’Ferrara, Isabella akkumpanjatha, filwaqt li l-aħwa l-oħra baqgħu ma’ nannuwhom għal tmien snin. Matul dan il-vjaġġ ma’ ommha, Isabella kisbet l-arti tad-diplomazija u ta’ x’jiġri minn wara l-kwinti fit-tmexxija ta’ stat.</p>
Edukazzjoni
<p>Isabella kellha edukazzjoni tajba ħafna meta kienet żagħżugħa. Fi tfulitha studjat l-istorja Rumana u malajr tgħallmet kif tittraduċi l-Grieg u l-Latin (iktar ’il quddiem il-Grieg sar il-lingwa favorita tagħha). Bis-saħħa tal-intellett straordinarju tagħha, spiss iddiskutiet il-klassiċi u l-affarijiet tal-istat mal-ambaxxaturi. Barra minn hekk, personalment kienet midħla mal-pitturi, mal-mużiċisti, mal-kittieba, u mal-istudjużi tal-istat. Minbarra l-għarfien tagħha tal-<ref target="https://mt.wikipedia.org/wiki/Storja">istorja</ref> u tal-lingwi, kienet taf tgħid bl-amment l-opri ta’ <ref target="https://mt.wikipedia.org/wiki/Virgilio">Virgilio</ref> u ta’ <ref target="https://mt.wikipedia.org/wiki/Terenzio">Terenzio</ref>. Isabella kellha talent ukoll bħala <ref target="https://mt.wikipedia.org/wiki/Kantant">kantanta</ref> u mużiċista, u kienet tgħallmet iddoqq il-ljut mal-għalliem tagħha <ref target="https://mt.wikipedia.org/wiki/Giovanni_Angelo_Testagrossa">Giovanni Angelo Testagrossa</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Barra minn hekk, hija kienet innovatriċi ta’ żifniet ġodda, bis-saħħa tat-tagħlim li ngħatat minn <ref target="https://mt.wikipedia.org/wiki/Ambrogio">Ambrogio</ref>, maestro Lhudi taż-<ref target="https://mt.wikipedia.org/wiki/Żfin">żfin</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Dota u żwieġ
<figure><caption>Francesco II Gonzaga, ir-raġel ta’ Isabella</caption></figure>
<p>Fl-1480, meta kellha sitt snin, Isabella ġiet imwegħda lil Francesco, li kellu tmien snin iktar minnha, u wirtet it-titlu ta’ Markiża ta’ Mantova, għal dota ta’ 25,000 dukat.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Għalkemm jingħad li ma kienx raġel il-ġmiel tiegħu bħala apparenza, Isabella kienet tammirah għas-saħħa u għall-qlubija tiegħu u kienet tqisu bħala ġentlom. Wara l-ewwel ftit drabi li ltaqgħu, ħadet pjaċir bil-kumpanija tiegħu u qattgħet is-snin ta’ wara ssir tafu u tħejji ruħha biex tkun il-Markiża ta’ Mantova. Matul l-għerusija tagħhom, Isabella kienet tgħożż l-ittri, il-poeżiji u s-sunetti li kien jibgħatilha bħala rigali.</p>
<p>Għaxar snin wara, fil-11 ta’ Frar 1490, meta kellha 15-il sena, hija żżewġet lil Francesco bi prokura. Isabella saret martu u l-Markiża qalb il-briju popolari spettakolari u l-ċelebrazzjonijiet grandjużi li seħħew fil-15 ta’ Frar.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Francesco kien ukoll il-Kaptan Ġeneral tal-armati tar-Repubblika ta’ <ref target="https://mt.wikipedia.org/wiki/Venezja">Venezja</ref>. Bħala parti mid-dota tagħha għaż-żwieġ, Isabella ngħatat somma ta’ 3,000 dukat kif ukoll ġojjellerija, platti tal-fidda, u <ref target="https://mt.wikipedia.org/wiki/Pożati">pożati</ref> tal-fidda.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Qabel ma sar il-bankett ta’ wara ċ-ċerimonja tat-tieġ, Isabella ħarġet iddur fit-toroq prinċipali ta’ Ferrara riekba <ref target="https://mt.wikipedia.org/wiki/Żiemel">żiemel</ref> imżejjen bil-ħaġar prezzjuż u d-deheb.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Peress li bħala koppja kienu ilhom jafu u jammiraw lil xulxin għal bosta snin, l-attrazzjoni reċiproka tagħhom inbidlet f’<ref target="https://mt.wikipedia.org/wiki/Imħabba">imħabba</ref>; jingħad li permezz taż-żwieġ ma’ Francesco, Isabella “fforixxiet”.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Meta żżewġet, jingħad li Isabella kienet ħelwa, irqiqa, grazzjuża u taf tilbes.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Ix-xagħar twil u fin tagħha ġie miżbugħ bjond mitfi, u għajnejha “kannella daqs il-prinjoli taż-żnuber fil-ħarifa, kienu donnhom daħkana”.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Francesco, bħala Kaptan Ġeneral tal-armati Venezjani, spiss kien ikollu jmur Venezja għal konferenzi u kien iħalli lil Isabella waħedha f’Mantova, f’<hi rend="italic">La Reggia</hi>, il-palazz antik li kien is-sede tal-familja <ref target="https://mt.wikipedia.org/wiki/Gonzaga">Gonzaga</ref>.<ref target="https://mt.wikipedia.org/wiki/Il-Paġna_prinċipali#cite_note-:1-18">[18]</ref> Madankollu, xorta kien ikollha l-kumpanija ta’ ommha u ta’ oħtha, Beatrice; u meta ltaqgħet ma’ Elisabetta Gonzaga, oħtha tar-rispett li kellha 18-il sena, saru ħbieb kbar. Kienu jieħdu gost jaqraw il-kotba, jilagħbu l-karti, u jivvjaġġaw fil-kampanja flimkien. Darba vvjaġġaw sal-<ref target="https://mt.wikipedia.org/wiki/Lag_ta’_Garda">Lag ta’ Garda</ref> meta Francesco kien assenti, u mbagħad ivvjaġġaw lejn Venezja. It-tnejn baqgħu qrib xulxin sal-mewt ta’ Elisabetta fl-1526.<ref target="https://mt.wikipedia.org/wiki/Il-Paġna_prinċipali#cite_note-:1-18">[18]</ref></p>
<p>Kważi erba’ snin wara ż-żwieġ tagħha f’Diċembru 1493, Isabella welldet l-ewwel wild tagħha minn tmienja; bintha Eleonora, li kienu jgħajtulha Leonora fil-qosor.</p>
Tfal
<p>Isabella u Francesco kellhom tmint itfal:<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<list type="unordered"><item><ref target="https://mt.wikipedia.org/wiki/Eleonora_Gonzaga">Eleonora Gonzaga</ref> (twieldet fil-31 ta’ Diċembru 1493 – mietet fit-13 ta’ Frar 1570), li żżewġet lil <ref target="https://mt.wikipedia.org/wiki/Francesco_Maria_I_della_Rovere">Francesco Maria I della Rovere</ref>, id-Duka ta’ <ref target="https://mt.wikipedia.org/wiki/Urbino">Urbino</ref></item>
<item><ref target="https://mt.wikipedia.org/wiki/Margherita_Gonzaga">Margherita Gonzaga</ref> (twieldet fit-13 ta’ Lulju 1496 – mietet fit-22 ta’ Settembru 1496)</item>
<item><ref target="https://mt.wikipedia.org/wiki/Federico_II_Gonzaga">Federico II Gonzaga</ref>, id-Duka ta’ Mantova (twieled fis-17 ta’ Mejju 1500 – miet fit-28 ta’ Awwissu 1540), li żżewweġ lil <ref target="https://mt.wikipedia.org/wiki/Margerita_Paleologa">Margerita Paleologa</ref></item>
<item><ref target="https://mt.wikipedia.org/wiki/Livia_Gonzaga">Livia Gonzaga</ref> (twieldet fl-1501 – mietet f’Jannar 1508)</item>
<item><ref target="https://mt.wikipedia.org/wiki/Ippolita_Gonzaga">Ippolita Gonzaga</ref> (twieldet fit-13 ta’ Novembru 1503 – mietet fis-16 ta’ Marzu 1570), li kienet soru</item>
<item><ref target="https://mt.wikipedia.org/wiki/Ercole_Gonzaga">Ercole Gonzaga</ref> (twieled fit-23 ta’ Novembru 1505 – miet fit-2 ta’ Marzu 1563), li kien Kardinal u Isqof ta’ Mantova</item>
<item><ref target="https://mt.wikipedia.org/wiki/Ferrante_Gonzaga">Ferrante Gonzaga</ref> (twieled fit-28 ta’ Jannar 1507 – miet fil-15 ta’ Novembru 1557), li kien kondottier li żżewweġ lil <ref target="https://mt.wikipedia.org/wiki/Isabella_di_Capua">Isabella di Capua</ref></item>
<item><ref target="https://mt.wikipedia.org/wiki/Livia_Gonzaga">Livia Gonzaga</ref> (twieldet f’Awwissu 1508 – mietet fl-1569), li kienet soru</item></list>
Lucrezia Borgia
<p>Sena wara ż-żwieġ tagħha ma’ ħu Isabella, Alfonso, fl-1502, Lucrezia Borgia bdiet taqlibha lir-raġel tagħha ma’ Francesco. Isabella kienet welldet lil bintha Ippolita, u matul ir-relazzjoni sesswali klandestina tar-raġel ma’ Lucrezia, kompliet ikollha t-tfal miegħu.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Preċedentement Lucrezia ppruvat tagħmel ħbieb ma’ Isabella, iżda Isabella qatt ma tatha wiċċ u injorata b’disprezz. Minn meta Lucrezia waslet għall-ewwel darba f’Ferrara bħala l-mara mwegħda lil Alfonso, Isabella, minkejja li kienet l-ospitant waqt iċ-ċelebrazzjoni tat-tieġ, kienet tqis lil Lucrezia bħala rivali, u kull opportunità li kien ikollha kienet tipprova tispikka minflokha. Isabella kienet tgħir ħafna u kienet tbati emottivament minħabba r-relazzjoni li r-raġel tagħha kellu ma’ Lucrezia. Ir-relazzjoni klandestina tagħhom intemmet meta Francesco laqqat is-sifilide bħala riżultat tar-relazzjonijiet li kellu mal-prostituti.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
Reġġenza
<figure><caption>Ritratt ta’ Isabella d'Este magħmul minn Tiziano għall-ħabta tal-1534-1536.</caption></figure>
<p>Isabella qdiet rwol importanti f’Mantova meta l-belt kienet fil-għawġ. Meta r-raġel tagħha ġie maqbud fl-1509 u nżamm ostaġġ f’Venezja, hija ħadet il-kontroll tal-forzi miltari ta’ Mantova u rreżistiet l-invażuri sa ma nħeles fl-1512. F’dik l-istess sena, hija kienet l-ospitant fil-Kungress ta’ Mantova, li sar biex jiġu solvuti xi kwistjonijiet li kienu jikkonċernaw lil Firenze u lil Milan.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Bħala mexxejja, kienet tidher iktar assertiva u kompetenti mir-raġel tagħha. Meta Francesco ġie lura Mantova u ġie mgħarraf dwar dan, inkorla ferm u ħassu umiljat li martu wriet li kellha ħila politika superjuri. Dan wassal biex iż-żwieġ tagħhom sfaxxa b’mod irrevokabbli. B’hekk, Isabella bdiet tivvjaġġa liberament u bdiet tgħix b’mod indipendenti mir-raġel tagħha sa mewtu fid-19 ta’ Marzu 1519.</p>
<p>Wara li r-raġel tagħha miet, Isabella saret il-mexxejja ta’ Mantova bħala reġġent ta’ binha Federico. Hija bdiet taqdi rwol kulma jmur iktar importanti fil-politika Taljana, u kompliet tavvanza l-pożizzjoni ta’ Mantova. Kienet strumentali fil-promozzjoni ta’ Mantova għal Dukat, xi ħaġa li kisbet permezz tal-użu diplomatiku għaqli tal-kuntratti taż-żwieġ ta’ binha. Irnexxielha wkoll tikseb kardinalat għal binha Ercole. Fl-1502 uriet ukoll xi ssarraf politikament fin-negozjati li kellha ma’ <ref target="https://mt.wikipedia.org/wiki/Cesare_Borgia">Cesare Borgia</ref>, li ħa l-artijiet minn taħt il-kontroll ta’ <ref target="https://mt.wikipedia.org/wiki/Guidobaldo_da_Montefeltro">Guidobaldo da Montefeltro</ref>, id-Duka ta’ Urbino u r-raġel ta’ oħtha tar-rispett u ħabibtha Elisabetta Gonzaga.</p>
Kultura
<p>Isabella d'Este hija famuża bħala l-iktar patruna importanti tal-arti Rinaxximentali; ħajjitha hija ddokumentata bil-korrispondenza tagħha, li għadha arkivjata f’Mantova (irċeviet madwar 28,000 ittra u kitbet 12,000 ittra).<ref target="https://mt.wikipedia.org/wiki/Il-Paġna_prinċipali#cite_note-23">[23]</ref><ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Patruna tal-arti
<p>Fil-qasam tal-<ref target="https://mt.wikipedia.org/wiki/Pittura">pittura</ref>, Isabella kellha diversi artisti famużi jaħdmu għaliha, fosthom <ref target="https://mt.wikipedia.org/wiki/Giovanni_Bellini">Giovanni Bellini</ref>, <ref target="https://mt.wikipedia.org/wiki/Giorgione">Giorgione</ref>, Leonardo da Vinci, <ref target="https://mt.wikipedia.org/wiki/Andrea_Mantegna">Andrea Mantegna</ref> (li kien pittur li kien jgħix u jaħdem mal-familja tal-Markiża sal-1506), <ref target="https://mt.wikipedia.org/wiki/Perugino">Perugino</ref>, <ref target="https://mt.wikipedia.org/wiki/Raffaello">Raffaello</ref>, <ref target="https://mt.wikipedia.org/wiki/Tizjanu">Tiziano</ref>, <ref target="https://mt.wikipedia.org/wiki/Antonio_da_Correggio">Antonio da Correggio</ref>, <ref target="https://mt.wikipedia.org/wiki/Lorenzo_Costa">Lorenzo Costa</ref> (li kien pittur li kien jgħix u jaħdem mal-familja tal-Markiża mill-1509), <ref target="https://mt.wikipedia.org/wiki/Dosso_Dossi">Dosso Dossi</ref>, <ref target="https://mt.wikipedia.org/wiki/Francesco_Francia">Francesco Francia</ref>, <ref target="https://mt.wikipedia.org/wiki/Giulio_Romano">Giulio Romano</ref> u bosta oħrajn. Pereżempju l-i“<hi rend="italic">Studiolo</hi>” tagħha fil-Palazz Dukali ta’ Mantova, kien imżejjen b’allegoriji minn Mantegna, Perugino, Costa u Correggio.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p>Fl-istess żmien, ikkummissjonat l-iktar skulturi u inċiżuri importanti ta’ dak iż-żmien, jiġifieri <ref target="https://mt.wikipedia.org/wiki/Mikelanġlu">Michelangelo</ref>, <ref target="https://mt.wikipedia.org/wiki/Pier_Jacopo_Alari_Bonacolsi">Pier Jacopo Alari Bonacolsi</ref> (L'Antico), <ref target="https://mt.wikipedia.org/wiki/Gian_Cristoforo_Romano">Gian Cristoforo Romano</ref> u <ref target="https://mt.wikipedia.org/wiki/Tullio_Lombardo">Tullio Lombardo</ref>, u kienet tikkollezzjona l-arti Rumana antika.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Bħala kittieba, ikkuntattjat lil <ref target="https://mt.wikipedia.org/wiki/Pietro_Aretino">Pietro Aretino</ref>, <ref target="https://mt.wikipedia.org/wiki/Ludovico_Ariosto">Ludovico Ariosto</ref>, <ref target="https://mt.wikipedia.org/wiki/Pietro_Bembo">Pietro Bembo</ref>, <ref target="https://mt.wikipedia.org/wiki/Baldassare_Castiglione">Baldassare Castiglione</ref>, <ref target="https://mt.wikipedia.org/wiki/Mario_Equicola">Mario Equicola</ref>, <ref target="https://mt.wikipedia.org/wiki/Gian_Giorgio_Trissino">Gian Giorgio Trissino</ref> u oħrajn.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Fil-qasam tal-<ref target="https://mt.wikipedia.org/wiki/Mużika">mużika</ref>, Isabella sponsorjat lill-<ref target="https://mt.wikipedia.org/wiki/Kompożitur">kompożituri</ref> <ref target="https://mt.wikipedia.org/wiki/Bartolomeo_Tromboncino">Bartolomeo Tromboncino</ref> u lil <ref target="https://mt.wikipedia.org/wiki/Marco_Cara">Marco Cara</ref> u hi kienet iddoqq il-ljut. Hija impjegat kantanti professjonali nisa ma’ djulha, xi ħaġa li ma kinitx tas-soltu, fosthom lil <ref target="https://mt.wikipedia.org/wiki/Giovanna_Moreschi">Giovanna Moreschi</ref>, il-mara ta’ Marchetto Cara.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref><ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Fil-qasam tal-arkitettura, ma kellhiex biex tibni palazzi ġodda, iżda kkummissjonat lil arkitetti bħal <ref target="https://mt.wikipedia.org/wiki/Biagio_Rossetti">Biagio Rossetti</ref> u <ref target="https://mt.wikipedia.org/wiki/Battista_Covo">Battista Covo</ref>.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>Peress li kienet minn ta’ quddiem fil-moda, kienet tordna l-ifjen ilbies, inkluż pelliċċi kif ukoll distillazzjonijiet ġodda ta’ fwejjaħ, li kienet toħloq hi stess u kienet tibgħat bħala rigali. L-istil tagħha li tilbes xedd ir-ras (<hi rend="italic">capigliari</hi>) u <hi rend="italic">décolletage</hi> ġie imitat fl-Italja kollha u fi Franza imperjali.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Rabta mal-<hi rend="italic"><ref target="https://mt.wikipedia.org/wiki/Mona_Lisa">Mona Lisa</ref></hi> ta’ <ref target="https://mt.wikipedia.org/wiki/Leonardo_da_Vinci">Leonardo</ref>
<figure><caption>Mix-xellug: Leonardo da Vinci: <hi rend="italic">Isabella d'Este</hi> (1499); <hi rend="italic">Mona Lisa</hi> (1502-1506, <ref target="https://mt.wikipedia.org/wiki/Prado">Prado</ref>, <ref target="https://mt.wikipedia.org/wiki/Madrid">Madrid</ref>); <hi rend="italic">Mona Lisa</hi> (1503-1506).</caption></figure>
<p>Isabella d'Este ġiet proposta bħala kandidat plawżibbli<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> għall-<hi rend="italic">Mona Lisa</hi> ta’ Leonardo da Vinci tal-1503-1506, li s-soltu jitqies bħala r-ritratt ta’ <ref target="https://mt.wikipedia.org/wiki/Lisa_del_Giocondo">Lisa del Giocondo</ref>. Lisa kienet il-mara ta’ merkant f’Firenze u <ref target="https://mt.wikipedia.org/wiki/Giorgio_Vasari">Giorgio Vasari</ref> kiteb dwar ritratt tagħha magħmul minn Leonardo<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> – madankollu, mhux magħruf jekk dan ir-ritratt kienx ir-ritratt tal-<hi rend="italic">Mona Lisa</hi>. Fost l-evidenza favur Isabella bħala s-suġġett tal-opra tal-arti famuża tinkludi tpinġija ta’ Isabella d'Este magħmula minn Leonardo fl-1499 u l-ittri tagħha tal-1501-1506 fejn talbet ir-ritratt impitter tagħha;<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> argumenti oħra favur din l-ipoteżi huma l-muntanji fl-isfond tal-pittura u l-poġġaman bħala simbolu Rinaxximentali f’ritratt ta’ sovrana.</p>
Identifikazzjonijiet potenzjali f’ritratti
<figure><caption>Ritratti ta’ Isabella d'Este. Dettalji: midalja ta’ Gian Cristoforo Romano; tpinġija ta’ Leonardo da Vinci; Tiziano (magħrufa iktar il-kopja ta’ Peter Paul Rubens): <hi rend="italic">Isabella bl-Aħmar</hi>; Tiziano (suġġett ta’ età iżgħar): <hi rend="italic">Isabella Bl-Iswed</hi> vs <hi rend="italic">La Bella</hi> (1536); minjatura ta’ Ambras ta’ artist mhux magħruf.</caption></figure>
<p>Minkejja li kienet patruna sinifikanti tal-arti, inkluż għal għadd ta’ ritratti – l-ebda persuna oħra ta’ żmienha ma kien is-suġġett ta’ daqstant ritratti – ma tantx fadal wisq ritratti ta’ Isabella li waslu sa żminijietna. Dawn il-ftit ritratti huma magħrufa bħala mhux omoġenji, jiġifieri l-kulur tal-għajnejn u tax-xagħar ivarja kif ukoll ħaġbejha jvarjaw fiż-żewġ ritratti magħmula minn Tiziano.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Barra minn hekk, ma hemm l-ebda ritratt tagħha meta kellha bejn 26 u 54 sena. Huwa magħruf li meta kienet imdaħħla fiż-żmien, Isabella kienet tippreferi pitturi idealizzati u saħansitra rrifjutat li tippoża bħala mudella.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Madankollu, jista’ jiġi preżunt li xorta waħda insistiet li tara l-fattizzi personali tagħha fl-eżitu tar-ritratti.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Isabella kienet toqgħod b’seba’ għajnejn kif tiġġestixxi l-immaġni tagħha. Ritratt tagħha magħmul minn Andrea Mantegna ġie rrifjutat għaliex “ma kellu l-ebda xebħ”. Ir-ritratt wisq probabbli kien jixbah wisq lil Isabella, li kienet magħrufa għall-korpulenza tagħha.</p>
<p>F’dawn l-aħħar snin, diversi <ref target="https://mt.wikipedia.org/wiki/Mużew">mużewijiet</ref> irtiraw il-ftit identifikazzjonijiet tar-ritratti bħala Isabella minħabba r-riskju ta’ identifikazzjoni żbaljata. L-aħħar tliet ritratti kkuluriti li fadal xorta waħda mhumiex omoġenji u jinsabu fil-Kunsthistorisches Museum/KHM, <ref target="https://mt.wikipedia.org/wiki/Vjenna">Vjenna</ref>, l-<ref target="https://mt.wikipedia.org/wiki/Awstrija">Awstrija</ref>:<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
<list type="unordered"><item><hi rend="italic">Isabella bl-Aħmar</hi> ta’ Tiziano, madwar l-1529 (intilfet, magħrufa minn kopja ta’ <ref target="https://mt.wikipedia.org/wiki/Peter_Paul_Rubens">Peter Paul Rubens</ref> għall-ħabta tal-1605</item>
<item><hi rend="italic">Isabella bl-Iswed</hi> ta’ Tiziano, 1536</item>
<item>“Minjatura ta’ Ambras”, is-seklu 16</item></list>
<p><hi rend="italic">La Bella</hi> (li tinsab fil-Palazzo Pitti, f’Firenze) ġiet diskussa bħala alternattiva għar-ritratt tal-1536 li għamel Tiziano fi Vjenna, minħabba li l-kummissjoni mill-patruna ta’ 60 sena kienet ritratt ta’ mara ta’ età iżgħar; kieku <hi rend="italic">La Bella</hi> kienet Isabella, il-kulur tal-għajnejn, il-kulur tax-xagħar, il-ħaġbejn u d-dehra ġenerali kienu jkunu omoġenji fir-ritratti magħrufa kollha, u b’hekk kien ikun possibbli li jsiru iktar identifikazzjonijiet.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<p>Attwalment, il-midalja tal-1495 magħmula minn <ref target="https://mt.wikipedia.org/wiki/Gian_Cristoforo_Romano">Gian Cristoforo Romano</ref> (jeżistu diversi kopji) hija l-unika identifikazzjoni affidabbli minħabba l-iskrizzjoni li nħolqot matul il-ħajja ta’ Isabella.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Missjonijiet diplomatiċi u t-trattament tal-iskjavi
<p>Isabella kienet iltaqgħet mar-Re Franċiż f’Milan fl-1500 matul missjoni diplomatika ta’ suċċess li kienet wettqet sabiex tipproteġi lil Mantova minn invażjoni min-naħa tal-Franċiżi. Ir-Re Louis kien baqa’ impressjonat mill-personalità distinta u mill-intelliġenza kbira tagħha.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Kien matul dan iż-żmien, meta t-truppi tar-re kienu okkupaw il-belt ta’ Milan, li Isabella offriet l-ażil lir-refuġjati minn Milan, fosthom lil <ref target="https://mt.wikipedia.org/wiki/Cecilia_Gallerani">Cecilia Gallerani</ref>, il-mara raffinata li kienet taqlibha lir-raġel tagħha ma’ <ref target="https://mt.wikipedia.org/wiki/Ludovico_Sforza">Ludovico Sforza</ref>, id-Duka ta’ Milan u r-raġel ta’ Beatrice, oħt Isabella. Ludovico Sforza kien ġie mġiegħel jaħrab mid-dukat tiegħu fid-dawl tal-okkupazzjoni Franċiża. Isabella ppreżentat lil Cecilia lir-Re Louis, u ddeskrivietha bħala “mara mimlija kwalitajiet u grazzja rari”.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref></p>
<p>Isabella kienet ukoll eżempju estrem tat-tendenza Rinaxximentali <ref target="https://mt.wikipedia.org/wiki/Ewropa">Ewropea</ref> li tittratta lill-iskjavi <ref target="https://mt.wikipedia.org/wiki/Afrika">Afrikani</ref> ta’ karnaġġjon iswed fl-unità domestika tagħha bħala aċċessorji eżotiċi. Isabella kienet affaxxinata bil-qaddejja tfal ta’ karnaġġjon iswed u dan ġie ddokumentat b’mod estensiv.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref> Fl-1 ta’ Mejju 1491, Isabella staqsiet lil <ref target="https://mt.wikipedia.org/wiki/Giorgio_Brognolo">Giorgio Brognolo</ref>, l-aġent tagħha f’Venezja, biex isibilha tifla żgħira ta’ karnaġġjon iswed (<hi rend="italic">una moreta</hi>) tal-età bejn sena u nofs u erba’ snin, u fil-bidu ta’ Ġunju fakkritu darbtejn dwar it-talba tagħha, u saħqet li t-tifla kellha jkollha “karnaġġjon iswed kemm jista’ jkun”.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> L-unità domestika ta’ Isabella u r-rekords finanzjarji tagħha juru li diġà kellha tfajla ta’ karnaġġjon iswed taqdiha li kienet ikbar fl-età, meta talbet għal tifla żgħira ta’ karnaġġjon iswed. Mir-rekords jidher ċar li kisbet tifla żgħira ta’ karnaġġjon iswed minn orfanatrofju Venezjan, fetħet negozjati ma’ entità Venezjana għall-bejgħ ta’ tifel żgħir ta’ karnaġġjon iswed u xtrat tifla żgħira skjava ta’ karnaġġjon iswed mingħand oħtha.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Il-kummissjoni għax-xiri ta’ tifla żgħira “ta’ karnaġġjon iswed kemm jista’ jkun” tista’ titqies bħala xewqa li jkollha eżotiżmu massimu.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></p>
Meta romlot
“Kap ta’ stat devota”
<p>Bħala armla, Isabella, meta kellha 45 sena, saret “kap ta’ stat devota”.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> Il-pożizzjoni tagħha bħala Markiża kien jitlob minnha li toqgħod attenta ferm, u għalhekk kellha tistudja l-problemi li jħabbat wiċċu magħhom mexxej ta’ belt-stat. Sabiex ittejjeb il-benesseri taċ-ċittadini tagħha, hija studjat l-arkitettura, l-agrikoltura, u l-industrija, u segwiet il-prinċipji li kien fassal <ref target="https://mt.wikipedia.org/wiki/Niccolò_Machiavelli">Niccolò Machiavelli</ref> għall-mexxejja fil-ktieb tiegħu <hi rend="italic">Il-Prinċep</hi>. Bis-saħħa ta’ dan kollu, il-poplu ta’ Mantova kien jirrispettaha u jħobbha.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref></p>
<p>Isabella telqet minn Mantova u marret tgħix f’Ruma fl-1527. Kienet preżenti matul is-Serqa katastrofika ta’ Ruma, meta kkonvertiet id-dar tagħha f’kenn għal madwar 2,000 persuna li kienu qed jaħarbu mis-suldati imperjali. Id-dar ta’ Isabella kienet waħda mill-ftit li ma ġewx attakkati, minħabba l-fatt li binha kien membru tal-armata li kienet qed twettaq l-invażjoni. Meta telqet, irnexxielha tikseb passaġġ sikur għar-refuġjati kollha li kienu marru għall-kenn f’darha.</p>
L-aħħar snin u l-mewt
<p>Wara li Ruma ġiet stabbilizzata wara s-serqa, Isabella telqet mill-belt u reġgħet lura f’Mantova. Hija għamlet il-belt ta’ Mantova ċentru tal-kultura, fetħet skola għall-bniet, u kkonvertiet l-appartamenti dukali tagħha f’mużew li kien fih teżori fini tal-arti. Dan kollu ma kienx biżżejjed biex jissodisfa lil Isabella, li diġà kellha iktar minn 65 sena, u għalhekk reġgħet lura fil-ħajja politika u kienet il-mexxejja ta’ <ref target="https://mt.wikipedia.org/wiki/Solarolo">Solarolo</ref>, fir-<ref target="https://mt.wikipedia.org/wiki/Romagna">Romagna</ref>, sa mewtha fit-13 ta’ Frar 1539. Isabella ġiet midfuna maġenb ir-raġel tagħha fil-Knisja ta’ <ref target="https://mt.wikipedia.org/wiki/San_Franġisk_t'Assisi">San Franġisk</ref> f’Mantova.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref></p>
Legat
<p>Matul ħajjitha u wara mewtha, il-poeti, il-Papi, u l-istatisti taw ġieħ lil Isabella. Il-<ref target="https://mt.wikipedia.org/wiki/Papa_Ljun_X">Papa Ljun X</ref> stidinha tittrattah “daqslikieku kien ħuha”. Is-segretarju tal-Papa Ljun X, Pietro Bembo, iddeskriviha bħala “waħda mill-iktar nisa għorrief u ffurtunati”; filwaqt li l-poeta Ariosto ddeskriviha bħala “Isabella l-liberali u l-ġeneruża”. L-awtur Matteo Bandello kiteb li hija kienet “suprema fost in-nisa”, u d-diplomatiku Niccolò da Correggio taha t-titlu ta’ “l-Ewwel Mara tad-Dinja”.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Fil-mezzi tax-xandir
<p>Ix-xogħol tal-arti <hi rend="italic">The Dinner Party</hi> ta’ <ref target="https://mt.wikipedia.org/wiki/Judy_Chicago">Judy Chicago</ref> jinkludi ambjent għal Isabella d'Este.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>L-attriċi <ref target="https://mt.wikipedia.org/wiki/Belġju">Belġjana</ref> <ref target="https://mt.wikipedia.org/wiki/Alexandra_Oppo">Alexandra Oppo</ref> ħadmitha ta’ Isabella d'Este fis-sensiela televiżiva <hi rend="italic">Borgia</hi> (2011-2014).<ref target="https://mt.wikipedia.org/wiki/Il-Paġna_prinċipali#cite_note-51">[51]</ref></p>
</text></body></html>