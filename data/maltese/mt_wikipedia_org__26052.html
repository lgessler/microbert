<html><body><text id="wikipedia_mt_wikipedia_org__26052.html" ns="0" revid="272024" sourceurl="https://mt.wikipedia.org/wiki/Pont_Antik_ta%27_Mostar" title="Pont Antik ta' Mostar" type="wikipedia">Pont Antik ta' Mostar<figure><caption>Il-Pont Antik ta' Mostar billejl</caption></figure>
<p>Il-<hi rend="bold">Pont Antik ta' Mostar</hi>, magħruf ukoll bħala l-<hi rend="bold">Pont ta' Mostar</hi> (bit-Tork: <hi rend="italic">Mostar Köprüsü</hi>) jew <hi rend="bold">Stari Most</hi> (li litteralment tfisser "Pont Antik"; bis-<ref target="https://mt.wikipedia.org/wiki/Serbja">Serbjan</ref>: Стари мост), huwa pont <ref target="https://mt.wikipedia.org/wiki/Imperu_Ottoman">Ottoman</ref> rikostruwit tas-seklu 16 fir-raħal ta' <ref target="https://mt.wikipedia.org/wiki/Mostar">Mostar</ref> fil-<ref target="https://mt.wikipedia.org/wiki/Bożnija_u_Ħerżegovina">Bożnija-Ħerzegovina</ref> minn naħa għall-oħra fix-xmara <ref target="https://mt.wikipedia.org/wiki/Neretva">Neretva</ref> u jikkollega ż-żewġ partijiet tar-raħal. Il-Pont Antik ta' Mostar baqa' qawwi u sħiħ għal 427 sena, sa ma ġġarraf fid-9 ta' Novembru 1993 mill-forzi paramilitari Kroati matul il-Gwerra bejn il-<ref target="https://mt.wikipedia.org/wiki/Kroazja">Kroazja</ref> u l-Bożnija-Ħerzergovina. Sussegwentement, ġie varat proġett ta' rikostruzzjoni u l-pont reġa' nfetaħ fit-23 ta' Lulju 2004.</p>
<p>Il-pont jitqies bħala arkitettura Iżlamika eżemplari tal-Balkani u kien ġie kkummissjonat minn Suleiman il-Manjifiku fl-1557. Ġie ddisinjat minn <ref target="https://mt.wikipedia.org/wiki/Mimar_Hayruddin">Mimar Hayruddin</ref>, student u apprendist tal-arkitett <ref target="https://mt.wikipedia.org/wiki/Mimar_Sinan">Mimar Sinan</ref> li bena bosta mill-binjiet ewlenin tas-Sultan f'Istanbul u fl-Imperu Ottoman, bħal pereżempju l-<ref target="https://mt.wikipedia.org/wiki/Moskea_ta'_Selimiye,_Edirne">Moskea ta' Selimiye</ref> f'<ref target="https://mt.wikipedia.org/wiki/Edirne">Edirne</ref>, it-<ref target="https://mt.wikipedia.org/wiki/Turkija">Turkija</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-Pont Antik ta' Mostar tniżżel fil-lista ta' <ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2005.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Karatteristiċi
<figure><caption>Veduta tal-Pont ta' Mostar mix-xatt</caption></figure>
<p>Il-Pont Antik ta' Mostar minn naħa għall-oħra tax-xmara Neretva jinsab fil-qalba taċ-ċentru storiku tar-raħal ta' Mostar. Ir-raħal huwa l-ħames l-akbar fil-pajjiż u huwa ċ-ċentru tal-Kanton Ħerzegovina-Neretva tal-Federazzjoni tal-Bożnija-Ħerzegovina. Xi kultant ir-raħal jitqies bħala l-<ref target="https://mt.wikipedia.org/wiki/Belt_kapitali">kapitali</ref> mhux uffiċjali tal-Ħerzegovina. Il-Pont Antik ta' Mostar huwa mħatteb u fin-nofs tal-ħnejja tal-parti t'isfel tiegħu ġej għall-ponta. Il-pont huwa wiesa' erba' metri u twil 30 metru, b'għoli ta' 24 metru 'l fuq mix-xmara Neretva. Il-pont huwa protett minn żewġ torrijiet iffortifikati: it-torri ta' Halebija fil-Grigal u t-torri ta' Tara fil-Lbiċ, imsejħa "l-għassiesa tal-pont".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Minflok pedamenti, il-pont għandu pilastri riffieda tal-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> ikkollegati mal-ħitan tal-ġnub tul l-irdumijiet qrib ix-xmara. Meta wieħed ikejjel mil-livell tal-ilma tas-sajf, il-pilastri riffieda għandhom għoli ta' 6.53 metri mil-livell tal-ilma sal-ogħla punt tal-ħnejja tal-parti ta' taħt tal-pont imħatteb. Il-bidu tal-ħnejja hija enfasizzata permezz ta' linja ta' impjastru f'għoli ta' 0.32 metri. Il-ħnejja togħla sa 12.02-il metru.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<figure><caption>Il-Pont Antik ta' Mostar fl-1979</caption></figure>
<p>Il-pont oriġinali ssostitwixxa pont sospiż tal-<ref target="https://mt.wikipedia.org/wiki/Injam">injam</ref> iktar antik li ma tantx kien stabbli. Il-kostruzzjoni nbdiet fl-1557 u damet disa' snin: skont inċiżjoni fuq il-pont stess, il-Pont Antik ta' Mostar tlesta fis-sena 974 AH (bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Anno Hegirae</hi>, "fis-sena tal-Hijra"), li tikkorrispondi għall-perjodu bejn id-19 ta' Lulju 1566 u s-7 ta' Lulju 1567. Ma tantx hemm wisq tagħrif dwar il-kostruzzjoni tal-pont antik fid-dokumenti bil-miktub, għajr li t-tkaħħil x'aktarx kien magħmul bl-abjad tal-bajd<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u isem il-kostruttur Mimar Hayruddin, flimkien ma' għadd ta' memorji u leġġendi. Minkejja lil Mimar Hayruddin kien ingħata l-piena tal-mewt, ġie ordnat jibni pont ta' dimensjonijiet bla preċedent. Jingħad li Mimar Hayruddin inqatel dakinhar li tneħħa l-armar tal-kostruzzjoni mill-istruttura kompluta tal-pont. Dak iż-żmien li nbena, il-Pont Antik ta' Mostar kien jifforma wkoll l-iktar ħnejja wiesgħa fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>L-esploratur Ottoman tas-<ref target="https://mt.wikipedia.org/wiki/Seklu_XVII">seklu 17</ref>, <ref target="https://mt.wikipedia.org/wiki/Evliya_Çelebi">Evliya Çelebi</ref>, kiteb li l-pont "huwa bħall-ħnejja ta' qawsalla fis-sema, estiża minn naħa għall-oħra... Jiena, qaddej fqir u msejken ta' Allah, ivvjaġġat f'16-il pajjiż, iżda qatt ma rajt pont tant għoli. Iwassal mill-blat fuq naħa għall-blat fuq in-naħa l-oħra u huwa għoli daqs is-smewwiet".<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Peress li l-importanza ekonomika u amministrattiva ta' Mostar kibret bil-preżenza dejjem tiżdied tat-tmexxija Ottomana, il-pont sospiż tal-injam fuq ix-xmara Neretva kellu jiġi sostitwit. Il-pont l-antik fuq ix-xmara "...kien magħmul mill-injam u kien sospiż fl-arja bil-ktajjen", kiteb il-ġeografu Ottoman <ref target="https://mt.wikipedia.org/wiki/Katip_Çelebi">Katip Çelebi</ref>, u "...tant kien jixxejjer 'l hemm u 'l hawn li n-nies li kienu jaqsmu minn fuqu kien jagħmlu dan b'imsarinhom f'saqajhom". Fl-1566, Mimar Hayruddin iddisinja l-pont, li kien intqal li sewa 300,000 Dramma (muniti tal-fidda) biex inbena. Il-proġett ta' kostruzzjoni ta' sentejn ġie ssorveljat minn <ref target="https://mt.wikipedia.org/wiki/Karagoz_Mehmet_Bey">Karagoz Mehmet Bey</ref>, il-ħatni tas-Sultan Suleiman u l-patrun tal-iktar kumpless tal-moskea importanti, il-Moskea ta' Hadzi Mehmed Karadzozbeg.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Qerda
<figure><caption>Il-pont temporanju mirfud bil-kejbils</caption></figure>
<p>Il-Pont Antik ta' Mostar inqered fid-9 ta' Novembru 1993 fil-gwerra bejn il-Kroazja u l-Bożnija-Ħerzegovina, f'taqbida li damet madwar 24 siegħa.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref> L-ewwel pont temporanju li nbena fuq it-traċċi tal-pont l-antik infetaħ fit-30 ta' Diċembru 1993, wara li kien inbena fi tlett ijiem biss minn inġiniera militari <ref target="https://mt.wikipedia.org/wiki/Spanja">Spanjoli</ref> assenjati għall-missjoni tal-Forza ta' Protezzjoni tan-<ref target="https://mt.wikipedia.org/wiki/Ġnus_Magħquda">Nazzjonijiet Uniti</ref> (UNPROFOR).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-:3-11">[11]</ref> Sussegwentement, l-istruttura temporanja ġiet immodifikata tliet darbiet. Eventwalment iż-żewġt ixtut tax-xmara ġew ikkollegati b'pont iktar sod mirfud bil-kejbils sa ma saret rikostruzzjoni kif suppost tal-pont.<ref target="https://mt.wikipedia.org/wiki/Il-Paġna_prinċipali#cite_note-:3-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-gazzetti bbażati f'<ref target="https://mt.wikipedia.org/wiki/Sarajevo">Sarajevo</ref> rrappurtaw li iktar minn 60 balla laqtu l-pont l-antik qabel ma kkrolla.<ref target="https://mt.wikipedia.org/wiki/Il-Paġna_prinċipali#cite_note-:4-13">[13]</ref> <ref target="https://mt.wikipedia.org/wiki/Slobodan_Pralijak">Slobodan Pralijak</ref>, Ġeneral Kroat li ngħata sentenza ta' kriminal tal-gwerra, f'tentattiv biex jassolvi lilu nnifsu u lill-unitajiet militari tiegħu mir-responsabbiltà u mill-prosekuzzjoni għall-qerda tal-pont u għal reati oħra mwettqa matul il-gwerra, ippubblika dokument imsejjaħ "Kif inqered il-Pont Antik", fejn huwa jargumenta li allegatament kien hemm splussiv eżatt taħt il-pont lejn in-nofs tiegħu li ġie splodut mill-bogħod, apparti l-isparar, u dan wassal biex il-pont jinqered. Il-biċċa l-kbira tal-istoriċi jirrifjutaw dawn l-istqarrijiet u ma jaqblux mal-konklużjonijiet tal-Ġeneral.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Wara l-qerda tal-pont antik, kelliem f'isem il-Kroati sostna li kienu qerdu l-pont apposta minħabba li kellu importanza strateġika.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> L-akkademiċi argumentaw li l-pont fil-fatt ma tantx kellu importanza strateġika u l-qerda tiegħu kienet eżempju ta' qerda sfaċċata ta' binja kulturali. Peress li l-moskej, is-sinagogi u l-knejjes f'Mostar, kienu qrib ħafna ta' xulxin, il-Pont Antik ta' Mostar inqered għall-importanza simbolika li kellu peress li kien jikkollega komunitajiet li kienu tant differenti minn xulxin.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref> <ref target="https://mt.wikipedia.org/wiki/Andras_Riedlmayer">Andras Riedlmayer</ref> isostni li l-qerda tal-pont antik kienet att ta' "qtil tal-memorja", li permezz tiegħu l-evidenza ta' wirt kulturali kondiviż u tal-koeżistenza paċifika tal-komunitajiet inqerdet apposta.<ref target="https://mt.wikipedia.org/wiki/Il-Paġna_prinċipali#cite_note-:4-13">[13]</ref></p>
Rikostruzzjoni
<figure><caption>Ir-rikostruzzjoni tal-pont</caption></figure>
<p>Wara li l-gwerra ntemmet, tfasslu pjanijiet biex il-pont jiġi rikostruwit. Il-<ref target="https://mt.wikipedia.org/wiki/Bank_Dinji">Bank Dinji</ref>, l-UNESCO, il-Fond Fiduċjarju ta' Aga Khan għall-Kultura u l-Fond Dinji għall-<ref target="https://mt.wikipedia.org/wiki/Monument">Monumenti</ref> ffurmaw koalizzjoni biex titwettaq ir-rikostruzzjoni tal-Pont Antik ta' Mostar fiċ-ċentru storiku tar-raħal. Finanzjament addizzjonali ġie pprovdut mill-<ref target="https://mt.wikipedia.org/wiki/Italja">Italja</ref>, min-<ref target="https://mt.wikipedia.org/wiki/Pajjiżi_l-Baxxi">Netherlands</ref>, mit-Turkija, mill-Kroazja u mill-Bank ta' Żvilupp tal-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref>, kif ukoll mill-gvern tal-Bożnija-Ħerzegovina. F'Ottubru 1998, l-UNESCO stabbiliet kumitat internazzjonali ta' esperti biex jissorvelja id-disinn u x-xogħol ta' rikostruzzjoni. Ġie deċiż li l-pont jinbena kemm jista' jkun bħall-pont antik oriġinali, bl-istess teknoloġija u bl-istess materjali.<ref target="https://mt.wikipedia.org/wiki/Il-Paġna_prinċipali#cite_note-:5-16">[16]</ref></p>
<p>Il-pont reġa' nbena f'żewġ fażijiet. L-ewwel fażi ġiet immexxija minn inġiniera militari <ref target="https://mt.wikipedia.org/wiki/Ungerija">Ungeriżi</ref> u kienet tikkonsisti mill-olzar tal-materjal minn qiegħ ix-xmara biex jerġa' jintuża. It-tieni fażi kienet tikkonsisti mit-tneħħija tal-pont temporanju, kompitu li twettaq minn inġiniera militari Spanjoli, u mir-rikostruzzjoni tal-pont b'tekniki tal-kostruzzjoni Ottomani mwettqa minn sħubija ta' kumpaniji tal-inġinerija ċivili mmexxija mill-kumpanija Torka Er-Bu.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Fir-rikostruzzjoni ntużat it-tenelja, tip ta' ġebla tal-ġir fina miġjuba minn barrieri lokali, u l-bugħaddasa militari Ungeriżi rkupraw xi ġebel mill-pont oriġinali minn qiegħ ix-xmara, għalkemm il-biċċa l-kbira xorta kien ġarrab wisq ħsara biex jerġa' jintuża.<ref target="https://mt.wikipedia.org/wiki/Il-Paġna_prinċipali#cite_note-:5-16">[16]</ref></p>
<p>Ir-rikostruzzjoni nbdiet fis-7 ta' Ġunju 2001. Il-pont rikostruwit, li xorta waħda baqa' jissejjaħ il-Pont Antik ta' Mostar, ġie inawgurat fit-23 ta' Lulju 2004, u huwa stmat li sewa 15.5-il miljun dollaru Amerikan.<ref target="https://mt.wikipedia.org/wiki/Il-Paġna_prinċipali#cite_note-:5-16">[16]</ref></p>
Sit ta' Wirt Dinji
<p>Iż-Żona tal-Pont Antik fiċ-Ċentru Storiku ta' Mostar ġiet iddeżinjata bħala Sit ta' Wirt Dinji tal-UNESCO fl-2005.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Il-valur universali straordinarju tas-sit ġie rrikonoxxut abbażi tal-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju", ladarba permezz tar-rikostruzzjoni tal-Pont Antik ta' Mostar u t-tiġdid tal-madwar reġa' qanqal it-tifsira storika eċċezzjonali u universali bħala simbolu ta' koeżistenza ta' komunitajiet minn sfondi kulturali, etniċi u reliġjużi differenti. Dan inkiseb u ssaħħaħ permezz tal-isforzi bla heda ta' solidarjetà umana favur il-paċi u permezz tal-kooperazzjoni b'saħħitha minkejja l-portata tad-diżastru.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>Veduta panoramika tal-Pont Antik ta' Mostar</caption></figure>
Għadis
<figure><caption>Filmat tal-għadis mill-Pont Antik ta' Mostar</caption></figure>
<figure><caption>Id-drawwa tradizzjonali tal-għadis mill-pont fl-1980</caption></figure>
<p>Fl-1968, ġiet inawgurata kompetizzjoni formali tal-għadis li baqgħet issir kull sena. Kull sena ssir din il-kompetizzjoni tradizzjonali tal-għadis minn fuq il-Pont Antik ta' Mostar għall-ħabta ta' nofs is-sajf (l-aħħar ta' Lulju). Id-drawwa tradizzjonali tal-għadis titlob li l-irġiel żgħażagħ tar-raħal jaqbżu mill-pont għal ġox-xmara Neretva. Peress li x-xmara Neretva tkun kiesħa ħafna, anke fis-sajf, din id-drawwa fiha sogru mhux ħażin u tirrikjedi ħila u taħriġ<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>, għalkemm dan l-aħħar kemm-il darba qabżu turisti wkoll.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> L-ewwel persuna li qabżet mill-pont minn mindu reġa' nfetaħ kienet <ref target="https://mt.wikipedia.org/wiki/Enej_Kelecija">Enej Kelecija</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Mill-2015 'l hawn, il-Pont Antik ta' Mostar huwa wieħed mill-postijiet fejn issir is-Serje Dinjija tal-Għadis mill-Għoli tar-Red Bull.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
Kultura popolari
<p>Il-grupp mużikali rock Tork <ref target="https://mt.wikipedia.org/wiki/Bulutsuzluk_Özlemi">Bulutsuzluk Özlemi</ref> kiteb kanzunetta "Yaşamaya Mecbursun" (li tfisser litteralment "Għandek tgħix") dwar id-dieqa li ġabet magħha l-qerda tal-Pont Antik ta' Mostar, bil-lirika li ġejja:<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
</text></body></html>