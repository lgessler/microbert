<html><body><text id="wikipedia_mt_wikipedia_org__23877.html" ns="0" revid="256693" sourceurl="https://mt.wikipedia.org/wiki/Rosemarie_Aquilina" title="Rosemarie Aquilina" type="wikipedia">Rosemarie Aquilina<p>L-Imħallef Rosemarie Aquilina (1957) hija imħallef Amerikana f'Ingham County, Michigan, bint tabib Malti li emigra lejn l-Istati Uniti.</p>
Dixxindenza Maltija
<p>Il-familja tal-Imħallef Aquilina emigraw lejn l-Istati Uniti meta hi kienet għadha tarbija. Missierha, Joe Aquilina, kien tabib mill-Qrendi, filwaqt li ommha hija Ġermaniża.</p>
<p>F'intervista ma' <hi rend="italic">It-Torċa</hi>, f'Jannar 2018, l-Imħallef Aquilina qalet li “missieri hu Malti.  Hu ġie fl-Istati Uniti bħala adult u ingħaqad mal-armata.  Wara li serva fl-armata hu iltaqa’ ma’ ommi waqt li kien qed jattendi jistudja fil-Ġermanja. Jien mort ngħix man-nanniet sakemm missieri temm l-istudji tiegħu fl-iskola medika.  F’Malta għandna ħafna familjari u żorthom ukoll. Jien għandi kemm passaport Maltin kif ukoll passaport Amerikan. Jien kont naturalizzata bħala ċittadini tal-Istati Uniti meta kelli 12-il sena.”</p>
<p>L-Imħallef Aquilina semmiet in-nanniet tagħha b’mod partikolari lil nannuha ‘Kola’. “In-nannu Nicholas Aquilina għamel xogħol ta’ ħjata għad-damask u dawn jiddendlu fil-Knisja Parrokkjali tal-Qrendi fil-festa. Jien kont mort għall-festa u rajt dan id-damask li n-nannu u missieru kienu ħadmu. Aħna bqajna bid-drawwiet li nieklu ikel Malti minkejja li ġejna fl-Istati Uniti. Għandna insegwu ukoll tradizzjonijiet oħra Maltin”.</p>
<p>Il-Professur Malti John Baldacchino, li jgħix fl-Istati Uniti, qal lil TVM li missier Aquilina huwa Malti, u fil-fatt huwa l-kuġin tal-kunjatu tiegħu. Qal li l-familja ta’ Aquilina hija waħda kbira, u r-rabtiet tagħha jestendu għal persuni Maltin magħrufa.</p>
Karriera
<p>Wara li ggradwat fil-liġi u ħadmet għal diversi snin bħala avukat, daħlet fil-militar. Hawnhekk hi saret l-ewwel mara li serviet bħala Imħallef Avukat Ġenerali (JAG), u kienet imlaqqma’ Barracuda Aquilina.</p>
<p>Hija ħadmet għal diversi snin oħra bħala avukat, bi speċjalizzazzjoni fil-liġi tal-familja, qabel ġiet eletta bħala Imħallef fl-2008, fejn iktar tard serviet anki bħala Prim Imħallef.</p>
<p>Fl-2013, Aquilina qalet li l-applikazzjoni ta’ Detroit biex jiddikjara l-falliment kienet tmur kontra l-kostituzzjoni, liema deċiżjoni bagħtet lill-President Barack Obama.</p>
Il-każ Larry Nassar
<p>F'Jannar 2018, isimha kien qed idur mal-erbat irjieħ minħabba l-irwol tagħha fil-każ tat-tabib Larry Nassar, hija ta’ dixxendenza Maltija.</p>
<p>L-Imħallef Aquilina ikkundannat lit-tabib Larry Nassar 175 sena ħabs wara li semgħet għexieren ta’ tfajliet jirrakkontaw kif kien abbuża minnhom, f’każ li xxokkja l-Istati Uniti u spiċċa ssemma’ mad-dinja kollha.</p>
<p><hi rend="italic">It-Torċa</hi> staqsiet lil Aquilina fuq il-każ ta’ Nassar u l-mod kif imxiet fih: "Ngħidulha jekk il-mod kif aġixxiet kienx hemm influwenza mill-valuri  Maltin li hi trabbiet fihom. Bla tlaqliq hi tgħid li 'jien dejjem trabbejt u ġew mgħallma il-valuri li kienu ġejjin minn Malta. Dak li naħseb iebes u li nitkellem għal dawk li m’għandhomx vuċi', tgħidilna l-Imħallef Aquilina."</p>
Ħajja Personali
<p>Aquilina, li hija wkoll omm, tħobb tikteb, u hija l-awtriċi ta’ żewġ rumanzi, <hi rend="italic">Feel No Evil</hi> u <hi rend="italic">Triple Cross Killer</hi>.</p>
<p>Kienet tmexxi talk show fuq radju Amerikan jismu Ask the Family Lawyer.</p>
</text></body></html>