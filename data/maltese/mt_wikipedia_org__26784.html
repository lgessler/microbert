<html><body><text id="wikipedia_mt_wikipedia_org__26784.html" ns="0" revid="269221" sourceurl="https://mt.wikipedia.org/wiki/Agostino_Matrenza" title="Agostino Matrenza" type="wikipedia">Agostino Matrenza
<p><hi rend="bold">Agostino Matrenza</hi> (twieled fl-1875 – miet fl-1925), magħruf lokalment ukoll bħala <hi rend="bold">Wistin Matrenza</hi><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, kien ħaddiem tas-<ref target="https://mt.wikipedia.org/wiki/Sengħa">sengħa</ref> tal-filugranu, <ref target="https://mt.wikipedia.org/wiki/Arġentier">arġentier</ref> u <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Malti">Malti</ref> tas-sekli 19 u 20.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Sengħa
<p>Agostino Matrenza kien ħaddiem tas-sena tajjeb tal-filugranu. Barra minn hekk kien ukoll arġentier, jiġifieri ħaddiem tas-sengħa li jaħdem l-oġġetti tal-<ref target="https://mt.wikipedia.org/wiki/Fidda">fidda</ref>. Tant kien irnexxa bħala arġentier, li fl-1911 Matrenza ntgħażel biex jitla’ <ref target="https://mt.wikipedia.org/wiki/Londra">Londra</ref>, ir-<ref target="https://mt.wikipedia.org/wiki/Renju_Unit">Renju Unit</ref>, ħalli jkun jista’ jattendi f’wirja li kienet ġiet organizzata fl-okkażjoni tal-inkurunazzjoni tar-<ref target="https://mt.wikipedia.org/wiki/Re_Ġorġ_V">Re Ġorġ V</ref> fejn ix-xogħol tal-<ref target="https://mt.wikipedia.org/wiki/Artiġjan">artiġjanat</ref> tiegħu ġie mfaħħar mill-ġurnali Brittaniċi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Matrenza kien ir-rappreżentant tal-Għaqda tal-Arġentiera, waħda mill-għaqdiet prekursuri tat-trade unions li bdew jiġu ffurmati iktar ’il quddiem. </p>
Politika lokali
<p>Huwa ħadem ukoll fil-Kumitat Ġenerali tal-<ref target="https://mt.wikipedia.org/wiki/Partit_Laburista_(Malta)">Partit Laburista</ref> u fis-sottokumitati tiegħu. Matrenza kien wieħed mit-tnax-il membru tal-fergħa nru 13 tal-Unjoni tal-Ħaddiema li fil-ktieb <hi rend="italic">L-Istorja tal-Partit Laburista</hi> (1931) ta’ <ref target="https://mt.wikipedia.org/wiki/Ġużè_Bonnici">Ġużè Bonnici</ref> jitqiesu bħala l-fundaturi tal-Partit Laburista.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Agostino Matrenza</caption></figure>
<p>Nhar il-15 ta’ Ottubru 1920, dawn it-tnax-il membru, wara li semgħu x-xnigħa li kien wasal iż-żmien li jissawwar l-ewwel Parlament Malti, iddeċidew li jagħmlu għaqda bejn il-ħaddiema kollha tal-Gżejjer Maltin biex ikunu qawwija biżżejjed ħalli jkunu jistgħu jibagħtu xi deputati fil-Parlament il-ġdid u juru x’inhuma x-xewqat u r-rieda tal-<ref target="https://mt.wikipedia.org/wiki/Maltin">kotra Maltija</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>lt-tnax il-membru ltaqgħu l-<ref target="https://mt.wikipedia.org/wiki/Valletta">Belt Valletta</ref> u ftiehmu li kull wieħed minnhom kellu joħroġ 25 lira sterlina fix-xahar biex iwaqqfu każin pubbliku msejjaħ <hi rend="italic">Camera del Lavoro</hi> li minnu ħareġ il-Partit Laburista. Apparti Agostino Matrenza, arġentier; kien hemm Anton Agius, stampatur; Guliermu Arena, <ref target="https://mt.wikipedia.org/wiki/Ġurnalist">ġurnalista</ref>; Ġanni Bencini, kunsillier; Robert Bencini, benestant; Carmelo Bonello, <ref target="https://mt.wikipedia.org/wiki/Ħajjat">ħajjat</ref>; Gejtanu Bonello, <ref target="https://mt.wikipedia.org/wiki/Skrivan">skrivan</ref>; Mikiel Borg, negozjant; Mikielanġ Borg, editur; Anton Schembri, <ref target="https://mt.wikipedia.org/wiki/Inċiżur">inċiżur</ref>; Ġjacintu Tua, prokuratur legali; u Salvu Zammit Hammet, <ref target="https://mt.wikipedia.org/wiki/Elettriċista">elettriċista</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>B’xorti ħażina, Agostino Matrenza nħakem minn marda li laħqet qerditu erba’ snin biss wara t-twaqqif tal-Partit Laburista.</p>
</text></body></html>