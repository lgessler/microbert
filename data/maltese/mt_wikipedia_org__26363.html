<html><body><text id="wikipedia_mt_wikipedia_org__26363.html" ns="0" revid="264759" sourceurl="https://mt.wikipedia.org/wiki/Werrej" title="Werrej" type="wikipedia">Werrej<figure><caption>Eżempju ta’ werrej</caption></figure>
<p><hi rend="bold">Werrej</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Table of Contents</hi> jew <hi rend="italic">TOC</hi>) huwa lista li ġeneralment tkun tinsab fuq paġna jew iktar qabel il-bidu ta’ xogħol bil-miktub, bit-titli, bil-kapitli, bit-taqsimiet u bil-paġni fejn dawn ikunu jinsabu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
L-ewwel użu
<p><ref target="https://mt.wikipedia.org/wiki/Plinju_x-Xiħ">Plinju x-Xiħ</ref> isemmi lil <ref target="https://mt.wikipedia.org/wiki/Quintus_Valerius_Soranus">Quintus Valerius Soranus</ref> (li miet fit-82 Q.K.) bħala l-ewwel awtur li pprovda werrej biex jgħin lill-qarrejja jsibu dak li jkunu jixtiequ f’xogħol twil bil-miktub. Plinju stess kiteb il-werrej għall-<hi rend="italic">Historia naturalis</hi> (Storja Naturali) enċiklopedika tiegħu bil-<ref target="https://mt.wikipedia.org/wiki/Lingwa_Latina">Latin</ref> u bl-Ingliż (wara dedika).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Għamla
<p>Werrej ġeneralment jinkludi t-titli jew id-deskrizzjonijiet tal-intestaturi tal-ewwel livell (<hi rend="italic">kapitli</hi> f’xogħlijiet twal bil-miktub), u spiss jinkludi l-intestaturi tat-tieni livell (<hi rend="italic">taqsimiet</hi> jew <hi rend="italic">sezzjonijiet</hi>) fi ħdan il-kapitli wkoll. Xi kultant werrej ikun jinkludi anke l-intestaturi tat-tielet livell (<hi rend="italic">sottotaqsimiet</hi> jew <hi rend="italic">sottosezzjonijiet</hi>) fi ħdan it-taqsimiet/is-sezzjonijiet ukoll. Il-livell ta’ dettall f’werrej jiddependi fuq it-tul tax-xogħol bil-miktub. Ir-rapporti formali (li jkunu ta’ għaxar paġni jew iktar u li jkunu twal wisq biex jitpoġġew f’memo jew f’ittra) ikollhom werrej ukoll. Fil-kotba bil-<ref target="https://mt.wikipedia.org/wiki/Lingwa_Maltija">Malti</ref>, il-werrej ġeneralment jidher wara l-paġna bit-titlu tal-ktieb, wara l-avviżi dwar id-drittijiet tal-awtur, u, f’ġurnali tekniċi, wara is-sommarju jew is-sunt; u qabel kwalunkwe lista ta’ tabelli jew ċifri, id-daħla, u l-prefazju.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-werrej f’xogħlijiet stampati jkunu jindikaw in-numri tal-paġni fejn tibda kull parti, filwaqt li dawk diġitali jagħtu l-ħoloq biex wieħed ikunu jista’ jaċċessa kull parti. Il-format u l-post tan-numri tal-paġni huma kwistjoni ta’ stil tal-pubblikatur. Jekk in-numri tal-paġni jkunu jidhru wara t-test tal-intestatura, jistgħu jkunu ppreċeduti minn spazji jew tikek li jibdew mit-titli tal-kapitli jew tat-taqsima/tas-sezzjoni fuq in-naħa opposta tal-paġna, jew inkella n-numri tal-paġni jistgħu jkunu eqreb tat-titli. F’xi każijiet, in-numru tal-paġni jkunu jidhru qabel it-test.</p>
<p>Jekk ktieb jew dokument ikun fih kapitli, artikli, jew stejjer minn awturi differenti, isimhom ġeneralment ikun jidher fil-werrej.</p>
<p>L-affarijiet li jkunu jippreċedu l-werrej ġeneralment ma jiġux elenkati fih. Madankollu, il-paġni kollha ħlief il-qoxra ta’ barra jingħaddu, u l-werrej spiss jiġi numerat b’numru tal-paġni b’ittri Rumani żgħar. Ħafna proċessuri tal-kitba, bħal Microsoft Word, WordPerfect, u StarWriter huma kapaċi jiġġeneraw werrej awtomatikament jekk l-awtur tat-test juża stili speċifiċi għall-kapitli, għat-taqsimiet/għas-sezzjonijiet, għas-sottotaqsimiet/sottosezzjonijiet, eċċ.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Fil-Wikipedija
<p>Il-werrej jidher ukoll fil-Wikipedija bħala tabella żgħira fejn jidhru t-taqsimiet/is-sezzjonijiet, li jiġu ġġenerati b’mod awtomatiku wara li l-artiklu jaqbeż tliet taqsimiet/sezzjonijiet, sabiex il-kontenut ikun iktar aċċessibbli għall-qarrejja.</p>
Eżempji
<p>Eżempju bit-tikek qabel in-numri tal-paġni:</p>
Kapitlu 1: Bidu. . . . . . . . . . . . . . . . . . . . 1
  Introduzzjoni. . . . . . . . . . . . . . . . . . . . 2
  Passi li Jmiss. .  . . . . . . . . . . . . . . . . . 3
<p>Eżempju mingħajr tikek qabel in-numri tal-paġni:</p>
Kapitlu 1: Bidu           1
  Introduzzjoni           2
  Il-Passi li Jmiss       3
<p>Eżempju bl-awturi:</p>
1. Introduzzjoni għall-Bijoloġija <hi rend="italic">Arthur C. Smith</hi> 1
2. Mikrobijoloġija <hi rend="italic">Susan Jones</hi> 10
3. Avvanzi fil-Bijoteknoloġija <hi rend="italic">TC Chang</hi> 24
<p>Eżempju b’test deskrittiv:</p>
Chapter 1                                           3
   In which we first meet our hero and heroine, attend
   a gala feast, and begin an unexpected journey.

Chapter 2                                          12
   The journey takes an unusual turn, and new villains
    are discovered.
Ara wkoll
<list type="unordered"><item><ref target="https://mt.wikipedia.org/wiki/Indiċi">Indiċi</ref></item></list>
</text></body></html>