<html><body><text id="wikipedia_mt_wikipedia_org__26162.html" ns="0" revid="263651" sourceurl="https://mt.wikipedia.org/wiki/Knejjes_Impittrin_fir-Re%C4%A1jun_ta%E2%80%99_Troodos" title="Knejjes Impittrin fir-Reġjun ta’ Troodos" type="wikipedia">Knejjes Impittrin fir-Reġjun ta’ Troodos<figure><caption>Affresk ta’ <ref target="https://mt.wikipedia.org/wiki/Ġesù">Kristu</ref> Pantocrator tal-Panagia tis Asinou f’Nikitari</caption></figure>
<p>Il-<hi rend="bold">Knejjes Impittrin fir-Reġjun ta’ Troodos</hi> fiż-żona muntanjuża ta’ <ref target="https://mt.wikipedia.org/wiki/Troodos">Troodos</ref> f’nofs il-<ref target="https://mt.wikipedia.org/wiki/Gżira">gżira</ref> ta’ <ref target="https://mt.wikipedia.org/wiki/Ċipru">Ċipru</ref> tniżżlu fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1985.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Dan is-sit huwa magħmul minn għaxar knejjes u monasteri Biżantini bil-ħitan fuq ġewwa miksijin b’affreski <ref target="https://mt.wikipedia.org/wiki/Biżantini">Biżantini</ref> u post-Biżantini. L-istil arkitettoniku rurali tal-knejjes u tal-monasteri joħloq kuntrast qawwi mal-livell ta’ dekorazzjoni raffinata ferm fuq ġewwa.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Knejjes u Monasteri
<p>L-għaxar knejjes u monasteri mpittrin fir-reġjun ta’ Troodos li jiffurmaw parti mis-Sit ta’ Wirt Dinji tal-UNESCO huma dawn li ġejjin:</p>
<list type="ordered"><item>il-Knisja ta’ San Nikola (Agios Nikolaos tis Stegis) f’Kakopetria</item>
<item>il-Monasteru ta’ San Ġwann (Agios Ioannis Lampadistis) f’Kalopanagiotis</item>
<item>il-Knisja tal-<ref target="https://mt.wikipedia.org/wiki/Santa_Marija">Verġni Marija</ref> ta’ Phorviotissa/Asinou (Panagia tis Asinou/Phorviotissa) f’Nikitari</item>
<item>il-Knisja tal-Verġni Marija ta’ Arakou (Panagia tou Arakou) f’Lagoudhera</item>
<item>il-Knisja tal-Verġni Marija ta’ Moutoullas (Panagia tou Moutoullas) f’Moutoullas</item>
<item>il-Knisja tal-<ref target="https://mt.wikipedia.org/wiki/Arkanġlu_Mikiel">Arkanġlu Mikiel</ref> (Panagia Archangelos Michael) f’Pedoulas</item>
<item>il-Knisja tas-Salib Imqaddes (Panagia Timios Stavros) f’Pelendri</item>
<item>il-Knisja tal-Verġni Marija ta’ Podithou (Panagia tis Podithou) f’Galata</item>
<item>il-Knisja tas-Salib Imqaddes ta’ Agiasmati (Panagia Stavros Agiasmati) f’Platanistasa</item>
<item>il-Knisja tat-Trasfigurazzjoni tas-Salvatur (Panagia Agia Sotira tou Soteros) f’Palaichori Oreinis</item></list>

Sit ta’ Wirt Dinji
<figure><caption>Il-Knisja Mpittra tal-Arkanġlu Mikiel f’Pedoulas</caption></figure>
<p>Inizjalment, fl-1985 ġew iddeżinjati disa’ knejjes u monasteri mpittrin bħala Sit ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-Knisja tat-Trasfigurazzjoni tas-Salvatur (Panagia Agia Sotira tou Soteros) f’Palaichori Oreinis żdiedet mal-lista fl-2001 bl-estensjoni tas-sit.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-2002, il-Knisja msejħa Panagia Chrysokourdaliotissa f’Kourdali, fi Spilia, tressqet ukoll għal estensjoni ulterjuri potenzjali iżda din baqgħet fil-lista tas-siti indikattivi.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>