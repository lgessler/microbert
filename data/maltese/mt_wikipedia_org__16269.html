<html><body><text id="wikipedia_mt_wikipedia_org__16269.html" ns="0" revid="215895" sourceurl="https://mt.wikipedia.org/wiki/Nicolaus_II_Bernoulli" title="Nicolaus II Bernoulli" type="wikipedia">Nicolaus II Bernoulli<p><hi rend="bold">Nicolaus II Bernoulli</hi>, magħruf ukoll bħala <hi rend="bold">Niklaus Bernoulli</hi>, <hi rend="bold">Nikolaus Bernoulli</hi>, (6 ta' Frar 1695, <ref target="https://mt.wikipedia.org/wiki/Basel">Basel</ref>, l-<ref target="https://mt.wikipedia.org/wiki/Żvizzra">iŻvizzera</ref> – 31 ta' Lulju, 1726, <ref target="https://mt.wikipedia.org/wiki/San_Pietruburgu">San Pietruburgu</ref>, ir-<ref target="https://mt.wikipedia.org/wiki/Russja">Russja</ref>) kien <ref target="https://mt.wikipedia.org/wiki/Matematiku_Żvizzeru">matematiku Żvizzeru</ref> u wieħed mill-ħafna matematiċi prominenti fil-<ref target="https://mt.wikipedia.org/wiki/Familja_Bernoulli">familja Bernouilli</ref>.</p>
<figure><caption>Nicolaus II Bernoulli</caption></figure>
<p>Nicolaus ħadem l-iżjed fuq il-<ref target="https://mt.wikipedia.org/wiki/Kurva">kurvi</ref>, l-<ref target="https://mt.wikipedia.org/wiki/Ekwazzjoni_differenzjali">ekwazzjonijiet differenzjali</ref>, u l-<ref target="https://mt.wikipedia.org/wiki/Probabbiltà">probabbiltà</ref>. Kien il-kontemporanju ta' <ref target="https://mt.wikipedia.org/wiki/Leonhard_Euler">Leonhard Euler</ref>.  Ikkontribwixxa wkoll għad-<ref target="https://mt.wikipedia.org/wiki/Dinamika_tal-fluwidi">dinamika tal-fluwidi</ref>.</p>
<p>Għallem il-matematika lil <ref target="https://mt.wikipedia.org/wiki/Daniel_Bernoulli">Daniel Bernoulli</ref>, ħuh iżgħar minnu u ddiskuta miegħu il-<ref target="https://mt.wikipedia.org/wiki/Paradoss_ta'_San_Pietruburgu">paradoss ta' San Pietruburgu</ref>. Kien jaf bosta lingwi mindu kien żgħir. Meta kellu 13-il sena beda jistudja l-matematika u l-liġi fl-<ref target="https://mt.wikipedia.org/wiki/Università_ta'_Basel">Università ta' Basel</ref>. Fl-1711 kiseb il-lawrja fil-filosofija u fl-1715 id-dottorat fil-liġi. Fl-1716-17 kien jgħallem privatament f'<ref target="https://mt.wikipedia.org/wiki/Venezja">Venezja</ref>. Fl-1719 ħa l-katedra tal-matematika fl-<ref target="https://mt.wikipedia.org/wiki/Università_ta'_Padua">Università ta' Padua</ref>, bħala s-suċċessur ta' <ref target="https://mt.wikipedia.org/wiki/Giovanni_Poleni">Giovanni Poleni</ref>. Kien jgħin lil missieru, fost f'oqsma oħra, fil-korrispondenza dwar id-disputa bejn <ref target="https://mt.wikipedia.org/wiki/Isaac_Newton">Isaac Newton</ref> u <ref target="https://mt.wikipedia.org/wiki/Leibniz">Leibniz</ref>, fuq min kien ivvinta l-<ref target="https://mt.wikipedia.org/wiki/Derivata">kalkulu</ref> l-ewwel  u wkoll fid-disputa bejn missieru u l-matematiku Ingliż <ref target="https://mt.wikipedia.org/wiki/Brook_Taylor">Brook Taylor</ref>. Fl-1720 ippropona l-problema tat-trajettorji ortogonali reċiproċi, bl-intenzjoni li jisfida n-Newtonjani Ingliżi. Fl-1723 inħatar professur tal-liġi fil-Berner Oberen Schule. Fl-1725 flimkien ma' ħuħ Daniel, li miegħu kien qiegħed idur l-Italja u Franza, ġie mistieden minn <ref target="https://mt.wikipedia.org/wiki/Pietru_l-Kbir">Pietru l-Kbir</ref> biex imur l-Akkademja ta' San Pietruburgu li kienet għadha kemm twaqqfet. Hemmhekk iddiskuta ma' ħuh Daniel il-<ref target="https://mt.wikipedia.org/wiki/Paradoss_ta'_San_Pietruburgu">paradoss ta' San Pietruburgu</ref> fit-teorija tal-<ref target="https://mt.wikipedia.org/wiki/Probabbiltà">probabbiltà</ref>, li iktar tard ħuh kiteb bosta xogħlijiet dwaru. Tmien xhur wara l-ħatra tiegħu marad u miet. Warajh fl-1727 il-professorjat ħadu <ref target="https://mt.wikipedia.org/wiki/Leonhard_Euler">Leonhard Euler</ref>, li l-aħwa Bernoulli kienu rrakomandaw.</p>
Ħoloq esterni

<list type="unordered"><item> O'Connor, John J.; Robertson, Edmund F., <hi rend="italic">Nicolaus II Bernoulli</hi></item>
<item> Weisstein, Eric W., <hi rend="italic">Bernoulli, Nicholas (1695-1726)</hi></item></list>
Qari ieħor
<list type="unordered"><item>J.O. Fleckenstein, <hi rend="italic">Bernoulli, Nickolaus II</hi>, vol. 2, pp. 57–58</item></list>


Siġra tal-familja Bernoulli
</text></body></html>