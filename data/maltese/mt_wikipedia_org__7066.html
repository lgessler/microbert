<html><body><text id="wikipedia_mt_wikipedia_org__7066.html" ns="0" revid="270603" sourceurl="https://mt.wikipedia.org/wiki/Mario_Azzopardi_(poeta)" title="Mario Azzopardi (poeta)" type="wikipedia">Mario Azzopardi (poeta)
<figure></figure>
<p><hi rend="bold">Mario Azzopardi</hi> (<ref target="https://mt.wikipedia.org/wiki/Ħamrun">Ħamrun</ref>, <ref target="https://mt.wikipedia.org/wiki/11_ta'_Settembru">11 ta' Settembru</ref> <ref target="https://mt.wikipedia.org/wiki/1944">1944</ref>) huwa poeta, direttur teatrali u kritiku tal-arti Malti.</p>
Ħajja
<p>Mario Azzopardi  twieled il-Hamrun f'familja tal-ħaddiema, l-ewwel wieħed minn sitt ulied. Kellu trobbija reliġjuża rigida li f'żgħożitu rreaġixxa kontrieha kif jixħdu ħafna poeżiji u kitbiet oħra tiegħu. Studja fil-Liċeo, fil-Kulleġġ tal-Għalliema u fl-<ref target="https://mt.wikipedia.org/wiki/Universita'_ta'_Malta">Universita' ta' Malta</ref>, mnejn iggradwa (M.Pħil.) b'teżi dwar it-Teatru Komunitarju. Għallem l-arti, id-drama edukattiva u l-letteratura Maltija għal bosta snin fl-iskejjel statali u ħadem fil-Policy Unit tal-Ministeru tal-Edukazzjoni u Kultura bejn l-1998-2004, meta rtira mis-servizz pubbliku iżda xorta ntalab ikompli jmexxi ċ-Ċentru tad-Drama ta' Malta. Azzopardi jgħallem l-Istorja tat-Teatru tas-seklu 20 fl-Università ta' Malta. </p>
<p>Ħuwa kittieb prolifiku u versatili, u aktarx ħu l-aktar poeta Malti li esperimenta bi stili differenti, mill-vers "grafiku" sal-"poesej". Sa mill-1967 ilu attiv ukoll bħala ġurnalista kulturali u ħadem bħala artikolista ma' <hi rend="italic">L-Orizzont</hi>, <hi rend="italic">Tħe Malta Economist</hi>, <hi rend="italic">Tħe Bullettin</hi>, <hi rend="italic">Tħe Malta Independent</hi>, <hi rend="italic">In-Nazzjon</hi> u <hi rend="italic">Il-Mument</hi>.  Kien ukoll l-editur tar-rivista letterarja xellugija <hi rend="italic">Neo</hi> u tas-supplimenti kulturali <hi rend="italic">Spektrum</hi> u <hi rend="italic">Fokus</hi> li kienu ppubblikati mal-gazzetta <hi rend="italic">Il-Mument</hi>. Bħala reġgista dderieġa x-xogħol ta' awturi klassiċi u kontemporanji għat-televżijoni u fl-1992 kien ħoloq u ppreżenta l-ewwel programm satiriku li qatt ixxandar fuq stazzjon tar-radju u li kien ħoloq reazzjonijiet  imħalltin, l-aktar minħabba li mess temi "devozzjonali", meqjusin bħala intokkabbli fil-media radjufonika.        </p>
<p>Azzopardi kien wieħed mill-pijunieri tal-letteratura <hi rend="italic">New Wave</hi> li tfaċċat f'Malta fis-snin Sittin, kif ukoll wieħed mill-fundaturi tal-Moviment Qawmien Letterarju, li kien twaqqaf fl-1967, sewwasew biex jikkonfronta 'l-istagnar fil-letteratura Maltija ta' dik l-epoka u biex jiddemokratizza l-letteratura billi jeħodħa għand il-poplu fl-imsieraħ, fit-triqat, f'ambjenti rurali u f'xatt il-baħar.</p>
Kitba poetika
<p>L-ewwel kitbiet ta' Azzopardi deħru f'antoloġiji ma' poeti oħra. (1968 - 1972). Sa mill-bidunett deher illi kien qed jisfida l-istatus quo letterarju, imxekkel kif kien b'forom u kontenut sorpassati. Azzopardi, flimkien ma' oħrajn, introduċa forom sperimentali, inkluż il-vers projettiv u ttratta temi li li sa dak iż-żmien kienu "ipprojbiti", fostħom is-sesswalità, l-ipokresija religjuża u l-pretensjoni parijottika.</p>
<p>Ħafna mill-poeżija tiegħu ħi bbażata fuq episodji biografiċi u tieħu ton konfessjonali li jitfa' dawl fuq l-indottrinazzjoni religjuża fi tfulitu; id-diffikultajiet kostanti fir-relazzjonijiet ma' nisa diversi li daħlu f'ħajtu; l-anjostiċiżmu religjuż tiegħu bħala adult u l-esperjenza tal-ħafna vjaġġi li għamel mħux bħala turist, imma bħala pellegrin fittiex.  Aspett ieħor ċentrali fil-poeżija tiegħu għandu x'jaqsam mal-identifikazzjoni ma' nies li jbatu, kienu min kienu u għexu fejn għexu. It-timbri poetiċi l-aktar pronunzjati fil-poeżija tiegħu huma l-ironija, l-introspezzjoni, il-protesta, l-ambigwità, l-awto-definizzjoni, id-drammatiċità barokka, l-effett ta' dettalji istantanji, metaforizzazzjoni oriġinali, evokazzjoni grafika, is-sens ta' telfa u d-deformazzjoni grotteska.</p>
<p>Fost ix-xogħlijiet tiegħu nsibu l-kotba <hi rend="italic">Demgħat tas-Silġ</hi> (1976), <hi rend="italic">Passiflora</hi> (1977), <hi rend="italic">Tabernakli</hi> (1979), <hi rend="italic">Monokordi</hi> (1984). <hi rend="italic">Noti mis-Sanatorju tal-Mistiċi</hi> (1995) u <hi rend="italic">Skizzi tal-Karnival</hi> (2010). Fl-1995 ħuwa ġabar, flimkien ma' <ref target="https://mt.wikipedia.org/wiki/Oliver_Friggieri">Oliver Friggieri</ref>, għadd ġmielħu ta' poeżiji u novelli b'temi ambjentali fil-ktieb <hi rend="italic">L-Antoloġija tan-Natura</hi>, mitbugħ mis-Segretarjat Għall-Ambjent. Wieħed mill-aħħar kotba ppubblikati ta' Azzopardi deħer fl-2007, meta ħareg <hi rend="italic">Alicia Titkellem mill-Imwiet</hi> (Merlin Library). Din hi antologija ta' stejjer b'kontenut soċjali indirizzata direttament liż-żgħażagħ u tinkludi temi bħall-pedofelija, il-manipulazzjoni tal-adolexxenti bil-medja, l-aljenazzjoni, it-traffikar tad-droga, ir-razziżmu u l-pregudizzju, fost l-oħrajn.  Il-ktieb rebaħ premju nazzjonali għal-letteratura tal-adolexxenti.</p>
<p>It-tieni ktieb fuq temi simili, <hi rend="italic"> L-Aħħar Granet ta' Ciorni </hi> (pubblikazzjoni oħra tal-Merlin, 2009) rega' rebaħ il-premju nazzjonali għall-kitba għall-adolexxenti, filwaqt li s-sena ta' wara, Azzopardi għaqqad triloġija ta' volumi b'narrattiva għaż-żgħażagħ meta ppubblika <hi rend="italic">Vampir</hi> (Horizons).  Dan il-krieb ħoloq kontroversja qalila minħabba li t-Taqsima tal-Libreriji għall-Iskejjel imblukkatu mill-iskejjel sekondarji. Kien ħemm bosta protesti min-naħa tal-medja u l-Ministeru tal-Edukazzjoni ħatar kummissjoni apposta biex tistħarreg il-każ u tara jekk <hi rend="italic">Vampir</hi> ħuwiex adattat għall-iskejjel. Il-kummissjoni ħarget b'verdett pożittiv anzi, qalet li kotba bħal dawk ta' Azzopardi ħuma neċessarji biex jimmaturaw lill-istudenti. Il-ktieb kien irrakkomandat għall-klassijiet il-kbar tas-sekondarji, jiġifieri dawk tar-raba' u l-ħames sena.   </p>
<p>Fl-2010 Mario Azzopardi ħareg  <hi rend="italic">Skizzi tal-Karnival</hi> ktieb ta' ta' <hi rend="italic">poesaġġi</hi>, terminu li fil-letteratura lokali kien għadu qatt ma ntuża. Azzopardi joħloq sensiela ta' <hi rend="italic">saġġi poetiċi</hi> li bosta minnhom għandhom laqta' parodika jew grotteska. Iżda hemm ukoll bċejjeċ fejn il-poeżija tiddomina fuq kollox.  Aspetti oħra interessanti jixħdu r-rabta li Azzopardi dejjem kellu mal-mottiv teatriku. Dan il-ktieb kiseb premju letterarju mniedi mill-Gvern.  Fl-2012 ħareġ it-tieni ktieb ta' <hi rend="italic">poesaġġi</hi>, <hi rend="italic">Il-Fabbrikant tal-Marjunetti</hi>.  Azzopardi hu wkoll l-editur ta' żewġ volumi dwar it-Teatru f'Malta, <hi rend="italic">Kitbiet dwar it-Teatrin</hi> (2010) u <hi rend="italic">Mhemmx bżonn Siparu</hi> (2012).</p>
Kitba kritika

<p>Huwa ppubblika wkoll sensiela ta' noti kritiċi fuq ix-xogħlijiet ta' drammaturgi importanti Maltin, fostħom Guże' Diaċono, <ref target="https://mt.wikipedia.org/wiki/Francis_Ebejer">Francis Ebejer</ref> u <ref target="https://mt.wikipedia.org/wiki/Alfred_Sant">Alfred Sant</ref>. Xandar ukoll studju  kontroversjali fuq il-poeta nazzjonali <ref target="https://mt.wikipedia.org/wiki/Dun_Karm_Psaila">Dun Karm Psaila</ref>, permezz tal-ktieb maħruġ mill-P.E.G. fl-1993 - <hi rend="italic">Bejn il-Vatikan, id-Duce u l-Kuruna</hi>.  </p>
<p>Azzopardi jattakka l-pożizzjoni plaċida tal-poeta nazzjonali quddiem avvenimenti storiċi kruċjali, fosthom it-theddida tal-faxxiżmu f'Malta tas-snin Tletin, kif ukoll l-implikazzjonijiet soċjo-politiċi kollha tal-kolonjaliżmu, fejn il-qassis-poeta wera dejjem sottomissjoni inkondizzjonata lejn l-awtoritajiet Britanniċi. L-istoriku Frans Ciappara jara f'dan ix-xogħol estensjoni tal-qagħda ta' Azzopardi bħala anti-konvenżjonalista ewlieni. Ciappara jqis li Azzopardi qed iġiegħel lill-qarrejja jirridimensjonaw lil Dun Karm u jaraw jekk kienx konxju tal-qagħda soċjali tal-Maltin fi żmienu: għaliex it-temi li ħarbtu ruħ awturi kontemporanji bħal John Marks, Manwel Dimech u Juan Mamo ma ħallew l-ebda marka fuq ruħ il-poeta-saċerdot, li baqa' sieket quddiem tant miżerja?</p>
<p>Min-naħa l-oħra, il-kritiku Adrian Stivala jgħid li Azzopardi, b'reqqa ta' tiftix u dokumentazzjoni, jikkonfronta lil Dun karm ma' kurrenti soċjo-letterarji ta' żmienu stess u joħrog xbieha ta' poeta-qassis li kien iqis l-awtorità u l-poter bi skala vertikali, fejn l-ubbidjenza tal-kotra hi indispensabbli biex il-ftit ikollhom id-dritt li jiddeċiedu d-destin tas-soċjetà Maltija.      </p>
<p>Għalkemm dan il-ktieb ma wasalx daqstant f'idejn il-qarrejja daqskemm appikk xtaq l-awtur innifsu, madanakollu fetaħ diskussjoni fuq perspettivi ġodda ta' kif il-Maltin għandhom iqisu lill-poeta nazzjonali tagħhom. Ciappara jżid li Azzopardi ġiegħel lill-istoriċi u lill-istudjużi tal-letteratura Maltija jirridimensjonaw lil Dun Karm, il-poeta saċerdot li baqa' konxju dwar il-qagħda soċjali miżeri tal-kotra tal-Maltin ta' żmienu.  Azzopardi jistaqsi wkoll jekk il-poeta nazzjonali qattx kellu viżjoni ta' Malta indipendenti jew jekk il-pożizzjoni kompjaċenti tiegħu kinetx waħda politikament komda, filwaqt li qagħad attent li ma jwassalhiex lejn il-periklu.  Filwaqt li jsellem lil Dun Karm għax-xogħol siewi tiegħu favur il-lingwa Maltija, Azzopardi jiddibatti bis-sħiħ it-titlu tal-poeta saċerdot bħala poeta nażjonali.</p>
Kontribut Teatrali
<p>Azzopardi stinka kemm seta' sabiex iwassal it-teatru impenjattiv lill-poplu Malti bl-ilsien tagħhom. Iggradwat bħala għalliem tal-arti fl-1969 ħuwa ħadem għal diversi snin fid-Taqsima tad-Drama fi ħdan il-Ministeru ta' l-Edukazzjoni. Fl-1979 waqqaf il-Lyceum Youtħ Tħeatre, formazzjoni ta' studenti żgħażagħ li ħadmu fuq proġetti estensivi, fosthom dramm espressjonista li fakkar il-waqgħa tal-Ħajt ta' Berlin fl-1989 u li kien inħadem f'Ħamburg, il-Ġermanja. Fl-1986 tella' d-dramm <hi rend="italic">Galileo Galilei</hi> ta' Bertold Brecht u l-produzzjoni li ntlaqgħet kemm bħala fewġa ta' arja friska mill-imxennqin għall-bidla fil-kamp teatrali kif ukoll b'arja ta' xettiċiżmu mill-qasam neo-konformista, fostħom il-gazzetta kattolika <hi rend="italic"><ref target="https://mt.wikipedia.org/wiki/Leħen_is-Sewwa">Leħen is-Sewwa</ref></hi>. </p>
<p>Sena wara waqqaf <hi rend="italic">Politeatru</hi> u baqa' jmexxihħ sal-1992. Fi ħdan dik il-formazzjoni ssawret xehda ta' artisti ewlenin tal-palk, fosthom Ray Abdilla, Ray Calleja, Etienne St. John, Marvic Cordina, Maria Vella, Karmenu Vella, Maryanne Muscat, Mario (Snits) Spiteri u Żep Camilleri, fost oħrajn. F'din l-intrapriża introduċa t-teatru Russu, minn Cekov sa Vampilov, ingaġġa diversi diretturi barranin kif ukoll ippreżenta drammi maqlubin għall-Malti mir-repertorju Ingliż tal-<hi rend="italic">kitchen sink drama</hi> fit-Teatru tal-General Workers' Union, magħruf ukoll bħala t-Teatru tal-Ħaddiema, quddiem udjenżi numerużi. </p>
<p>Fl-1990, bħala d-direttur artistiku taċ-Ċentru Kulturali Russu, ħuwa kkordina l-ewwel festival ta' l-arti Malti-Russu ġewwa Moska. Bħala direttur teatrali ħuwa tella', fost l-oħrajn, xogħolijiet ta' <ref target="https://mt.wikipedia.org/wiki/Aristofani">Aristofani</ref>, <ref target="https://mt.wikipedia.org/wiki/Ewripede">Ewripede</ref>, <ref target="https://mt.wikipedia.org/wiki/William_Shakespeare">Shakespeare</ref>, <ref target="https://mt.wikipedia.org/wiki/Ibsen">Ibsen</ref>, <ref target="https://mt.wikipedia.org/wiki/Gorky">Gorky</ref>, <ref target="https://mt.wikipedia.org/wiki/Pinter">Pinter</ref>, <ref target="https://mt.wikipedia.org/wiki/Williams">Williams</ref> u <ref target="https://mt.wikipedia.org/wiki/Sartre">Sartre</ref>.</p>
<p>Fl-aħħar deċenju tas-seklu 20 Azzopardi baqa' joqrob aktar lejn tip ta' teatru "impenjat soċjalment" u beda jieħu seħem fi proġetti ġodda ma' pajjiżi Ewropej. L-involviment tiegħu baqa' jissaħħaħ bi proġetti teatrali assistiti mill-Unjoni Ewropea, l-aktar fil-qasam ta' l-edukazzjoni għal matul il-ħajja trasmessa b'forom drammatiċi. Mill-2000 'il hawn, hu ħadem bħala animatur ewlieni teatrali f'inħawi bħall-Italja, l-Awstrija, il-Germanja, is-Slovakkja, ir-Romanija, il-Polonja, il-Latvja, il-Litwanja, il-Finlandja u l-Ingilterra. Fl-2007 kiteb u pproduċa <hi rend="italic">Coming in from the Shadows</hi>, dramm ibbażat fuq sensiela ta' narrativi awtentiċi ta' klandestini li ħarbu lejn l-Ewropa biex jevitaw kull xorta ta' oppressjoni, minn abbuż domestiku sa persekuzzjoni politika. Id-dramm kien iffilmjat fl-2008 u magħżul mill-Uffiċċju ta' l-UNHCR f'<ref target="https://mt.wikipedia.org/wiki/Ankara">Ankara</ref> biex jintwera fl-okkazzjoni tal-Jum Dinji tar-Refuġjati.      </p>
<p>Għaddew erbgħin sena minn mindu Azzopardi beda jikteb. Xorta jidher li baqa' diżilluż bil-qagħda kulturali f'Malta, mifnija bil-konformiżmu u l-biża li wieħed iħaddan fehmiet differenti, jekk mħux ukoll radikali. Il-pinna tiegħu dejjem tħassret, il-ftit jew wisq, l-insularità ta' poplu ċkejken li jħossu komdu ma jaħsibx jew li jkun manipulat mentalment. Azzopardi hu wieħed mill-aktar kritiċi ħorox tal-manipulaturi tal-<hi rend="italic">medja</hi> kif ukoll tal-mod kif ħafna drabi, ix-xandir televiżiv nazzjonali iwarrab l-obbligi formattivi tiegħu biex ibaxxi ruħu għall-forżi tal-kummerċ u għad-dominanża ta' produtturi privati.</p>
<p>Fl-2007, il-kritiku Charles Briffa ppubblika studju estensiv dwar Mario Azzopardi bit-titlu <hi rend="italic">Travelling between Sħadows</hi> (Progress Press) u nkluda għadd ta' traduzzjonijiet tax-xogħlijiet ta' Azzopardi għall-Ingliż. Pubblikazzjoni oħra bil-poeżiji ta' Azzopardi, maqlubin għall-Ingliż mill-professur Grazio Falzon, għandha t-titlu <hi rend="italic">Naked as Water</hi>
u kienet ippubblikata fl-iStati Uniti minn Xenox Books fl-1996.  L-aktar xogħlijiet reċenti ta' Mario Azzopardi, inklużi kitbiet prożo-poetiċi jidhru fil-sit elettroniku <hi rend="italic">marioAzzopardi.ċom</hi></p>
Kotba
Ma' poeti oħrajn
<list type="unordered"><item>Antenni (1968)</item>
<item>Analiżi '70 (1970)</item>
<item>Mas-Sejħa tat-Tnabar (1972)</item>
<item>Dwal fil-Persjani (1973)</item></list>
Antologiji Personali
<list type="unordered"><item>Demgħat tas-Silġ (1976)</item>
<item>Passiflora (1977)</item>
<item>Tabernakli (1979)</item>
<item>Monokordi (1984)</item>
<item>Noti mis-Sanatorju tal-Mistiċi (1995)</item>
<item>Skizzi tal-Karnival (2010)</item>
<item>Il-Fabbrikant tal-Marjunetti (2012)</item>
<item>Epistoli mid-Deżert (2014)</item></list>
Kotba Kritiċi
<list type="unordered"><item>Sensiela ta' Studji Kritiċi pubblikati mill-PEG (Malta);</item>
<item>Dun Karm: Bejn il-Vatikan, id-Duce u l-Kuruna (1993)</item>
<item>Storja tat-Teatu f'Malta (2003)</item></list>
Kotba għat-Tfal u l-Adolexxenti
<list type="unordered"><item>Stejjer minn Kullmkien (1974)</item>
<item>Is-Sultana s-Sewda (2006)</item>
<item>Alicia Titkellem mill-Imwiet (2007)</item>
<item>L-Aħħr Ġranet ta' Ciorni (2009)</item>
<item>Vampir (2010)</item>
<item>Ix-Xitan b'Denbu Aħmar (2016)</item></list>
Riċerka
<list type="unordered"><item>It-Teatru f'Malta (2003)</item>
<item>Kitbiet dwar it-Teatrin (ed.) (2010)</item>
<item>M'hemmx bżonn Siparju (ed.) (2012)</item></list>
Ħoloq esterni
<list type="unordered"><item><ref target="http://www.maltatoday.com.mt/2007/11/11/n7.html">"We need confrontational art" f' MaltaToday 11 Nov 2007, paġna 8</ref>.</item>
<item><ref target="http://www.maltatoday.com.mt/2007/11/18/interview.ħtml">"The junk we deserve" f' MaltaToday 18 Nov 2007, paġni 12-13</ref>.</item>
<item><ref target="http://arcade.acted.org/images/Mario%20Azzopardi%20-%20Malta%20Drama%20Theatre%20-%20Good%20Practice.pdf">ARCADE</ref></item>
<item><ref target="http://www.marioazzopardi.com/">Sit uffiċjali</ref></item></list>
</text></body></html>