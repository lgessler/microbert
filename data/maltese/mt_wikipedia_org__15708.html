<html><body><text id="wikipedia_mt_wikipedia_org__15708.html" ns="0" revid="268138" sourceurl="https://mt.wikipedia.org/wiki/Sivilja" title="Sivilja" type="wikipedia">Sivilja<p><hi rend="bold">Sivilja</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Sevilla</hi>) hija l-kapitali artistika, kulturali u finanzjarja tan-Nofsinhar ta' <ref target="https://mt.wikipedia.org/wiki/Spanja">Spanja</ref>. Hi l-belt kapitali tal-<ref target="https://mt.wikipedia.org/wiki/Komunitajiet_awtonomi_ta'_Spanja">komunità awtonoma</ref> tal-<ref target="https://mt.wikipedia.org/wiki/Andalusija">Andalusija</ref> u tal-provinċja ta' <ref target="https://mt.wikipedia.org/wiki/Sivilja_(provinċja)">Sivilja</ref>. Tinsab fil-pjanura tax-xmara <ref target="https://mt.wikipedia.org/wiki/Guadalquivir">Guadalquivir</ref>, f'elevazzjoni medja ta' seba' metri 'l fuq mill-baħar. L-abitanti tal-belt jissejħu <hi rend="italic">sevillanos</hi> (forma femminili: <hi rend="italic">sevillanas</hi>) jew <hi rend="italic">hispalenses</hi> mill-isem <ref target="https://mt.wikipedia.org/wiki/Imperu_Ruman">Ruman</ref> tal-belt, <hi rend="italic">Hispalis</hi>. Fl-2009, il-popolazzjoni tal-belt kienet tammonta għal 703,206 ruħ, ir-raba' l-ikbar belt ta' Spanja. Il-popolazzjoni taż-żona metropolitana (iż-żona urbana bil-bliet satelliti magħha) kienet ta' 1,493,416 ruħ fl-2009.</p>
<p>Il-<ref target="https://mt.wikipedia.org/wiki/Katidral">Katidral</ref>, il-kastell magħruf bħala Alcázar u l-Archivo de Indias (l-Arkivju tal-Indji) f’Sivilja tniżżlu fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1987.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
Perjodi bikrija
<p>Sivilja għandha aktar minn 2,000 sena. Il-mogħdija ta' bosta ċiviltajiet, fundamentali fit-tkabbir tagħha, ħallewha b'personalità distinta, u b'ċentru storiku kbir u kkonservat tajjeb. Għalkemm għandha wirt għani medjevali, rinaxximentali u barokk, l-influwenza qawwija tal-kultura Għarbija għadha tidher fil-belt.</p>
<p>Fiż-żminijiet Rumani l-belt kienet magħrufa bħala <hi rend="italic">Hispalis</hi>. Il-belt Rumana ta' <ref target="https://mt.wikipedia.org/wiki/Italica">Italica</ref> fil-qrib, li dak iż-żmien kienet belt prinċipalment reżidenzjali, hi kkonservata tajjeb u tista' tagħti impressjoni ta' kif Hispalis x'aktarx kienet tidher tard fil-perjodu Ruman, speċjalment meta wieħed jieħu fil-kuntest ix-xiehda mill-iskavi fil-belt viċina ta' <ref target="https://mt.wikipedia.org/wiki/Carmona">Carmona</ref>. Fost il-bini Ruman f'Sivilja li għadu jeżisti insibu l-fdalijiet ta' <ref target="https://mt.wikipedia.org/wiki/Akwedott">akwedott</ref>. Matul is-sekli 5 u 6, kien hemm konkwisti wara xulxin tal-provinċja Ruman ta' <hi rend="italic"><ref target="https://mt.wikipedia.org/wiki/Hispania_Baetica">Hispania Baetica</ref></hi> mill-<ref target="https://mt.wikipedia.org/wiki/Vandali">Vandali</ref> u l-<ref target="https://mt.wikipedia.org/wiki/Viżigoti">Viżigoti</ref>.</p>
Epoka Għarbija
<figure><caption>Munita tal-<ref target="https://mt.wikipedia.org/wiki/Almoravidi">Almoravidi</ref>, Sivilja, Spanja, 1116, <ref target="https://mt.wikipedia.org/wiki/British_Museum">British Museum</ref></caption></figure><p> Sivilja ttieħdet mill-<ref target="https://mt.wikipedia.org/wiki/Misilmin">Misilmin</ref> fis-712 u ngħatat l-isem ġdid ta' <hi rend="italic">Ixbilija</hi> (إشبيلية) li ġej minn Hispalis u li minnu ġie l-isem attwali ta' "Sevilla". Kienet il-belt kapitali tar-rejiet tal-<ref target="https://mt.wikipedia.org/wiki/Kalifat_Umajjad">Kalifat Umajjad</ref>, id-<ref target="https://mt.wikipedia.org/wiki/Dinastija_tal-Almoravidi">dinastija tal-Almoravidi</ref>, u d-<ref target="https://mt.wikipedia.org/wiki/Dinastija_tal-Almohad">dinastija tal-Almohad</ref> (mill-Għarbi الموحدون al-Muwaħħidun, jiġifieri, "l-monoteisti"), mis-seklu 8 sas-seklu 13. Fl-1248 il-forzi tar-re <ref target="https://mt.wikipedia.org/wiki/Ferdinandu_III_ta'_Kastilja">Ferdinandu III</ref> ħadu Sivilja, parti mir-<hi rend="italic"><ref target="https://mt.wikipedia.org/wiki/Reconquista">Reconquista</ref></hi> (rikonkwista) Kattolika tal-peniżola. Baqa' ħafna elementi Għarbin oriġinali, fosthom bini pubbliku, l-istruttura urbana fid-distrett storiku, u partijiet kbar tas-swar tal-belt. L-influwenzi estetiċi u urbani Għarbin għadhom jidhru sewwa f'Sivilja tallum.</p>
Wara r-<hi rend="italic">Reconquista</hi>
<figure><caption>Sivilja fis seklu 16</caption></figure><p> Wara l-ispedizzjoni ta' <ref target="https://mt.wikipedia.org/wiki/Kristofru_Kolombu">Kristofru Kolombu</ref> tal-1492 lejn id-<ref target="https://mt.wikipedia.org/wiki/Dinja_l-Ġdida">Dinja l-Ġdida</ref>, il-belt bdiet tipprofitta mit-territorji ġodda u l-kummerċ fil-<ref target="https://mt.wikipedia.org/wiki/Karibew">Karibew</ref> billi kull ma kien jiġi importat mid-Dinja l-Ġdida kellu jgħaddi mid-dwana tal-<hi rend="italic">Casa de Contratacion</hi> qabel ma jinfierex mal-bqija ta' Spanja. Għalhekk bdiet "Età mdehba ta' żvilupp" minħabba li dan il-port biss ingħata l-monopolju rjali għall-kummerċ u għana dejjem jikbru mill-kolonji Spanjoli fl-Ameriki. Peress li biss ix-xwieni li jitilqu minn u jirritornaw lejn Sivilja setgħu jieħdu sehem fil-kummerċ mal-Ameriki Spanjoli, in-negozjanti mill-Ewropa u minn ċentri oħra tal-kummerċ kellhom imorru Sivilja biex jiksbu prodotti mid-<ref target="https://mt.wikipedia.org/wiki/Dinja_l-Ġdida">Dinja l-Ġdida</ref>. Il-popolazzjoni tal-belt kibret għal kważi miljun ruħ fl-ewwel mitt sena wara Kolombu. L-iżvilupp tal-belt kompla, prinċipalment minħabba l-pożizzjoni ekonomika tagħha fir-<ref target="https://mt.wikipedia.org/wiki/Renju_ta'_Kastilja">Renju ta' Kastilja</ref>, bil-kostruzzjoni ta' bini pubbliku fosthom knejjes, li ħafna minnhom huma fl-istil <hi rend="italic"><ref target="https://mt.wikipedia.org/wiki/Mudéjar">Mudéjar</ref></hi>. Il-Palazz tal-Għarab b'xi żiedet li r-rejiet għamlu għall-bżonnijiet tagħhom, sar ir-residenza rjali Kastiljana, l-<ref target="https://mt.wikipedia.org/wiki/Alkażar_ta'_Sivilja">Alkażar ta' Sivilja</ref>. Is-sulari ta' fuq tal-Alkażar għadhom jintużaw mill-familja rjali bħala r-residenza uffiċjali f'Sivilja u huma amministrati mill-<hi rend="italic">Patrimonio Nacional</hi>. Il-<ref target="https://mt.wikipedia.org/wiki/Katidral_ta'_Sivilja">Katidral ta' Sivilja</ref> nbena fuq l-art tal-<ref target="https://mt.wikipedia.org/wiki/Moskea">moskea</ref> l-kbira matul is-seklu 15. Il-kampnar tiegħu, il-<ref target="https://mt.wikipedia.org/wiki/Giralda">Giralda</ref>, inbena mill-<ref target="https://mt.wikipedia.org/wiki/Minarett">minarett</ref> tal-moskea<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
<figure><caption><hi rend="italic">Archivo de Indias</hi></caption></figure>
<p>Tard fis-seklu 16, Sivilja tilfet il-monopolju u l-port ta' <ref target="https://mt.wikipedia.org/wiki/Cádiz">Cádiz</ref> ġie awtorizzat ukoll bħala port tal-kummerċ. Il-Pesta l-Kbira ta' Sivilja fl-1649 naqqset il-popolazzjoni bi kważi n-nofs, u din ma reġgħitx irkuprat sa kmieni fis-seklu 19<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Peress li l-<ref target="https://mt.wikipedia.org/wiki/Imperu_Spanjol">Imperu Spanjol</ref> ġie unifikat taħt rejiet minn dinastiji Ewropej, ir-<ref target="https://mt.wikipedia.org/wiki/Renju_ta'_Kastilja">Renju ta' Kastilja</ref> tilef l-influwenza li kellu qabel. Mis-seklu 18 l-importanza internazzjonali tiegħu marret lura. Wara li l-port insadd bil-ħama mix-xmara Guadalquivir, il-vapuri ma baqgħux jitilgħu max-xmara u l-belt majnat ekonomikament. L-iżvilupp ta' Sivilja tard fis-seklu 19 u kmieni fis-seklu 20 kien ikkaratterizzat minn tkabbir fil-popolazzjoni u fl-industrijalizzazzjoni, b'kuntrast mal-bqija tal-<ref target="https://mt.wikipedia.org/wiki/Andalusija">Andalusija</ref>.</p>
Franco
<p>Sivilja waqgħet malajr ħafna fil-bidu tal-<ref target="https://mt.wikipedia.org/wiki/Gwerra_Ċivili_Spanjola">Gwerra Ċivili Spanjola</ref> fl-1936. Il-Ġeneral <ref target="https://mt.wikipedia.org/wiki/Queipo_de_Llano">Queipo de Llano</ref> b'kolp ta' stat fil-belt, malajr ħa ċ-ċentru tagħha<ref target="https://mt.wikipedia.org/wiki/Il-Paġna_prinċipali#cite_note-Thomas-4">[4]</ref>. Radju Sivilja oppona l-kolp u sejjaħ lir-raħħala biex jiġu l-belt għall-armi, filwaqt li xi gruppi ta' ħaddiema waqqfu l-barrikati <ref target="https://mt.wikipedia.org/wiki/Il-Paġna_prinċipali#cite_note-Thomas-4">[4]</ref>. De Llano mbagħad ħa f'idejh Radju Sivilja, li uża biex ixxandar il-propaganda favur il-forzi ta' Franco<ref target="https://mt.wikipedia.org/wiki/Il-Paġna_prinċipali#cite_note-Thomas-4">[4]</ref>. Wara li ttieħdet il-belt, ir-reżistenza kompliet għal xi żmien fl-inħawi fejn kienu joqgħodu n-nies tal-klassi tax-xogħol, sakemm kien hemm sensiela ta' tpattijiet ħorox<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
Sit ta’ Wirt Dinji
<p>Il-Katidral, il-kastell magħruf bħala Alcázar u l-Archivo de Indias (l-Arkivju tal-Indji) f’Sivilja ġew iddeżinjati bħala Sit ta’ Wirt Dinji tal-UNESCO fl-1987.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ erba’ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Postijiet ta' interess ewlenin
Bini prinċipali
<figure><caption>Veduta tal-Katidral</caption></figure>
<figure><caption><ref target="https://mt.wikipedia.org/wiki/Torre_del_Oro">Torre del Oro</ref></caption></figure>
<list type="unordered"><item>Il- Katidral ta' Sivilja nbena mill-1401 sal-1519 wara r-<hi rend="italic">Reconquista</hi> fuq is-sit fejn qabel kien hemm il-moskea tal-belt. Hu fost l-akbar mill-katidrali medjevali u Gotiċi, kemm fl-arja u kemm fil-volum. L-interjuri tiegħu hu l-itwal <ref target="https://mt.wikipedia.org/wiki/Navata">navata</ref> fi Spanja, u hu imżejjen b'rikkezza kbira u b'kwantità kbira ta' deheb. Fil-bini tal-Katidral intużaw mill-ġdid xi kolonni u elementi mill-moskea, u kif hu magħruf minn ħafna, il-<hi rend="italic"><ref target="https://mt.wikipedia.org/wiki/Giralda">Giralda</ref> </hi>, li kienet oriġinarjament minarett inbidllet f'kampnar. Fil-quċċata tal-kampnar hemm statwa, magħrufa lokalment bħala <hi rend="italic">El Giraldillo</hi>, li tirrappreżenta il-<ref target="https://mt.wikipedia.org/wiki/Fidi">Fidi</ref>. It-torri minn ġewwa nbena bir-rampi minflok taraġ biex il-<ref target="https://mt.wikipedia.org/wiki/Mugħaddin">mugħaddin</ref> (dawk li jgħidu t-talb) ikunu jistgħu jitilgħu biż-żiemel sal-quċċata.</item>
<item>L-<hi rend="italic"><ref target="https://mt.wikipedia.org/wiki/Alkażar_ta'_Sivilja">Alkażar</ref></hi> faċċata tal-katidral żviluppa mill-palazz Għarbi antik tal-belt; il-bini nbeda fl-1181 u tkompla għal aktar minn 500 sena,l-iżjed fl-istil <ref target="https://mt.wikipedia.org/wiki/Mudéjar">Mudéjar</ref> , iżda wkoll fir-<ref target="https://mt.wikipedia.org/wiki/Rinaxximent">Rinaxximent</ref>. Il-ġonna tiegħu huma taħlita ta' tradizzjonijiet Għarbin, Andalusi, u <ref target="https://mt.wikipedia.org/wiki/Kristjaneżmu">Nsara</ref>.</item>
<item>It-<hi rend="italic"><ref target="https://mt.wikipedia.org/wiki/Torre_del_Oro">Torre del Oro</ref></hi> inbena mid-<ref target="https://mt.wikipedia.org/wiki/Dinastija_Almoħad">dinastija Almoħad</ref> bħala <ref target="https://mt.wikipedia.org/wiki/Torri_tal-għassa">torri tal-għassa</ref> u ostakolu difensiv fuq ix-xmara. Kien hemm katina marbuta miegħu għal ġox-xmara biex ma jkunux jistgħu jitilgħu l-iġfna għal ġol-port.</item>
<item>Il-<ref target="https://mt.wikipedia.org/wiki/Muniċipju">Muniċipju</ref> inbena fis-seklu 16 fi stil <ref target="https://mt.wikipedia.org/wiki/Plateresk">Plateresk</ref> għoli mill-arkitett <ref target="https://mt.wikipedia.org/wiki/Diego_de_Riaño">Diego de Riaño</ref>. Il-faċċata tal-Plaza Nueva inbniet fis-seklu 19 fi stil <ref target="https://mt.wikipedia.org/wiki/Arkitettura_neoklassiku">neoklassiku</ref>.</item>
<item>L-<ref target="https://mt.wikipedia.org/wiki/Università_ta'_Sivilja">Università ta' Sivilja</ref> tinsab fil-post fejn qabel kien hemm l-ewwel fabbrika tat-tabakk fl-Ewropa, <hi rend="italic">La Antigua Fábrica de Tabacos</hi>, bini enormi tas-seklu 18 fl-istil <ref target="https://mt.wikipedia.org/wiki/Barokk">Barokk</ref> allegat li kien l-ispirazzjoni għall-opra <hi rend="italic">Carmen</hi>.</item>
<item>Il-<ref target="https://mt.wikipedia.org/wiki/Plaza_de_España_(Sivilja)">Plaza de España</ref>, fil-Park Maria Luisa (<hi rend="italic">Parque de María Luisa</hi>), inbniet mill-arkitett González Anibal għall-Wirja Ibero-Amerikana tal-1929. Din hi wieħed mill-aħjar eżempji tal-Arkitettura tal-Qawmien Reġjonalista, taħlita stramba ta' stili storiċi differenti, bħall <ref target="https://mt.wikipedia.org/wiki/Art_Deco">Art Deco</ref> u <ref target="https://mt.wikipedia.org/wiki/Neo-Mudéjar">Neo-Mudéjar</ref> u imżejna b'rikkezza kbira bil-madum maħġuġ tipiku<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref>.</item></list>
<p>Fl-1929 Sivilja kienet ospiti għall-<ref target="https://mt.wikipedia.org/wiki/Wirja_Spanjola-Amerikana">Wirja Spanjola-Amerikana</ref> u ttella' ħafna bini għall-wirja fil-famuż <hi rend="italic">Park Maria Luisa" (</hi>Parque de María Luisa<hi rend="italic">) iddisinjat minn <ref target="https://mt.wikipedia.org/wiki/Jean-Claude_Nicolas_Forestier">Jean-Claude Nicolas Forestier</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. Il-<ref target="https://mt.wikipedia.org/wiki/Plaza_de_España">Plaza de España</ref> fi stil Għarbi, tfasslet minn <ref target="https://mt.wikipedia.org/wiki/Aníbal_González">Aníbal González</ref> <ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Din inbniet f'tarf il-Park bħala vetrina tal-industrija u t-teknoloġija Spanjola..</hi></p>
Mużewijiet
<figure><caption>Museo de Artes y Costumbres Populares (Mużew tas-Snajja u Drawwiet Tradizzjonali</caption></figure>
<p>Il-<ref target="https://mt.wikipedia.org/wiki/Mużew_tal-Belle_Arti_ta'_Sivilja">Mużew tal-Belle Arti ta' Sivilja</ref> twaqqaf fl-1835 fejn qabel kien hemm il-Kunvent ta' <hi rend="italic">la Merced</hi>. Fih hemm murija ħafna kapulavuri ta' Murillo, Pacheco, Zurbarán, Valdés Leal, u pitturi kbar oħra tal-Iskola Siviljana, flimkien ma' xogħlijiet ta' pitturi Fjammingi tas-sekli 15 u 16.</p>
<p>F'Sivilja hemm ukoll dawn il-mużewijiet:</p>
<list type="unordered"><item>Il-Park María Luisa (<hi rend="italic">Parque de María Luisa</hi>) li fih żewġ mużewijiet: il-Mużew arkeoloġiku, li fih kollezzjonijiet mill-perjodu Tartessjan u l-perjodu Ruman, u l- Mużew tas-Snajja u Drawwiet Tradizzjonali.</item>
<item>Iċ-Ċentru Andalus tal-Arti Kontemporanja;</item>
<item>Il-Mużew tal-Armata;</item>
<item>Il-Mużew Marittimu;</item>
<item>Il-Mużew tal-Karozzini;</item>
<item>Il-Mużew tal-Arti tal-Flamenco;</item>
<item>Il-Mużew tal-Korrida.</item>
<item>Il-<ref target="https://mt.wikipedia.org/wiki/Palazz_tal-Kontessa_ta'_Lebrija">Palazz tal-Kontessa ta' Lebrija</ref> fih ħafna mill-mużajċi tal-art skoperti fil-belt Rumana ta' Italica fil-qrib.</item>
<item>Hemm ukoll mużew fil-<ref target="https://mt.wikipedia.org/wiki/Casa_de_Pilatos">Casa de Pilatos</ref> u s-"Centro Velázquez" jinsab fl-Isptar Antik tal-Qassisin.</item></list>
Parks u ġonna
<figure><caption><ref target="https://mt.wikipedia.org/wiki/Plaza_de_España_(Seville)">Plaza de España</ref></caption></figure>
<list type="unordered"><item>Il-<hi rend="italic"><ref target="https://mt.wikipedia.org/wiki/Parque_de_María_Luisa">Parque de María Luisa</ref></hi> inbena għall-<ref target="https://mt.wikipedia.org/wiki/Wirja_Dinjija">Wirja Dinjija</ref> tal-1929 li nżammet f'Sivilja, l- <ref target="https://mt.wikipedia.org/wiki/Exposición_Ibero-Americana">Exposición Ibero-Americana</ref>, u baqa' miżmum b'monumenti u mużewijiet attraenti.</item>
<item>Il-Ġonna tal-Alkażar tħawlu u ġew żviluppat matul is-sekli ma' ġenb l-Alkażar fil-kenn tal-ħitan tal-palazz, maqsumin f'terrazzi. Hemm insibu varjazzjonijiet ta' influwenzi, stili u pjanti f'kull qasam.</item>
<item>Il- Ġonna ta' Murillo u l-Ġonna ta' Catalina de Ribera jinstabu matul il-ħajt tal-Alkażar u jmissu mad-distrett ta' Santa Cruz.</item>
<item>L-<ref target="https://mt.wikipedia.org/wiki/Isla_Mágica">Isla Mágica</ref>, il-Gżira ta' Cartuja, hu park ta' divertiment mibni fuq is-sit tal-Wirja Universali ta' Sivilja tal-1992.</item></list>
<p>Fost il-parkijiet u l-ġonna prominenti l-oħra hemm:</p>
<list type="unordered"><item><hi rend="italic">Parque de los Príncipes</hi></item>
<item><hi rend="italic">Parque del Alamillo</hi></item>
<item><hi rend="italic">Parque Amate</hi></item>
<item><hi rend="italic">Parque Metropolitano de la Cartuja</hi></item>
<item><hi rend="italic">Jardines de las Delicias</hi></item>
<item><hi rend="italic">Jardín Americano</hi></item>
<item><hi rend="italic">Jardín Este</hi></item>
<item><hi rend="italic">Jardines de Cristina</hi></item>
<item><hi rend="italic">Jardines Chapina</hi></item>
<item><hi rend="italic">Jardines de la Buhaira</hi></item>
<item><hi rend="italic">Jardines de San Telmo</hi></item>
<item><hi rend="italic">Jardines del Guadalquivir</hi></item>
<item><hi rend="italic">Jardines del Valle</hi></item></list>
Klima

<p>Sivilja għandha klima Mediterranja b'sajf sħun (<hi rend="italic">CSA</hi> fil-<ref target="https://mt.wikipedia.org/wiki/Klassifikazzjoni_tal-klima_ta'_Koppen">Klassifikazzjoni tal-klima ta' Koppen</ref>)<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> influwenzata minn klima semiarida (<hi rend="italic">BSH</hi>). It-temperatura medja annwali hija ta' 18.6oC. </p>
<list type="unordered"><item>Ix-xitwa mhijiex ħarxa: Jannar huwa l-iksaħ xahar, b'temperatura massima medja ta' 15.9oC u minima ta' 5.2oC.</item>
<item>Is-sajf hu sħun ħafna: Lulju huwa l-isħan xahar, b'temperatura massima medja ta' 35.3oC. Fl-għoli tat-temperatura medja sajfija Sivilja żgur tgħaddi lil <ref target="https://mt.wikipedia.org/wiki/Ateni">Ateni</ref>. It-temperatura minima medja ta' Lulju hi ta' 19.4oC u kull sena t-temperatura taqbeż l-40oC bosta drabi. It-temperatura l-iżjed baxxa u t-temperatura l-iżjed għolja rreġistrati fl-istazzjon tat-temp tal-Ajruport ta' Sivilja huma -5.5oC fi Frar 1956, u 46.6oC fit-23 ta' Lulju 1995. Hemm rekord mhux akkreditat mill-Istitut Nazzjonali tal-Meteoroloġija ta' 47.2oC fl-1 ta' Awwissu matul il-mewġa tas-sħana tal-2003 fl-<ref target="https://mt.wikipedia.org/wiki/Ewropa">Ewropa</ref>, skont l-istazzjon tat-temp 83,910 LEZL li jinsab fil-parti tan-Nofsinhar tal-Ajruport ta' Sivilja, ħdejn iż-żona militari abbandunata. Kieku, din it-temperatura hi t-tieni l-ogħla qatt irreġistrata fi Spanja u fl-Ewropa wara t-48.5oC irreġistrati f'<ref target="https://mt.wikipedia.org/wiki/Catenanuova">Catenanuova</ref> għall-ħabta tal-10 ta' Awwissu 1999.</item>
<item>Il-preċipitazzjoni tvarja bejn 600 u 800 mm fis-sena, ikkonċentrata fil-perjodu minn Ottubru sa April. Diċembru huwa x-xahar bl-iżjed xita, b'medja ta' 95mm. Fil-medja hemm 52 jum ta' xita, 120.75 jum ta' xemx u erbat ijiem ta' ġlata fis-sena.</item>
<item>In-numru medju ta' ġranet isħan minn 32oC huwa 88, in-numru medju ta' ġranet taħt iż-0oC huwa sitta. L-umdità relattiva medja ta' filgħodu hi 84% waqt li ta' filgħaxija hi 46%.</item></list>


Kultura
Festi
<p>Il-<ref target="https://mt.wikipedia.org/wiki/Ġimgħa_Mqaddsa">Ġimgħa Mqaddsa</ref> u l-<ref target="https://mt.wikipedia.org/wiki/Fiera_ta'_Sivilja">Fiera ta' Sivilja</ref>, <hi rend="italic">La Feria de Sevilla</hi> (imsejħa wkoll il-<hi rend="italic">Feria de Abril</hi>, "Fiera ta' April") huma l-aktar ż-żewġ festi magħrufin ta' Sivilja. Sivilja hi magħrufa internazzjonalment għall-purċissjonijiet solenni u sbieħ li jsiru matul il-Ġimgħa Mqaddsa u l-fiera ferrieħa u storbjuża li ssir ġimgħatejn wara. Matul il-Feria, il-familji, in-negozji u l-organizzazzjonijiet iwaqqfu <hi rend="italic">casetas</hi> jew tined, fejn jgħaddu l-ġimgħa jiżfnu, jixorbu u jpaċpċu. Tradizzjonalment, in-nisa jilbsu l-ilbies mimli tiżjin tal-<ref target="https://mt.wikipedia.org/wiki/Flamenco">Flamenco</ref> u l-irġiel jilbsu pulit kemm jistgħu. It-tined jittellgħu f'post permanenti apposta li fih kull triq hija msemmija għal xi torero famuż.</p>
Gastronomija
<p>Sivilja hi ċentru gastronomiku, bi kċina bbażata fuq il-prodotti tal-provinċji ta' madwar, inklużi frott tal-baħar minn <ref target="https://mt.wikipedia.org/wiki/Cádiz_(provinċja)">Cádiz</ref>, <ref target="https://mt.wikipedia.org/wiki/Żejt_taż-żebbuġa">żejt taż-żebbuġa</ref> minn <ref target="https://mt.wikipedia.org/wiki/Jaén_(provinċja_Spanjola)">Jaén</ref>, u <ref target="https://mt.wikipedia.org/wiki/Sherry">sherry</ref> minn <ref target="https://mt.wikipedia.org/wiki/Jerez_de_la_Frontera">Jerez de la Frontera</ref>.</p>
<p>L-atmosfera tat-<hi rend="italic"><ref target="https://mt.wikipedia.org/wiki/Tapas">tapas</ref></hi> hi waħda mill-attrazzjonijiet kulturali ewlenin tal-belt: in-nies imorru minn bar għall-ieħor, jieħdu pjaċir bl-ikliet fi platti żgħar imsejħin tapas (letteralment "għotjien" bl-Ispanjol x'aktarx għax oriġinalment kienu snacks servuti fi platti żgħar użati biex jgħattu t-tazzi tax-xorb).</p>
<p>Fost l-ispeċjalitajiet lokali insibu frott tal-baħar moqli u mixwi (inklużi <ref target="https://mt.wikipedia.org/wiki/Klamar">klamari</ref>, <ref target="https://mt.wikipedia.org/wiki/Siċċa">siċċ</ref>, <ref target="https://mt.wikipedia.org/wiki/Pixxispad">pixxispad</ref> u <ref target="https://mt.wikipedia.org/wiki/Mazzola">mazzola</ref>), laħmijiet mixwijin fiz-zlazi, <ref target="https://mt.wikipedia.org/wiki/Spinaċi">spinaċi</ref> u <ref target="https://mt.wikipedia.org/wiki/Ċiċri">ċiċri</ref>, perżut tal-Andalusija (<hi rend="italic">Jamón ibérico</hi>), kliewi tal-ħaruf fiz-zalza tax-sherry, <ref target="https://mt.wikipedia.org/wiki/Bebbux">bebbux</ref>, u <hi rend="italic"><ref target="https://mt.wikipedia.org/wiki/Gazpacho">gazpacho</ref></hi>.</p>
<p>Fost il-ħlewwiet tipiċi ta' din il-provinċja hemm il-<hi rend="italic">polvorones</hi> u l-<hi rend="italic">mantecados</hi> mill-belt ta' <ref target="https://mt.wikipedia.org/wiki/Estepa">Estepa</ref>, tip ta' galettini magħmulin mill-<ref target="https://mt.wikipedia.org/wiki/Lewż_tal-għarusa">lewż tal-għarusa</ref>, <ref target="https://mt.wikipedia.org/wiki/Zokkor">zokkor</ref> u <ref target="https://mt.wikipedia.org/wiki/Xaħam">xaħam</ref>, <hi rend="italic">Pestiños</hi>, għaġina moqlija miksija bl-<ref target="https://mt.wikipedia.org/wiki/Għasel">għasel</ref>, <hi rend="italic">Torrijas</hi>, ħobż moqli bl-għasel; <hi rend="italic">fritos Roscos</hi>, qagħaq moqlijin fiż-żejt miksijin biz-zokkor, <hi rend="italic">magdalenas</hi> jew kejkijiet żgħar; <hi rend="italic">yemas de San Leandro</hi>, li jipprovdu l-kunventi tal-belt b'sors ta' dħul, u <hi rend="italic">Tortas de aceite</hi>, kejkijiet irqaq magħmulin biż-żejt taż-żebbuġa u miksijin biz-zokkor. Ħlief il-<hi rend="italic">polvorones</hi> u l-<hi rend="italic">mantecados</hi>, li huma ikel tradizzjonali tal-Milied, l-oħrajn jittiklu matul is-sena kollha.</p>
<p>Il-larinġ ta' Sivilja li jinsab kullimkien mal-belt, hu morr wisq għall-gosti tallum u s-soltu jintuża biss għall-<ref target="https://mt.wikipedia.org/wiki/Marmellata">marmellata</ref> u l-lozjonijiet. Skont il-leġġenda, is-siġar ġew importati meta mbniet il-moskea sabiex jipprovdu d-dell għaliha u jgħattu r-riħa tal-belt medjevali.</p>
Flamenco u Sevillanas
<figure><caption>Il-fiera ta' Sivilja</caption></figure>
<p>Iż-żifna <ref target="https://mt.wikipedia.org/wiki/Sevillanas">Sevillanas</ref>, li s-soltu hi meqjusa bħala <ref target="https://mt.wikipedia.org/wiki/Flamenco">Flamenco</ref>, mhijiex maħsuba li hi ta' oriġni Siviljana. Iżda l-kanzunetti tradizzjonali imsejħin <hi rend="italic"><ref target="https://mt.wikipedia.org/wiki/Sevillanas">Sevillanas</ref></hi> huma Siviljani awtentiċi, kif ukoll hi ż-żifna f'erba' partijiet li takkumpanjaha.</p>
<p>Sivilja, u b'mod partikulari il-<hi rend="italic">barrio</hi> ta' Triana li hu tradizzjonalment fejn joqgħodu ż-żingari kien ċentru important fl-iżvilupp tal-<ref target="https://mt.wikipedia.org/wiki/Flamenco">Flamenco</ref>.</p>
Il-Motto
<figure><caption>"Carruajes"</caption></figure>
<p>"NO8DO" huwa l-motto uffiċjali u wieħed mill-bosta leġġendi ta' Sivilja. Il-motto jdher kullimkien madwar il-belt.</p>
<p>Il-motto huwa <hi rend="italic">rebus</hi>, li jikkombina s-sillabi Spanjoli (NO u DO) u disinn bejniethom - il-figura "8". Il-figura tirrappreżenta merilla ħajt, bl-Ispanjol, "madeja". Meta tinqara, "No madeja do" tinstama' "No me ha dejado", li tfisser "(Sivilja) Ma abbandunatnix".</p>
<p>L-istorja ta' kif NO8DO saret il-motto tal-belt bla dubju dejjem iżżejnet matul is-sekli, imma l-leġġenda tgħid li wara r-rikonkwista ta' Sivilja min taħt il-Misilmin fl-1248, ir-Re Ferdinandu III ta' Kastilja u León mexxa l-qorti tiegħu għall-palazz li kien qabel tal-Misilmin, l-<ref target="https://mt.wikipedia.org/wiki/Alkażar_ta'_Sivilja">Alkażar ta' Sivilja</ref>. Wara l-mewt ta' Fernandu fl-Alkażar Irjali, laħaq fuq it-tron, ibnu <ref target="https://mt.wikipedia.org/wiki/Alfonsu_X">Alfonsu X</ref>. Alfonsu X kien re studjuż, u għalhekk jissejjaħ <hi rend="italic">l-Għaref</hi>. Kien poeta, astronomu, astrologu, mużiċista u lingwista. Bin Alfonsu, <ref target="https://mt.wikipedia.org/wiki/Sancho_IV_ta'_Kastilja">Sancho IV ta' Kastilja</ref>, ipprova jaħtaf it-tron f'idejh minn għand missieru, imma l-poplu ta' Sivilja baqa' leali lejn ir-re l-għaref u dan minn fejn hu ġej NO8DO, skont il-leġġenda, billi Alfonsu X ppremja l-fedeltà tas-Siviljani bil-kliem li issa jidhru fuq l-emblema uffiċjali tal-belt tagħhom.</p>
Relazzjonijiet internazzjonali
Ġemellaġġi
<list type="unordered"><item> <ref target="https://mt.wikipedia.org/wiki/Angers">Angers</ref> (mill-2000)</item>
<item> <ref target="https://mt.wikipedia.org/wiki/Baler">Baler</ref></item>
<item> <ref target="https://mt.wikipedia.org/wiki/Barċellona">Barċellona</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item>
<item> <ref target="https://mt.wikipedia.org/wiki/Buenos_Aires">Buenos Aires</ref><ref target="https://mt.wikipedia.org/wiki/Il-Paġna_prinċipali#cite_note-Hermanamientos_con_Latinoamérica-13">[13]</ref></item>
<item> <ref target="https://mt.wikipedia.org/wiki/Columbus_(Ohio)">Columbus</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item> <ref target="https://mt.wikipedia.org/wiki/Guadalajara">Guadalajara</ref><ref target="https://mt.wikipedia.org/wiki/Il-Paġna_prinċipali#cite_note-Hermanamientos_con_Latinoamérica-13">[13]</ref> (mill-1977)</item>
<item> <ref target="https://mt.wikipedia.org/wiki/Ħavana">Ħavana</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item> <ref target="https://mt.wikipedia.org/wiki/Kansas_City_(Missouri)">Kansas City</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item>
<item> <ref target="https://mt.wikipedia.org/wiki/Rabat_(Marokk)">Rabat</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref></item>
<item> <ref target="https://mt.wikipedia.org/wiki/Tifariti">Tifariti</ref></item></list>
Sħubiji
<list type="unordered"><item> <ref target="https://mt.wikipedia.org/wiki/Krakovja">Krakovja</ref> (mill-2002)<ref target="https://mt.wikipedia.org/wiki/Il-Paġna_prinċipali#cite_note-Kraków-18">[18]</ref></item></list>
Ekonomija
<figure><caption>El puente de Isabel II</caption></figure>
<figure><caption>El puente del Alamillo, mibni għal Expo '92 ta' Sivilja</caption></figure>
<p>L-attività ekonomika ta' Sivilja ma tistgħax tinfired mill-kuntest ġeografiku u urban tal-belt; il-belt kapital tal-Andalusija hi ċ-ċentru ta' żona metropolitana li qiegħda tikber. Apparti mill-nħawi tradizzjonali bħal Santa Cruz, Triana u Macarena, dawk aktar 'il bogħod miċ-ċentru, bħal Nervión, Sevilla Este, u El Porvenir reċentement kibru ekonomikament. Matul l-aħħar għoxrin sena, din iż-żona urbana kellha żieda sinifikanti fil-popolazzjoni u fl-iżvilupp ta' żoni industrijali u kummerċjali ġodda. </p>
<p>Minħabba d-daqs u l-post tagħha, Sivilja hi l-aktar b'saħħitha ekonomikament mill-ibliet tal-Andalusija. L-infrastruttura li għandha l-belt tikkontribwixxi għat-tkabbir fl-ekonomija li hi ddominata mis-settur tas-servizzi, iżda li fiha l-industrija għad għandha sehem konsiderevoli. </p>
Infrastruttura
<p>Fis-snin 1990 kien hemm tkabbir enormi fl-investiment fl-infrastruttura f'Sivilja, l-aktar minħabba li fl-1992 ospitat il-Wirja Universali ta' Sivilja. Dan l-investiment ġab żvilupp ekonomiku fil-belt u fiż-żona urbana tagħha. Il-belt għandha trasport tajjeb għall-bliet l-oħra Spanjoli, inklużi linja tal-ferrovija ta' veloċità għolja (AVE) għall Madrid, u ajruport internazzjonali ġdid. </p>
<figure><caption><hi rend="italic">Skyline</hi> bil-port fi 'l bogħod</caption></figure>
<p>Barra minn hekk: </p>
<list type="unordered"><item>Fil-peniżola Iberika, Sivilja għandha l-uniku port fuq ix-xmara: dan jinsab 80 km mill-bokka tax-Xmara <ref target="https://mt.wikipedia.org/wiki/Guadalquivir">Guadalquivir</ref>. Il-kumpless tal-port joffri aċċess għall-Atlantiku u l-Mediterran, u jippermetti l-kummerċ tal-merkanzija bejn in-nofsinhar ta' Spanja (Andalucia, <ref target="https://mt.wikipedia.org/wiki/Extremadura">Extremadura</ref>) u l-Ewropa, il-Lvant Nofsani u l-Afrika ta' Fuq. Il-port ġie riorganizzat u <ref target="https://mt.wikipedia.org/wiki/Tunnellaġġ">tunnellaġġ</ref> annwali tela' għal 5.3 miljun tunnellata ta' merkanzija fl-2006.</item>
<item>Sivilja għandha faċilitajiet għal konferenzi, fosthom il-Palazz tal-Kungress.</item>
<item>Il-belt u l-provinċja ta' madwarha għandhom numru ta' żoni industrijali u ċentri tat-teknoloġija kbar: Dos Hermanos jakkomoda l-akbar żona industrijali fl-Andalusija, filwaqt li Alcalá de Guadaíra għandha l-akbar kumpless industrijali fl-Andalusija; il-<hi rend="italic">Parque Científico Tecnológico SevillaTecnopolis</hi>, jiġbor fih kumpaniji, ċentri ta' riċerka u dipartimenti universitarji li għandhom bħala għan l-iżvilupp ta' teknoloġiji ġodda; il-<hi rend="italic">Parque Tecnológico y Aeronáutico Aerópolis</hi> jiffoka fuq l-industrija tal-ajruplani.</item>
<item>Barra Sivilja hemm torri ta' enerġija solari PS20 li jipprovdi l-parti l-kbira tal-belt ta' Sivilja b'enerġija nadifa u li tiġġedded. Dan juża mirja li jiffokaw ir-raġġi tax-xemx fuqu, isaħħnuh u joħolqu fwar super-imsaħħan. Dan il-fwar idawwar it-turbini li mbagħad joħolqu l-enerġija elettrika u jipprovdu l-elettriku binhar u billejl.</item></list>
Karatteristiċi skond is-settur
<figure><caption>Il-bini "Adriatica" (1914-1922) fuq l- Avenida de la Constitución ippjanat minn José Espiau y Muñoz</caption></figure>
<p>Il-belt ta' Sivilja u l-agglomerazzjoni tagħha, minħabba s-sitwazzjoni tagħhom fuq ix-xmara Guadalquivir, għad għandhom attività agrikola ħajja. Waqt li l-industrija agroalimentarja hi produttivia, ir-reġjun ilu hares il-quddiem u jinvesti bil-kbir fl-attivitajiet industrijali, mgħejunin mill-infrastruttura eżistenti. Is-settur tas-servizzi u teknoloġiji ġodda qiegħed dejjem isir iżjed importanti. Fl-2004, f'Sivilja kien hemm ikkonċentrati, 31% tal-kumpaniji kbar Andalusi u 128 mis-6000, l-akbar kumpaniji nazzjonali. Fl-2005, fiż-żona metropolitana in-numru ta' ħaddiema kien ta' 471,947 ruħ, li minnhom 329,471 (69.81%) kienu jaħdmu fiċ-ċentru tal-belt. </p>
<list type="unordered"><item>L-agrikoltura tħaddem inqas minn 1.3% tal-ħaddiema tal-belt. Iċ-ċereali, frott u tkabbir taż-żebbuġ jikkostitwixxu l-attivitajiet agrikoli prinċipali f'dan ir-reġjun tal-Andalusija.</item></list>
<list type="unordered"><item>L-industrija tikkontribwixxi sa 28% mill-produzzjoni ekonomika ta' Sivilja. Fl-2005 kienet timpjega 15.2% tal-ħaddiema fil-belt. Hija stabbilita sewwa fiż-żona metropolitana, stimolata minn bosta żoni industrijali, l-eżistenza ta' infrastruttura tajba u l-prossimità tal-kumplessi tal-Bajjiet ta' Cádiz, Algeciras, u Huelva.</item></list>
<list type="unordered"><item>Is-settur tas-servizzi jimpjega 83.5% tal-ħaddiema ta' Sivilja. Jirrappreżenta sehem sinifikanti tal-ekonomija lokali u hu kkonċentrata fuq it-turiżmu, kummerċ u servizzi finanzjarji.</item></list>
Riċerka u żvilupp
<p>Il-belt ta' Sivilja tagħmel kontribut sinifikanti għar-riċerka xjentifika, billi fiha hemm l-ewwel u l-akbar bank tal-<ref target="https://mt.wikipedia.org/wiki/ADN">ADN</ref> fi Spanja fi ħdan il-kumpannija lokali <hi rend="italic">Neocodex</hi>. Neocodex iżżomm 20,000 kampjun tal-ADN u hi rikonoxxuta internazzjonalment. Barra minn hekk, Sivilja hi meqjusa wkoll bħala ċentru importanti għat-teknoloġija u riċerka fl-oqsma tal-enerġiji rinnovabbli u l-industrija aeronawtika. </p>
<p>Permezz taċ-ċentri ta' teknoloġija għolja u l-kumpaniji innovattivi li fiha, il-belt kapitali tal-Andalusija waslet biex saret fost il-bliet Spanjoli l-aktar importanti fil-qasam ta' żvilupp u riċerka. Barra minn hekk, irridu nżidu l-attività xjentifika u teknoloġika tat-tliet universitajiet ta' Sivilja, li l-laboratorji u ċ-ċentri ta' riċerka tagħhom jaħdmu id f'id mal-kurrent soċjo-ekonomiku lokali. Għaldaqstant, il-<hi rend="italic">Parque Tecnológico Científico Cartuja 93</hi> jiġbor fih xjenzati mis-settur privat u pubbliku f'bosta oqsma ta' riċerka. </p>
<p>Id-direzzjonijiet ewlenin fl-innovazzjoni u r-riċerka huma t-telekomunikazzjoni, it-teknoloġiji ġodda, il-bijoteknoloġiji (f'dak li jirrigwarda problemi speċifiċi fl-agrikoli lokali), l-ambjent u l-enerġija rinnovabbli.</p>
Trasport
<figure><caption>L-istazzjon tal-ferrovija Santa Justa f 'Sivilja</caption></figure>
<figure><caption>L-istazzjon tal-metrò San Bernardo</caption></figure>
<p>Il-servizz TUSSAM (Transportes Urbanos de Sevilla) jipprovdi xibka ta' rotot tal-karożżi tal-linja mal-firxa tal-belt kif ukoll maż-żoni ta' madwar Sivilja. El Metrocentro Tranvia hija linja tat-tram li tagħmel erba' waqfiet; tibda mill-istazzjon tax-xarabank el Prado, tgħaddi minn quddiem l-Università u l-Katidral, u tieqaf fil-Plaza Nueva fejn terġa' lura. </p>
<p>Fit-2 ta' April, 2009, infetħet l-ewwel linja tal-metrò fil-belt, <ref target="https://mt.wikipedia.org/wiki/Il-Paġna_prinċipali#cite_note-19">[19]</ref> kważi 28 xahar aktar tard milli kien ippjanat oriġinarjament. Il-proġett esperjenza ħafna dewmien ikkawżat minn diversi raġunijiet, fosthom ir-rilokazzjoni ta' xi sejbiet arkeoloġiċi u l-ħtieġa li l-mina taħt ix-Xmara Guadalquivir tinżel iżjed fil-fond biex żgur li ma tibdiex tnexxi l-ilma.</p>
<p>L-istazzjon tal-ferrovija Santa Justa hu moqdi minn sistema ferrovjarja ta' veloċità għolja <ref target="https://mt.wikipedia.org/wiki/AVE">AVE</ref> u mmexxi mill-kumpanija <ref target="https://mt.wikipedia.org/wiki/Renfe">Renfe</ref> li qabel kienet tal-Gvern Spanjol. </p>
<p>Il-programm komunitarju tar-roti <ref target="https://mt.wikipedia.org/wiki/Sevici">Sevici</ref> qiegħed jintegra r-rota fix-xibka tat-trasport pubbliku. Madwar il-belt, hemm roti għall-kiri bi prezz baxx u wieħed jista' jsib passaġġi ħodor għar-roti fil-parti l-kbira tat-toroq ewlenin. Din ix-xibka ta' passaġġi (carriles) qiegħda dejjem tinfirex. </p>
<p>L-Ajruport ta' Sivilja huwa ajruport ta' daqs medju li jservi l-belt u r-reġjun ta' madwarha.</p>
Edukazzjoni
<figure><caption>Ir-rettorat tal-Università ta' Sivilja</caption></figure>
<p>Fi <ref target="https://mt.wikipedia.org/wiki/Spanja">Spanja</ref> l-edukazzjoni hi obbligatorja minn 6 snin sa 16-il sena u l-edukazzjoni statali hi b'xejn. Is-sistema ta' edukazzjoni attwali tissejjaħ LOGSE (Ley de Ordenación General del Sistema Educativo).<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Edukazzjoni għola
<p>F'Sivilja hemm bosta universitajiet. L-<ref target="https://mt.wikipedia.org/wiki/Università_ta'_Sivilja">Università ta' Sivilja</ref>, l-<ref target="https://mt.wikipedia.org/wiki/Universidad_de_Pablo_Olavide">Universidad de Pablo Olavide</ref> (UPO) u l-<ref target="https://mt.wikipedia.org/wiki/Universidad_Internacional_de_Andalucía">Universidad Internacional de Andalucía</ref> <ref target="https://mt.wikipedia.org/wiki/Il-Paġna_prinċipali#cite_note-21">[21]</ref> huma istituzzjonijiet pubbliċi. Barra minn hekk, l<ref target="https://mt.wikipedia.org/wiki/-Università_Internazzjonali_Menéndez_Pelayo">-Università Internazzjonali Menéndez Pelayo</ref>, ibbażata f' <ref target="https://mt.wikipedia.org/wiki/Santander,_Cantabria">Santander</ref>, għandha kampus fergħa f'Sivilja <ref target="https://mt.wikipedia.org/wiki/Il-Paġna_prinċipali#cite_note-22">[22]</ref>.</p>
Nies famużi li twieldu Sivilja
<list type="unordered"><item><ref target="https://mt.wikipedia.org/wiki/Maria_Antonietta_ta'_Spanja">Maria Antonietta ta' Spanja</ref>, <hi rend="italic"><ref target="https://mt.wikipedia.org/wiki/Reġina_ta'_Sardinja">reġina ta' Sardinja</ref></hi> (1729-1785)</item>
<item>L-imperaturi Rumani <ref target="https://mt.wikipedia.org/wiki/Trajjanu">Trajjanu</ref> u <ref target="https://mt.wikipedia.org/wiki/Adrijanu">Adrijanu</ref> twieldu f'<ref target="https://mt.wikipedia.org/wiki/Italica">Italica</ref></item>
<item>It-tabib famuż Abu Marwan Abd al-Malik Ibn Zuhr (magħrufa fil-Punent bħala <ref target="https://mt.wikipedia.org/wiki/Ibn_Zuhr">Avenzoar</ref>) - 1091-1161</item>
<item>Il-familja tal-istoriku u soċjologu Għarbi <ref target="https://mt.wikipedia.org/wiki/Ibn_Khaldun">ibn Khaldun</ref></item>
<item>Il-kompożituri Rinaxximentali <ref target="https://mt.wikipedia.org/wiki/Cristóbal_de_Morales">Cristóbal de Morales</ref> u <ref target="https://mt.wikipedia.org/wiki/Francisco_Guerrero">Francisco Guerrero</ref></item>
<item>Ir-rumanzier tas-seklu 16 <ref target="https://mt.wikipedia.org/wiki/Mateo_Alemán">Mateo Alemán</ref></item>
<item>Id-drammaturgi <ref target="https://mt.wikipedia.org/wiki/Lope_de_Rueda">Lope de Rueda</ref> u <ref target="https://mt.wikipedia.org/wiki/Hermanos_Álvarez_Quintero">Hermanos Álvarez Quintero</ref></item>
<item>L-esploratur <ref target="https://mt.wikipedia.org/wiki/Juan_Díaz_de_Solis">Juan Díaz de Solis</ref>, imwieled fl-<ref target="https://mt.wikipedia.org/wiki/Lebrija">Lebrija</ref></item>
<item>Il-lingwista u grammatiku Spanjol <ref target="https://mt.wikipedia.org/wiki/Antonio_de_Nebrija">Antonio de Nebrija</ref>, imwieled fl-<ref target="https://mt.wikipedia.org/wiki/Lebrija">Lebrija</ref></item>
<item>Il-pitturi Barokki <ref target="https://mt.wikipedia.org/wiki/Diego_Velázquez">Diego Velázquez</ref>, <ref target="https://mt.wikipedia.org/wiki/Valdés_Leal">Valdés Leal</ref> u <ref target="https://mt.wikipedia.org/wiki/Bartolomé_Esteban_Murillo">Murillo</ref></item>
<item>L-esploratur u astronomu <ref target="https://mt.wikipedia.org/wiki/Antonio_de_Ulloa">Antonio de Ulloa</ref></item>
<item>Il-poeta Rinaxximentali <ref target="https://mt.wikipedia.org/wiki/Gutierre_de_Cetina">Gutierre de Cetina</ref></item>
<item>Il-poeta Romantiku <ref target="https://mt.wikipedia.org/wiki/Gustavo_Adolfo_Bécquer">Gustavo Adolfo Bécquer</ref></item>
<item>Il-poeti tas-seklu 20:
<list type="unordered"><item><ref target="https://mt.wikipedia.org/wiki/Vicente_Aleixandre">Vicente Aleixandre</ref> (<ref target="https://mt.wikipedia.org/wiki/Premju_Nobel">Premju Nobel</ref> għal-Letteratura)</item>
<item><ref target="https://mt.wikipedia.org/wiki/Antonio_Machado">Antonio Machado</ref></item>
<item><ref target="https://mt.wikipedia.org/wiki/Manuel_y_Machado_Ruiz">Manuel Machado</ref>, ħuh</item>
<item><ref target="https://mt.wikipedia.org/wiki/Luis_Cernuda">Luis Cernuda</ref></item></list></item>
<item>Il-kompożitur <ref target="https://mt.wikipedia.org/wiki/Joaquín_Turina">Joaquín Turina</ref></item>
<item>Il-plejers tal-futbol <ref target="https://mt.wikipedia.org/wiki/José_Antonio_Reyes">José Antonio Reyes</ref>, <ref target="https://mt.wikipedia.org/wiki/Fernando_Muñoz">Fernando "NANDO" Muñoz</ref>, <ref target="https://mt.wikipedia.org/wiki/Ricardo_Serna">Ricardo Serna</ref>, <ref target="https://mt.wikipedia.org/wiki/Sergio_Ramos">Sergio Ramos</ref>, <ref target="https://mt.wikipedia.org/wiki/Jesús_Navas">Jesús Navas</ref>, <ref target="https://mt.wikipedia.org/wiki/Antonio_Puerta">Antonio Puerta</ref> u <ref target="https://mt.wikipedia.org/wiki/Carlos_Marchena">Carlos Marchena</ref>.</item>
<item>L-għawwiema Olimpika <ref target="https://mt.wikipedia.org/wiki/Fátima_Madrid">Fátima Madrid</ref></item>
<item>Il-politiċi <ref target="https://mt.wikipedia.org/wiki/Felipe_González">Felipe González</ref>, <ref target="https://mt.wikipedia.org/wiki/President_tal-Gvern_ta'_Spanja">President tal-Gvern ta' Spanja</ref> 1982-1996, u <ref target="https://mt.wikipedia.org/wiki/Alfonso_Guerra">Alfonso Guerra</ref>, viċi-president 1982-1991</item></list>
Gallerija
<list type="unordered">
<item>Dehra mill-ġenb tal-<hi rend="italic">Archivo de Indias</hi>.</item>
<item>L-<ref target="https://mt.wikipedia.org/wiki/Alkażar_ta'_Sivilja">Alkażar ta' Sivilja</ref> minn ġewwa</item>
<item>Il-Knisja <hi rend="italic">Del Carmen</hi>.</item>
<item>Ayuntamiento ta' Sivilja.</item>
<item>Arkata u Bażilika ta' <hi rend="italic">Macarena</hi>.</item>
<item>Il-Palazz Arċiveskovoli ta' Sivilja</item>
<item><hi rend="italic">Plaza de España</hi>.</item>
<item>Ix-xmara Guadalquivir</item>
<item>Il-bitħa tal-katidral kif tidher mill-Giralda.</item>
<item>Is-saqaf tal-katidral u parti mill-belt, kif jidhru mill-Giralda.</item>
<item>Il-qabar ta' Kristofru Kolombu, ġewwa l-katidral ta' Sivilja.</item>
</list>


Ħoloq esterni

<list type="unordered"><item>(ES)  <ref target="http://www.sevilla.org/">Sit uffiċjali tal-kunsill tal-belt</ref></item>
<item><ref target="http://photos-seville.com/">Ritratti ta' Sivilja</ref></item></list>
</text></body></html>