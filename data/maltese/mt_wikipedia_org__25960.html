<html><body><text id="wikipedia_mt_wikipedia_org__25960.html" ns="0" revid="266395" sourceurl="https://mt.wikipedia.org/wiki/Kastell_ta%E2%80%99_Litomy%C5%A1l" title="Kastell ta’ Litomyšl" type="wikipedia">Kastell ta’ Litomyšl<figure><caption>Il-Kastell ta’ Litomyšl</caption></figure>
<p>Il-<hi rend="bold">Kastell ta’ Litomyšl</hi> (biċ-Ċek: <hi rend="italic">Zámek Litomyšl</hi>) huwa wieħed mill-ikbar kastelli <ref target="https://mt.wikipedia.org/wiki/Rinaxximent">Rinaxximentali</ref> fir-<ref target="https://mt.wikipedia.org/wiki/Ċekja">Repubblika Ċeka</ref>. Huwa proprjetà tal-istat Ċek u jinsab fir-raħal ta’ Litomyšl. Il-kastell tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-Kastell ta’ Litomyšl huwa eżempju straordinarju ta’ kastell bl-arkati, li huwa tip ta’ kastell li ġie żviluppat għall-ewwel darba fl-<ref target="https://mt.wikipedia.org/wiki/Italja">Italja</ref> u li ġie mmodifikat fir-Repubblika Ċeka sabiex tinħoloq forma evoluta ta’ kwalità arkitettonika speċjali. Fis-seklu 18 ġew miżjuda karatteristiċi Barokki.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Storja
<figure><caption>It-tliet sular ta’ arkati tal-kastell</caption></figure>
<p>Il-Kastell ta’ Litomyšl jinsab fis-sit fejn diġà kien hemm il-kastell tal-isqof tas-seklu 14 f’pożizzjoni elevata meta mqabbel mal-kumplament tar-raħal. Il-kastell inbena għal <ref target="https://mt.wikipedia.org/wiki/Vratislav">Vratislav</ref> tal-familja <ref target="https://mt.wikipedia.org/wiki/Pernštejn">Pernštejn</ref> fl-1568-1581 mill-arkitetti Taljani <ref target="https://mt.wikipedia.org/wiki/Giovanni_Battista">Giovanni Battista</ref> u <ref target="https://mt.wikipedia.org/wiki/Ulrico_Aostalli">Ulrico Aostalli</ref> bħala residenza monumentali rappreżentattiva, b’ispirazzjoni mill-palazzi tal-Italja. <ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Dettall tal-<hi rend="italic">isgraffito</hi> tal-faċċati tal-kastell</caption></figure>
<p>Il-kastell huwa kumpless kumpatt bi tliet btieħi jew ġonna fil-beraħ. Il-kontorn ewlieni tal-kastell huwa diviż bi fruntuni mżerżqin u bi ċmieni. Il-karatteristika tal-kastell li tispikka l-iktar hija d-dekorazzjoni tal-faċċati bi <hi rend="italic">sgraffito</hi> rikk ħafna, b’motivi f’għamla ta’ envelop u xbihat iddominati minn żewġ xeni ta’ battalji kbar, li wkoll huma frott ix-xogħol taż-żewġ arkitetti Taljani. It-tliet sulari ta’ arkati tal-bitħa ewlenija fil-beraħ huma pjuttost uniċi wkoll li jservu ta’ sfond illużiv b’veduti mill-isbaħ.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>It-teatru tal-kastell tas-seklu 18</caption></figure>
<p>Fil-kastell fuq ġewwa ġie ppreservat teatru antik tas-seklu 18, inkluż sett ta’ xenarji u dekorazzjonijiet miżbugħa ta’ <ref target="https://mt.wikipedia.org/wiki/Jozef_Platzer">Jozef Platzer</ref>. Il-binja prinċipali hija mdawra b’ġonna esterni, filwaqt li l-kumpless huwa kkonfinat mill-binja antika fejn kienu jinżammu l-karozzini, mill-istalel, mill-iskola tal-irkib taż-<ref target="https://mt.wikipedia.org/wiki/Żiemel">żwiemel</ref>, u l-birrerija Rinaxximentali oriġinali, li reġgħet inbniet bi stil Barokk fl-ewwel nofs tas-seklu 18 minn <ref target="https://mt.wikipedia.org/wiki/František_Maxmilián_Kaňka">František Maxmilián Kaňka</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>L-għolja fejn jinsab il-kastell hija magħrufa bħala l-“Għolja tal-Kastell”, u apparti l-kastell hemm konċentrazzjoni sħiħa ta’ binjiet storiċi tar-raħal, fosthom il-Knisja tas-Salib Imqaddes flimkien mal-Kulleġġ tal-Pjaristi (magħrufa wkoll bħala l-Ordni tal-Qassisin Regolari ta’ Marija Omm Alla tal-Iskejjel tal-Ħniena; bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Ordo Clericorum Regularium Pauperum Matris Dei Scholarum Piarum</hi>), il-ġnien tal-monasteru, u mużew li jinsab fl-eks skola Pjarista.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Sit ta’ Wirt Dinji
<figure></figure>
<p>Il-Kastell ta’ Litomyšl ġie ddeżinjat bħala Sit ta’ Wirt Dinji tal-UNESCO fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>