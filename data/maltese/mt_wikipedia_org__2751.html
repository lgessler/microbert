<html><body><text id="wikipedia_mt_wikipedia_org__2751.html" ns="0" revid="238292" sourceurl="https://mt.wikipedia.org/wiki/G%C4%A7asri" title="Għasri" type="wikipedia">Għasri
<p>Il-<hi rend="bold">Għasri</hi> hu raħal żgħir fil-gżira ta' <ref target="https://mt.wikipedia.org/wiki/Għawdex">Għawdex</ref>. Fl-2005 kien jgħodd 371 ruħ biss. Il-Għasri huwa magħruf għal l-għasel tajjeb u bnin. Sa' ftit snin ilu kien għad baqa' xi daqqaqa tal-qoton.</p>
<p>Il-knisja parrokkjali hija ddedikata lil Corpus Christi. Din bdiet tinbena fl-1903 u ġiet ikkonsegrata fl-1916. Fis-16 ta' Diċembru 1921, l-Għasri sar parroċċa. Ta' min jsemmi l-Bażilka tal-Madonna tal-Patroċinju, li hija l-eqdem waħda f'Għawdex, u t-tielet l-eqdem fil-pajjiż. Din inbniet fl-1739.</p>
<p>Il-fanal ta' Ġurdan, li jinsab fuq għolja f'dan ir-raħal, kien beda jinbena f'Ġunju 1852 u xogħolhu kien li jgħin lill-vapuri jew skejjen sabiex jitbiegħdu minn max-xtajta jew inkella li jiksbu d-dritt li jidħlu fil-portijiet Maltin. </p>
<p>Taħt l-istess għolja hemm ħbula ta' raba' li jwasslu sa' <ref target="https://mt.wikipedia.org/wiki/Wied_il-Għasri">Wied il-Għasri</ref>, wied dejjaq u tawwali li l-ħanek tiegħu huwa ċagħqi. Mat-tul tal-wied insibu ħafna <ref target="https://mt.wikipedia.org/wiki/Qasab">qasab</ref>, imsejjħa bil-latin bħala <hi rend="italic">arundo donax</hi>, u siġar tat-tin.</p>
<p>Bejn l-Għasri u r-raħal tal-<ref target="https://mt.wikipedia.org/wiki/Għarb">Għarb</ref> insibu l-irħajjel <ref target="https://mt.wikipedia.org/wiki/Ta'_Għammar">Ta' Għammar</ref> li jżomm mitt ruħ. <ref target="https://mt.wikipedia.org/wiki/Ta'_Għammar">Ta' Għammar</ref> jagħmel mal-kunsill lokali ta' l-Għasri, imma bħala parroċċa hu ma' l-<ref target="https://mt.wikipedia.org/wiki/Għarb">Għarb</ref>. Hekk kif taqsam it-triq issib il-bażilka ta' <ref target="https://mt.wikipedia.org/wiki/Ta'_Pinu">Ta' Pinu</ref>. </p>
<p>

Is-sindku huwa Dr. Daniel Attard, maħtur f'isem il-<ref target="https://mt.wikipedia.org/wiki/Partit_Nazzjonalista">Partit Nazzjonalista</ref>.</p>
<p>Nistgħu ngħidu li fl-Għasri, waħda mill-iżjed bini importanti hija l-Knisja Parrokjali tal-Għasri.Insibu wkoll il-Fanal ta'Ġurdan, Wied il-Għasri u l-Bażilika tal-Patrocinju.</p>
Nies Magħrufa Għasrin
<p>L-aktar Għasri magħruf huwa <ref target="https://mt.wikipedia.org/wiki/Toni_Calleja">Toni Calleja</ref>, folklorista li ta' kull sena jikteb dwar drawwiet u twemmin f'dan ir-raħal tant ċkejken. Kull sena joħroġ enċikolpedija dwar dan ir-Raħal, bit-titlu: Korpus.</p>
<p>Jissemmew wkoll il-benefattur Salvu Gambin, Ġanni Saliba Ta' l-Għasfur, daqqaq tal-qoton u Ġużepp Sultana, bejjiegħ ta' l-ilma żahar.</p>
Ħoloq
<list type="unordered"><item><ref target="http://www.ghasri.com">Sit uffiċjali tal-Kunsill Lokali ta' l-Għasri</ref></item>
<item><ref target="http://www.gozo.gov.mt/pages.aspx?page=179">Ritratti ta' Wied il-Għasri</ref></item></list>
</text></body></html>