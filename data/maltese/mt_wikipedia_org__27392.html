<html><body><text id="wikipedia_mt_wikipedia_org__27392.html" ns="0" revid="272135" sourceurl="https://mt.wikipedia.org/wiki/L-ewwel_Kon%C4%8Bilju_ta%27_Ni%C4%8Bea" title="L-ewwel Konċilju ta' Niċea" type="wikipedia">L-ewwel Konċilju ta' Niċea<figure><caption>Fresco tas-seklu 16 li juri l-Konċilju ta' Niċea</caption></figure>
<figure><caption>Il-Konċilju ta' Niċea rappreżentat f'ikona Ortodossa</caption></figure>
<p><hi rend="bold">L-ewwel Konċilju ta' Niċea</hi> kien l-ewwel Konċilju ta' isqfijiet Kristjani li ġew imlaqqa fil-belt ta' <ref target="https://mt.wikipedia.org/wiki/Niċea">Niċea</ref> biex jaqtgħu ċerti deċiżjonijiet dwar il-fidi Kattolika. Dan il-Konċilju ġie msejjaħ mill-Imperatur <ref target="https://mt.wikipedia.org/wiki/Kostantinu_I">Kostantinu il-Kbir</ref> u għalih attendew madwar 318-il rappreżentant mill-<ref target="https://mt.wikipedia.org/wiki/Imperu_Ruman">Imperu</ref> kollu. Qabel il-Konċilju, l-isqfijiet kellhom jagħmlu konċilji reġjonali, bħal ma kien eżempju l-<ref target="https://mt.wikipedia.org/wiki/Konċilju_ta'_Ġerusalemm">Konċilju ta' Ġerusalemm</ref>, l-ewwel Konċilju Reġjonali li nsibu tagħrif fuqu fl-<ref target="https://mt.wikipedia.org/wiki/Atti_tal-Appostli">Atti tal-Appostli</ref> (Atti Kap 15). Il-Konċilju Niċen kellu jagħti deċiżjoni finali fuq l-ereżija ta' <ref target="https://mt.wikipedia.org/wiki/Arju">Arju</ref>, li kien presbiteru Libjan u Ażjatiku, u qassis ta' reġjun f'<ref target="https://mt.wikipedia.org/wiki/Lixandra">Lixandra</ref>, li kien jgħallem li <ref target="https://mt.wikipedia.org/wiki/Ġesù">Kristu</ref> huwa l-Iben ta' Alla, li twieled minn Alla l-Missier, u huwa distint mill-Missier (għalhekk subordinat lejh), imma l-Iben huwa wkoll l-Iben ta' Alla iżda mhux ko-etern ma' Alla l-Missier. L-<ref target="https://mt.wikipedia.org/wiki/Arjaniżmu">Arjaniżmu</ref> huwa duttrina Kristoloġika mhux trinitarja.</p>
<p>Dan it-tagħlim ta' Arju dam jiċċirkola u baqa' kkumbattut mill-<ref target="https://mt.wikipedia.org/wiki/Knisja_Kattolika">Knisja Kattolika</ref> sakemm ħarġet id-deċiżjoni tal-Konċilju ta' Niċea f'dak li hu magħruf bħala l-<hi rend="italic">Kredu oriġinali ta' Niċea,</hi> li ġie approvat kważi unanimament. Din id-deċiżjoni xejnet id-duttrina ta' Arju. Il-Kredu ta' Niċea kien jgħid il-verità dwar Ġesù bħala l-uniku Iben tal-Missier u tal-istess sustanza tal-Missier. Din id-deċiżjoni saret ġebla tat-Trinitarjaniżmu Nisrani. L-Arjani opponew din id-deċiżjoni dwar in-Natura ta' Ġesù u l-Imperatur ipprova jirrikonċilja lil Arju, mal-Knisja, imma ma rnexxielux, għax Arju miet fis-sena 336, filwaqt li Kostantinu l-Kbir miet sena warajh u s-segwaċi ta' Arju baqgħu jopponu għad-deċiżjoni tal-Konċilju.</p>
<p>Il-Konċilju indirizza wkoll il-kwistjoni tad-data tal-<ref target="https://mt.wikipedia.org/wiki/Għid_il-Kbir">Għid il-Kbir</ref> li qabel kienet l-erbatax il-jum tax-xahar ta' <ref target="https://mt.wikipedia.org/wiki/Nisan">Nisan</ref>, l-ewwel xahar tas-sena Liturġika Lhudija. Iżda dan l-attentat ma rnexxiex, infatti il-<ref target="https://mt.wikipedia.org/wiki/Knisja_Ortodossa">Knisja Ortodossa</ref> tiċċeleba l-Għid il-Kbir erba' ġimgħat wara il-Knisja Kattolika. Min hemm ġejja il-kelma <hi rend="italic">quartodeċimaniżmu</hi> il-Kristjani tal-Lvant u l-Punent kienu jiċċelebraw l-Għid il-Kbir fi ġranet differenti. Kien hemm kontroversja kbira fuq id-data l-aktar korretta tal-Għid il-Kbir. Din il-kontroversja kienet antika sa mit-tieni seklu u baqgħet sejra għal mijiet ta' snin sakemm ittieħdet din id-deċiżjoni finali. Fl-aħħar ġiet deċiża il-ġurnata tal-Ħadd ta' wara l-qamar kwinta ta' <ref target="https://mt.wikipedia.org/wiki/Marzu">Marzu</ref>, li fuqha għandha timxi s-sena Liturġika kollha. Ġew ukoll diskussi r-rikonoxximent tal-Knisja ta' Lixandra li jkollha s-setgħa flimkien ma' <ref target="https://mt.wikipedia.org/wiki/Ruma">Ruma</ref>, kif ukoll xi privileġġi li jirrigwardjaw il-Knejjes tal-Antjokja. </p>
<p>Il-Konċilju ta' Niċea kellu wkoll l-irwol li jxandar il-Liġi Kanonika, li hija s-sistema li tagħmel liġijiet. Din is-sistema hija l-ewwel sistema legali fil-Punent u l-aktar waħda antika li baqgħet tiffunzjona kontinwament mingħajr ma ġiet interrotta.</p>
Ħoloq esterni
<list type="unordered"><item><ref target="http://www.laikos.org/koncilji.htm">Il-Konċilji Ekumeniċi</ref> fuq Laikos.org</item>
<item>(EN)  <ref target="https://www.britannica.com/event/First-Council-of-Nicaea-325">Il-Konċilju ta' Niċea</ref> fuq <hi rend="italic">Encyclopædia Britannica</hi></item></list>
</text></body></html>