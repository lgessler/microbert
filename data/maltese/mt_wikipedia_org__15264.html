<html><body><text id="wikipedia_mt_wikipedia_org__15264.html" ns="0" revid="270910" sourceurl="https://mt.wikipedia.org/wiki/Papa_Piju_XII" title="Papa Piju XII" type="wikipedia">Papa Piju XII
<p><hi rend="bold">Papa Piju XII</hi>, imwieled <hi rend="bold">Eugenio Maria Giuseppe Pacelli</hi> (<ref target="https://mt.wikipedia.org/wiki/Ruma">Ruma</ref>, 2 ta' Marzu 1876 – <ref target="https://mt.wikipedia.org/wiki/Castel_Gandolfo">Castel Gandolfo</ref>, 9 ta' Ottubru 1958) kien il-260 <ref target="https://mt.wikipedia.org/wiki/Papa">Papa</ref> tal-<ref target="https://mt.wikipedia.org/wiki/Knisja_Kattolika">Knisja Kattolika</ref>.</p>
Tfulija
<p>Eugenio kien it-tielet wild ta' Filippo Pacelli (1837-1916), avukat tas-Sacra Rota u Virginia Graziosi (1844-1920). Flimkien ma' ħuh Francesco u ż-żewġ ħutu bniet, Giuseppina u Elisabetta, Eugenio trabba fiċ-ċentru ta' <ref target="https://mt.wikipedia.org/wiki/Ruma">Ruma</ref>. Ħa l-edukazzjoni tiegħu fi skola privata Kattolika, fil-liċeo tal-Istat "Ennio Quirino Visconti" (li kien iddominat minn sentiment anti-Kattoliku), fil-<ref target="https://mt.wikipedia.org/wiki/Collegio_Capranica">Collegio Capranica</ref>, u mill-1894 sal-1899 studja t-teoloġija fl-<ref target="https://mt.wikipedia.org/wiki/Università_Gregoriana">Università Gregoriana</ref> minn fejn ġab id-dottorat fl-1901, meta diġà kien ilu sentejn saċerdot (mill-1899). Fl-1902 ggradwa fil-Liġi għalkemm qatt ma pprattika. Sa minn età ċkejkna Eugenio ħass li kellu l-"vokazzjoni" saċerdotali: fil-ħin ħieles tiegħu kien joqgħod taparsi jqaddes. Sa minn meta kellu 8 snin, Don Giuseppe Lais, <ref target="https://mt.wikipedia.org/wiki/Xjenza">xjenzat</ref> u <ref target="https://mt.wikipedia.org/wiki/Astronomija">astronomu</ref>, kellu influwenza kbira fuqu, u għal ħafna snin kellu jkun il-preċettur tiegħu.</p>



1939-58: Papat
<p>Fl-1939, fl-istess jum u xahar li fihom twieled: it-2 ta' Marzu, Pacelli kien elett Papa. Huwa kien l-"għażla obbligatorja" għall-ħamsa u sittin kardinal li nġabru fil-konklavi ta’ Frar 1939. Fi żmien fejn id-dinja kienet qed tistenna li tfaqqa’ l-gwerra, il-kardinali riedu xi ħadd li kien midħla sew fit-tradizzjoni tad-diplomazija Vatikana - għalhekk huma għażlu s-Segretarju ta’ l-Istat li kellu Piju XI. Pacelli ħa l-isem ta’ Piju XII.</p>
<p><hi rend="bold">“</hi>Insejjaħ lili nnifsi Piju. Ħajti kollha kienet taħt il-Papiet li ġabu dan l-isem, imma l-iżjed bħala sinjal ta’ gratitudni lejn Piju XI.<hi rend="bold">”</hi></p>

It-Tieni Gwerra Dinjija u l-Kwistjoni tal-Lhud
<p>Ġimgħatejn wara l-inkoronazzjoni ta’ Piju XII, <ref target="https://mt.wikipedia.org/wiki/Hitler">Hitler</ref> invada ċ-<ref target="https://mt.wikipedia.org/wiki/Ċekoslovakkja">Ċekoslovakkja</ref> - pass ’il bogħod minn gwerra dinija. Piju XII għamel minn kollox biex ibiegħed il-gwerra. Jibqa' magħruf id-diskors tiegħu fuq ir-radju tal-24 ta' Awwissu 1939 li fih qal il-frażi li baqgħet simbolu tal-Pontifikat tiegħu: "Xejn ma jintilef bil-paċi; kollox jista' jintilef bil-gwerra". Iżda ġimgħa wara, nhar l-1 ta' Settembru, il-Ġermanja invadiet il-<ref target="https://mt.wikipedia.org/wiki/Polonja">Polonja</ref> u jumejn wara, <ref target="https://mt.wikipedia.org/wiki/Franza">Franza</ref>, u l-<ref target="https://mt.wikipedia.org/wiki/Ingilterra">Ingilterra</ref> wieġbu għall-attakk; hekk bdiet it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>. Papa Pacelli organizza għajnuna lill-popolazzjonijiet milquta u ħoloq l-uffiċċju informazzjoni fuq il-priġunieri u dawk dispersi. Huwa saħansitra issogra ħajtu meta għamilha ta’ intermedjarju bejn l-<ref target="https://mt.wikipedia.org/wiki/Alleati">Alleati</ref> u l-moviment ta’ reżistenza fil-Ġermanja, li fl-1940 kien qed jippjana li jqum kontra Hitler.</p>
<p>Meta l-Italja ddikjarat li hi wkoll ser tidħol fil-gwerra, il-Vatikan ġie f’pożizzjoni kritika. Il-Papa għamel ħiltu sabiex iżomm id-dehra ta’ imparzjalità u b’hekk jevita li l-Vatikan jiġi attakkat bħala stat kompliċi mal-Alleati. Għalkemm Piju kellu stmerrija lejn il-<ref target="https://mt.wikipedia.org/wiki/Komuniżmu">Komuniżmu</ref>, hu ma wera l-ebda sens ta’ qbil man-Nażi li pinġew l-attakk fuq ir-Russja bħala gwerra qaddisa antikomunista. Madankollu, Piju XII kellu mħabba speċjali lejn il-poplu Ġermaniż u l-kultura tiegħu, u għalhekk hu ħadem sabiex iġib il-paċi li b’xi mod tirrispetta l-interessi leġittimi tiegħu. U meta l-gwerra daret favur l-Alleati, il-Papa beża’ mill-fatt li l-komunisti kienu ser jirbħu, għalhekk hu ħadem sabiex jintlaħaq ftehim li ma jagħtix rebħa totali la lill-Unjoni Sovjetika u lanqas lill-Ġermanja.</p>
Il-Kwistjoni ta' Piju XII u l-Lhud
<p>F'ħajtu u għal xi snin wara mewtu Piju XII kien imfaħħar għal dak kollu li għamel b'riżq il-Lhud. Iżda fl-1963, wara d-dramm teatrali "Il-Vigarju", bdiet polemika fuq Piju XII, akkużat li ma ħadimx biżżejjed biex jiddefendi l-Lhud, sa ġie definit "Il-Papa ta' Hitler". Iżda l-istudjuż Lhudi Pinchas Lapide, li kien ukoll il-konslu ta’ Israel fl-Italja, jgħid li bejn 70% u 90% tad-950,000 <ref target="https://mt.wikipedia.org/wiki/Lhud">Lhud</ref> Ewropew li ħarġu ħajjin mill-<ref target="https://mt.wikipedia.org/wiki/Olokawst">Olokawst</ref>, jafu dan lil inizjattivi Kattoliċi, inkoraġġiti u sostnuti mill-istess Piju XII.</p>
<p>Iżda għaliex Piju XII ma kkundannax pubblikament l-atrocitajiet tan-Nażi fl-Olokawst? Beża’ wisq li ma jibqax newtrali? M’hemmx dubju li l-Papa kien infurmat biżżejjed dwar x’kien qed jiġri. Madankollu hu żamm is-silenzju. Żgur li għal dan kien hemm xi raġuni. Dawn huma xi raġunijiet possibli:</p>
<list type="unordered"><item>biża’ ta’ miżuri aktar iebsa min-naħa tan-Nażi jekk hu jipprotesta; kif ġara fl-<ref target="https://mt.wikipedia.org/wiki/Olanda">Olanda</ref> meta l-isqfijiet tkellmu kontra d-deportazzjoni tal-Lhud;</item>
<item>biex tinżamm in-newtralità uffiċjali tal-Vatikan;</item>
<item>it-theddida li n-Nażi jduru kompletament kontra l-Insara wkolll;</item>
<item>l-għarfien tal-fatt li xejn mhu ser jikkonvinċi r-ras iebsa ta’ Hitler biex jieqaf mis-“soluzzjoni finali” (jiġifieri dik li joqtol lill-Lhud kollha);</item>
<item>it-tama li l-Knisja tista’ ssalva iktar Lhud minn wara dahar Hitler milli meta tikkundanna l-Olokawst pubblikament. Fil-fatt f’Ruma biss, ’il fuq minn ħamest elef Lhudi ġew miżmuma f’kunventi u monasteri tal-Vatikan. Pinchas Lapide, jgħid li l-Papa salva madwar 400,000 Lhudi minn mewt żgura.</item></list>
<p>Madankollu ħafna jibqgħu jsostnu li dawn ir-raġunijiet ma humiex biżżejjed biex jiġġustifikaw is-silenzju ta’ Piju XII quddiem l-Olokawst - bħala vigarju ta’ Kristu hu kien fi dmir li jleħħen l-għajta dgħajfa tal-Lhud u tal-kuxjenza umana tad-dinja kollha. Għalhekk id-dibattitu dwar Piju XII li ma tkellimx kontra n-Nażiżmu u l-<ref target="https://mt.wikipedia.org/wiki/Antisemitiżmu">antisemitiżmu</ref> matul it-Tieni Gwerra Dinija għadu sejjer. L-istoriku <ref target="https://mt.wikipedia.org/wiki/Ġiżwiti">Ġiżwita</ref> <ref target="https://mt.wikipedia.org/wiki/Robert_Graham">Robert Graham</ref> jistqarr li “Fiż-żewġ gwerer, uffiċjali minn diversi pajjiżi riedu li l-Papa jitfa’ il-piż ta’ l-awtorità reliġjuża tiegħu wara l-kawża tagħhom - billi, ngħidu aħna, jikkundanna espressament ċerti atrotiċitajiet ta’ l-għadu u wkoll billi jiddikjara li l-gwerra tagħhom hi waħda ġusta u jiskomunika l-mexxejja ta’ l-għadu. F’dawn iċ-ċirkustanzi, ġudizzju morali dirett (min-naħa tal-Papa) kien ikun qed jaqdi biss fini politiku ta’ propoganda u wkoll ikun qed jikkomprometti l-influenza reliġjuża għall-paċi min-naħa tas-Santa Sede.” Darba Piju XII stqarr ma’ Montini, li iktar ’il quddiem kellu jkun <ref target="https://mt.wikipedia.org/wiki/Papa_Pawlu_VI">Pawlu VI</ref>, għalfejn hu żamm is-silenzju:</p>
<p>“Aħna fid-dmir li nlissnu kliem tan-nar quddiem affarijiet bħal dawn u l-unika ħaġa li żżommna milli nagħmlu dan hu l-fatt li jekk nitkellmu, inkunu qedgħin ngħarrqu aktar il-kundizzjoni ta’ dawn l-imsejkna.”</p>
<p>Fix-xitwa tal-1943 il-Ġermaniżi daħlu fil-Bażilika ta' San Paolo fuori le Mura u arrestaw lil kull min kien refuġjat hemm. Riċentement instab pjan sigriet ta' Hitler li jokkupa l-Vatikan u jarresta lil Piju XII, għax dan skond id-dittatur Nażista kien qed ifixkel il-pjanijiet tal-Ġermanja.</p>
<p>Kien għalhekk li biex jevita li Hitler iżomm priġunier lill-Papa, Piju XII kien hejja ittra ta' riżenja li kellha tintuża f'każ li jinqabad, bi struzzjonijiet li jsiru konklavi għall-għażla ta' Papa ġdid f'<ref target="https://mt.wikipedia.org/wiki/Lisbona">Lisbona</ref>.</p>
<p>Fl-1943, meta l-Ġermaniżi ordnaw lil-Lhud Rumani jagħtu d-dehbijiet tagħhom biex suppost isalvaw ħajjithom, il-Vatikan ikkontribwixxa 20 kilo mill-50 kilogramma mitluba. Skond ħafna storiċi, il-Ġermaniżi illikwidaw il-ghetto ta' Ruma proprju biex ipattuha lill-Papa Pacelli.</p>
<p>Nhar id-19 ta' Lulju 1943 wara bumbardament qawwi fuq il-kwartier ta' San Lorenzo f'Ruma, Piju XII żar l-inħawi milquta, ħruġ eċċezzjonali tal-Papa mill-Vatikan għal dak iż-żmien.</p>
<p>Nhar l-4 ta' Ġunju 1944, wara l-liberazzjoni, irċieva fil-Vatikan lis-suldati alleati. Il-Ħadd ta' wara folol kbar ta' Rumani imlew <ref target="https://mt.wikipedia.org/wiki/Pjazza_San_Pietru">Pjazza San Pietru</ref> biex isellmu mill-qalb lill-Papa, li kien l-unika awtorità li baqgħet fil-kapitali wara t-8 ta' Settembru.</p>
<p>F’Marzu 1998, il-Kummisjoni għar-Relazzjonijiet Reliġjużi mal-Lhud ippubblikat id-dokument bl-isem ta’ <hi rend="italic">Aħna Niftakru: Riflessjoni fuq ix-<ref target="https://mt.wikipedia.org/wiki/Shoah">Shoah</ref></hi>. Il-Vatikan sejjaħ dan id-dokument dwar l-Olokawst bħala att ta’ ndiema, aktar minn apoloġija. Fost l-oħrajn, f’dan id-dokument insibu li żewġ papiet, Piju XI u Piju XII, ikkundannaw ir-razziżmu u l-anti-semitiżmu. Ix-Shoah kien il-frott ta’ reġim modern u pagan, b’għeruq antisemitiċi u li ppersegwita wkoll il-Knisja Kattolika. Id-dokument jgħid li l-Knisja Kattolika stess jisgħobbiha għall-iżbalji li għamlet u tenna l-kundanna għal kull forma ta’ razziżmu u antisemitiżmu. Id-dokument isejjaħ din id-dikjarazzjoni bħala <hi rend="italic">Teshuva</hi>, att ta’ ndiema għax il-Kattoliċi illum wirtu l-ilġiem tad-dnubiet li twettqu fix-Shoah.</p>
Enċikliċi
<p>Piju XII kiteb 41 enċiklika u xandar madwar elf messaġġ u diskorsi fuq ir-radju u t-televixin. Kien spiss jindirizza lin-nies tax-xjenza u tal-mediċina.</p>
<p>Bl-enċiklika <hi rend="italic">Mystici Corporis</hi>, Piju XII fisser ir-relazzjonijiet spiritwali u viżibbli li jgħaqqdu l-bnedmin mal-Kelma Inkarnata. F’din l-enċiklika hu offra għall-ewwel darba ġabra teoloġika ta’ x’inhi l-Knisja.</p>
<p>Permezz tal-Enċiklika <hi rend="italic">Divino Afflante Spiritu</hi>, Piju XII stabbilixxa n-normi duttrinali biex wieħed jistudja l-Iskrittura, filwaqt li saħaq fuq l-importanza u r-rwol tagħha fil-ħajja Nisranija.</p>
<p>Bl-enċiklika <hi rend="italic">Mediator Dei</hi>, Piju XII kompla mbotta l-moviment liturġiku, l-iżjed meta kiteb: “L-ogħla element tal-kult divin jeħtieġ li jkun dak interjuri… Inkella r-reliġjon issir sempliċiment formaliżmu, mingħajr tifsira u kontenut”.</p>
<p>Piju XII ta spinta lill-attività missjunarja bl-enċikliċi <hi rend="italic">Evangelii Praecones</hi> u <hi rend="italic">Fidei Donum</hi>. F’dawn iż-żewġ dokumenti, il-Papa enfasizza d-dmir ta’ kull komunità Nisranija li tħabbar il-Vanġelu lill-ġnus.</p>
<p>Fl-omelija li għamel nhar id-9 ta’ Ottubru, 2008, nhar il-50 anniversarju mill-mewt ta’ Piju XII, <ref target="https://mt.wikipedia.org/wiki/Papa_Benedittu_XVI">Papa Benedittu XVI</ref> fisser l-imħabba li dan il-Papa kbir kellu għall-Missjoni:</p>
<p><hi rend="bold">“</hi>Papa Pacelli kien diġà beda juri din l-imħabba għall-missjonijiet mill-bidu tal-Pontifikat tiegħu, meta f’Ottubru tal-1939 ried personalment jikkonsagra 12-il isqof mill-pajjiżi missjunarji. Dawn kienu jinkludu Indjan, Ċiniż, Ġappuniż, l-ewwel Isqof Afrikan u l-ewwel Isqof mill-<ref target="https://mt.wikipedia.org/wiki/Madagascar">Madagascar</ref>.<hi rend="bold">”</hi></p>
<p>Fl-1974, Papa Pawlu VI qal hekk fuq Piju XII:</p>
<p><hi rend="bold">“</hi>Kien mgħallem, dejjem jistudja u miftuħ għat-triqat moderni tar-riċerka u l-kultura, fil-fedeltà dejjem soda u koerenti tiegħu kemm fil-prinċipji tal-ħsieb uman u anki fid-depożitu li ma jidhirx tal-verità tal-fidi. U taħt dan l-aspett nistgħu nikkunsidrawh bħala prekursur tal-Konċilju Vatikan it-Tieni.<hi rend="bold">”</hi></p>

Ħoloq
<list type="unordered"><item><ref target="http://www.pacelli-edition.de/">Critical Online Edition of the Nuncial Reports of Eugenio Pacelli (1917–1929)</ref></item></list>
</text></body></html>