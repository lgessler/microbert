<html><body><text id="wikipedia_mt_wikipedia_org__23786.html" ns="0" revid="268033" sourceurl="https://mt.wikipedia.org/wiki/Distrett_ta%27_Constan%C8%9Ba" title="Distrett ta' Constanța" type="wikipedia">Distrett ta' Constanța<figure><caption>Stemma tad-distett ta' Constanța</caption></figure>
<figure><caption>Id-distrett ta' Constanța fil-mappa tar-Rumanija</caption></figure>
<p>Id-<hi rend="bold">distrett ta' Constanța</hi> (bir-<ref target="https://mt.wikipedia.org/wiki/Lingwa_Rumena">Rumen</ref>: <hi rend="italic">Județul Constanța</hi>) huwa wieħed mid-<ref target="https://mt.wikipedia.org/wiki/Distretti_tar-Rumanija">distretti tar-Rumanija</ref> (imsejħa <hi rend="italic"><ref target="https://mt.wikipedia.org/wiki/Judeţ">judeţ</ref></hi> bir-Rumen), li jinsab f'konfini mal-<ref target="https://mt.wikipedia.org/wiki/Bulgarija">Bulgarija</ref> fir-reġjun storiku ta' <ref target="https://mt.wikipedia.org/wiki/Dobroġa">Dobroġa</ref>. Il-<ref target="https://mt.wikipedia.org/wiki/Belt_kapitali">belt kapitali</ref> hija <ref target="https://mt.wikipedia.org/wiki/Constanţa">Constanţa</ref>.</p>
Storja
<p>It-territorju ta' Constanța jifforma parti mir-reġjun storiku ta' <ref target="https://mt.wikipedia.org/wiki/Dobroġa">Dobroġa</ref>, fi żmien li dan ir-reġjun kien jagħmel parti mir-<ref target="https://mt.wikipedia.org/wiki/Rumanija">Rumanija</ref> fl-1878. Bejn l-1916 u l-1918, kien taħt ħakma <ref target="https://mt.wikipedia.org/wiki/Bulgarija">Bulgara</ref>, bir-Rumanija tkun alleata ta' <ref target="https://mt.wikipedia.org/wiki/Franza">Franza</ref> u l-<ref target="https://mt.wikipedia.org/wiki/Gran_Brittanja">Gran Brittanja</ref>, u l-Bulgarija ngħaqdet mal-qawwiet tal-<ref target="https://mt.wikipedia.org/wiki/Ġermanja">Ġermanja</ref>, <ref target="https://mt.wikipedia.org/wiki/Awstrija-Ungerija">Awstrija-Ungerija</ref> u t-<ref target="https://mt.wikipedia.org/wiki/Turkija">Turkija</ref>. Il-<hi rend="italic">judeţ</hi> ta' Constanța kien diviżjoni amministrattiv taħt il-<ref target="https://mt.wikipedia.org/wiki/Prinċipat_tar-Rumanija">Prinċipat tar-Rumanija</ref> mill-1878 sal-1881, taħt ir-Renju tar-Rumanija bejn l-1881 u l-1948 u mbagħad mar-<ref target="https://mt.wikipedia.org/wiki/Repubblika_Soċjalista_tar-Rumanija">Repubblika Soċjalista Rumena</ref> bejn l-1949 sal-1952. Wara żmien fejn l-istat ta' <hi rend="italic">judeţ</hi> kien tneħħa bejn l-1952 u l-1975, b'Constanța tifforma parti minn reġjuni ikbar taħt ħakma Komunista, fl-1975 din reġgħet ġiet stabbilita bħala distrett amministrattiv mir-Repubblika Soċjalista u aktar tard bħala diviżjoni territorjali tar-Rumanija mill-1990.</p>
Demografija
<p>Id-distrett għandu popolazzjoni ta' 684,082 skont l-aħħar ċensiment tal-2011,<ref target="https://mt.wikipedia.org/wiki/Il-Paġna_prinċipali#cite_note-ċensiment-1">[1]</ref> b'densità ta' 96 ruħ kull kilometru kwadru. Il-maġġoranza tal-popolazzjoni hija <ref target="https://mt.wikipedia.org/wiki/Rumeni">Rumena</ref>, b'komunitajiet <ref target="https://mt.wikipedia.org/wiki/Torok">Torok</ref> u <ref target="https://mt.wikipedia.org/wiki/Tatari">Tatari</ref> li għadhom xhieda ta' żmien il-ħakma <ref target="https://mt.wikipedia.org/wiki/Imperu_Ottoman">Ottomana</ref>. Attwalment, dan ir-reġjun huwa ċ-ċentru tal-minoranza Musulmana fir-Rumanija.</p>

Qasmiet amministrattivi
<p>Id-distrett ta' Constanța jikkonsisti minn 3 muniċipalitajiet, 9 ibliet u 58 komun.</p>
Muniċipalitajiet
<list type="unordered"><item><ref target="https://mt.wikipedia.org/wiki/Constanța">Constanța</ref></item>
<item><ref target="https://mt.wikipedia.org/wiki/Mangalia">Mangalia</ref></item>
<item><ref target="https://mt.wikipedia.org/wiki/Medgidia">Medgidia</ref></item></list>






Ħoloq esterni

<list type="unordered"><item>(RO)  <ref target="http://www.cjc.ro/">Kunsill tad-distrett ta' Constanța</ref></item></list>
<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=44.27_N_28.31_E_region:RO">44°16′N 28°19′E﻿ / ﻿44.27°N 28.31°E﻿ / 44.27; 28.31</ref></p>
</text></body></html>