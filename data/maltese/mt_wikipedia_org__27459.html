<html><body><text id="wikipedia_mt_wikipedia_org__27459.html" ns="0" revid="272387" sourceurl="https://mt.wikipedia.org/wiki/Rudolf_Diesel" title="Rudolf Diesel" type="wikipedia">Rudolf Diesel
<p><hi rend="bold">Rudolf Christian Karl Diesel</hi> [ˈdiːzl̩]; twieled fit-18 ta' Marzu 1858 – miet fid-29 ta' Settembru 1913) kien inventur u inġinier mekkaniku <ref target="https://mt.wikipedia.org/wiki/Ġermanja">Ġermaniż</ref> li kien famuż għaliex ivvinta l-magna li taħdem bid-diżil. Il-kunjom Diesel intuża wkoll għall-film tal-1942 <hi rend="italic">Diesel</hi>.</p>
Ħajja bikrija u edukazzjoni
<p>Diesel twieled id-dar f'Rue Notre Dame de Nazareth 38 f'<ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Franza">Franza</ref>, fl-1858.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa kien it-tieli wild minn tlieta ta' <ref target="https://mt.wikipedia.org/wiki/Elise_Diesel">Elise</ref> (kunjomha xebba Strobel) u <ref target="https://mt.wikipedia.org/wiki/Theodor_Diesel">Theodor Diesel</ref>. Il-ġenituri tiegħu kienu immigranti mill-<ref target="https://mt.wikipedia.org/wiki/Bavarja">Bavarja</ref> li kienu jgħixu f'Pariġi.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Theodor Diesel, li kien legatur tal-kotba tas-<ref target="https://mt.wikipedia.org/wiki/Sengħa">sengħa</ref>, telaq minn raħal twelidu <ref target="https://mt.wikipedia.org/wiki/Augsburg">Augsburg</ref>, il-Bavarja, fl-1848. Huwa ltaqa' ma' martu, bint merkant minn <ref target="https://mt.wikipedia.org/wiki/Nuremberg">Nuremberg</ref>, f'Pariġi fl-1855 u hemmhekk sar manifattur tal-oġġetti tal-ġilda.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ftit ġimgħat biss wara twelidu, Rudolf Diesel ingħata lill-familja ta' bdiewa Vincennes, fejn qatta' l-ewwel disa' xhur ta' ħajtu. Meta ġie rritornat lil familtu oriġinali, dawn ittrasferew ruħhom f'appartament f'Rue de la Fontaine-au-Roi 49. Dak iż-żmien, il-familja Diesel kienet għaddejja minn diffikultajiet finanzjarji. B'hekk, fi tfulitu, Rudolf Diesel kellu jaħdem fl-istudjo ta' missieru u jwassal l-oġġetti tal-ġilda lill-klijenti permezz ta' karretta b'rota waħda. Huwa attenda skola <ref target="https://mt.wikipedia.org/wiki/Protestantiżmu">Protestanta</ref> Franċiża u malajr beda jinteressa ruħu fi kwistjonijiet soċjali u fit-teknoloġija.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Huwa kien student bravu ħafna, u meta kellu 12-il sena ngħata l-medalja tal-bronż mingħand is-Société pour l'Instruction Elémentaire<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u kellu pjanijiet biex jidħol jistudja fl-Ecole Primaire Supérieure fl-1870.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
<p>Meta faqqgħet il-Gwerra bejn il-Franċiżi u l-<ref target="https://mt.wikipedia.org/wiki/Prussja">Prussjani</ref> f'dik l-istess sena, il-familja tiegħu kellha titlaq, flimkien ma' bosta familji Ġermaniżi oħra. Huma marru jgħixu f'<ref target="https://mt.wikipedia.org/wiki/Londra">Londra</ref>, fejn Rudolf Diesel attenda skola fejn kien jiġi mitkellem l-<ref target="https://mt.wikipedia.org/wiki/Lingwa_Ingliża">Ingliż</ref>. Madankollu, qabel tmiem il-gwerra, omm Diesel batitu lejn Augsburg biex jgħix maz-zijiet tiegħu, <ref target="https://mt.wikipedia.org/wiki/Barbara_Barnickel">Barbara</ref> u <ref target="https://mt.wikipedia.org/wiki/Christoph_Barnickel">Christoph Barnickel</ref>, biex ikollu ħakma tal-Ġermaniż u biex iżur il-<hi rend="italic">Königliche Kreis-Gewerbeschule</hi> (il-Kulleġġ Vokazzjonali tal-Kontea Rjali), fejn zijuh kien jgħallem il-<ref target="https://mt.wikipedia.org/wiki/Matematika">matematika</ref>.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
<p>Meta kellu 14-il sena, Rudolf Diesel kiteb ittra lill-ġenituri tiegħu u qalilhom li ried isir inġinier. Wara li lesta l-<ref target="https://mt.wikipedia.org/wiki/Edukazzjoni">edukazzjoni</ref> bażika tiegħu bħala l-aqwa fil-klassi tiegħu fl-1873, huwa nkiteb fl-Iskola Industrijali ta' Augsburg li kienet għadha kemm ġiet stabbilita. Sentejn wara, huwa ngħata borża ta' studju għall-merti tiegħu mill-Istitut Politekniku Bavarjan Irjali ta' <ref target="https://mt.wikipedia.org/wiki/Munich">Munich</ref>, li hu aċċetta kontra x-xewqat tal-ġenituri tiegħu, li kienu jippreferu li kieku beda jaħdem.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
Karriera
<p>Wieħed mill-professuri ta' Rudolf Diesel fi Munich kien <ref target="https://mt.wikipedia.org/wiki/Carl_von_Linde">Carl von Linde</ref>. Diesel ma setax jiggradwa mal-klassi tiegħu f'Lulju 1879 minħabba li marad bit-<ref target="https://mt.wikipedia.org/wiki/Tifojde">tifojde</ref>. Sakemm kien qed jistenna d-data suċċessiva tal-eżami, huwa kiseb esperjenza prattika fl-inġinerija mal-Impjant tal-Magni tal-Aħwa Sulzer f'<ref target="https://mt.wikipedia.org/wiki/Winterthur">Winterthur</ref>, l-<ref target="https://mt.wikipedia.org/wiki/Żvizzera">Iżvizzera</ref>. Diesel iggradwa f'Jannar 1880 bl-ogħla unuri akkademiċi u reġa' lura f'Pariġi, fejn assista l-professur preċedenti tiegħu fi Munich, Carl von Linde, bid-disinn u bil-kostruzzjoni ta' impjant modern tar-refriġerazzjoni u tas-silġ. Rudolf Diesel sar id-direttur tal-impjant sena wara.</p>
<p>Fl-1883, Diesel iżżewweġ lil <ref target="https://mt.wikipedia.org/wiki/Martha_Flasche">Martha Flasche</ref>, u kompla jaħdem għal Linde, filwaqt li kiseb diversi privattivi kemm fil-Ġermanja kif ukoll fi Franza.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Fil-bidu tal-1890, Diesel ittrasferixxa ruħu lejn <ref target="https://mt.wikipedia.org/wiki/Berlin">Berlin</ref> flimkien mal-mara u t-tfal tiegħu, Rudolf Jr, Heddy, u Eugen, biex jieħu ħsieb l-immaniġġjar tad-dipartiment tar-riċerka u l-iżvilupp korporattivi ta' Linde u biex jissieħeb ma' diversi bords korporattivi oħra hemmhekk. Peress li ma setax juża l-privattivi li żviluppa meta kien għadu impjegat ta' Linde għall-finijiet tiegħu stess, huwa mar lil hinn mill-qasam tar-refriġerazzjoni. L-ewwel beda jaħdem bl-istim, fejn ir-riċerka tiegħu fl-effiċjenza termali u l-effiċjenza tal-fjuwil wasslitu biex jibni magna li taħdem bl-istim abbażi tal-fwar tal-ammonijaka. Madankollu, matul it-testijiet, il-magna splodiet u kważi qatlitu. Ir-riċerka tiegħu fil-pressjoni taċ-ċilindri b'kompressjoni għolja ttestjat il-qawwa tas-<hi rend="italic">cylinder heads</hi> tal-<ref target="https://mt.wikipedia.org/wiki/Ħadid">ħadid</ref> u tal-azzar. Wieħed minnhom sploda matul il-perjodu ta' prova. Huwa qatta' ħafna xhur l-isptar, u wara kellu bosta problemi tas-saħħa u tal-vista.</p>
<p>Minn mindu attenda l-lekċers ta' Carl von Linde, Rudolf Diesel kellu f'moħħu li jiddisinja magna b'kombustjoni interna li setgħet toqrob l-effiċjenza termali teorika massima taċ-ċiklu ta' Carnot. Huwa ħadem qatigħ fuq din l-idea għal bosta snin, u fl-1892, huwa qies li t-teorija tiegħu kienet kompluta. Fl-istess sena, Diesel ingħata l-privattiva Ġermaniża DRP 67207. Fl-1893, huwa ppubblika saġġ imsejjaħ <hi rend="italic">Theory and Construction of a Rational Heat-engine to Replace the Steam Engine and The Combustion Engines Known Today</hi>, li kien ilu jaħdem fuqu mill-bidu tal-1892. Dan is-saġġ serva bħala l-bażi għax-xogħol u għall-iżvilupp tiegħu fir-rigward tal-magna li taħdem bid-diżil. Sas-sajf 1893, Diesel kien irrealizza li t-teorija inizjali tiegħu kienet żbaljata, u b'hekk ressaq applikazzjoni oħra għal privattiva għat-teorija kkoreġuta fl-1893.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Diesel fehem it-termodinamika kif ukoll id-diffikultajiet teoriċi u prattiċi rigward l-effiċjenza tal-fjuwil. Huwa kien jaf li saħansitra sa 90% tal-enerġija disponibbli fil-fjuwil tinħela f'magna li taħdem bl-istim. Ix-xogħol tiegħu fid-disinn tal-magni kien xprunat bl-għan li jikseb proporzjonijiet ta' effiċjenza ogħla. Fil-magna tiegħu, il-fjuwil kien injettat fl-aħħar tal-istroke tal-kompressjoni u l-magna kienet titqabbad permezz tat-temperatura għolja li kienet tirriżulta mill-kompressjoni. Mill-1893 sal-1897, <ref target="https://mt.wikipedia.org/wiki/Heinrich_von_Buz">Heinrich von Buz</ref>, id-direttur ta' Maschinenfabrik Augsburg f'Augsburg, ta lil Rudolf Diesel l-opportunità li jittestja u li jiżviluppa l-ideat tiegħu.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>L-ewwel magna li taħdem bid-diżil, il-Magna 250/400, ġiet ittestjata uffiċjalment fl-1897 u issa hija esposta fil-<ref target="https://mt.wikipedia.org/wiki/Mużew">Mużew</ref> Tekniku Ġermaniż fi Munich.</p>
<p>Rudolf Diesel kiseb privattivi għad-disinn tiegħu fil-Ġermanja u f'pajjiżi oħra, inkluż fl-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Huwa ddaħħal fil-lista tan-nies notevoli fil-qasam tal-<ref target="https://mt.wikipedia.org/wiki/Karozza">karozzi</ref> fl-1978.</p>
Għejbien u mewt
<figure><caption><hi rend="italic">Dresden</hi> fil-Port ta' <ref target="https://mt.wikipedia.org/wiki/Antwerp">Antwerp</ref>, 1913</caption></figure>
<p>Filgħaxija tad-29 ta' Settembru 1913, Rudolf Diesel tela' abbord il-bastiment GER li kien jaħdem bl-istim, SS <hi rend="italic">Dresden</hi>, f'Antwerp fi triqtu lejn laqgħa tal-kumpanija Consolidated Diesel Manufacturing f'Londra. Huwa kellu ċena abbord il-vapur u wara rtira fil-kabina tiegħu għall-ħabta tal-22:00, u staqsa li jiġi mqajjem l-għada filgħodu fis-06:15; iżda qatt ma deher ħaj iktar. L-għada filgħodu, il-kabina tiegħu kienet vojta u s-sodda tiegħu kienet magħmula u ma kien jidher li raqad fiha ħadd, minkejja li l-ħwejjeġ li kien jorqod bihom kienu mitwijin pulit u l-arloġġ tiegħu tħalla maġenb is-sodda fejn seta' jarah li kieku raqad hemm. Il-kappell tiegħu u l-kowt mitwi ġew skoperti taħt il-poġġaman ta' wara l-gverta tal-vapur.<ref target="https://mt.wikipedia.org/wiki/Il-Paġna_prinċipali#cite_note-:3-12">[12]</ref></p>
<p>Għaxart ijiem wara, l-ekwipaġġ tal-bastiment <ref target="https://mt.wikipedia.org/wiki/Pajjiżi_l-Baxxi">Olandiż</ref> <hi rend="italic">Coertsen</hi> lemaħ il-katavru ta' <ref target="https://mt.wikipedia.org/wiki/Raġel">raġel</ref> f'wiċċ l-ilma fil-Lvant ta' <ref target="https://mt.wikipedia.org/wiki/Scheldt">Scheldt</ref>. Il-ġisem tant kien fi stat avvanzat ta' dekompożizzjoni li ma kienx jintgħaraf, u ma ttellax abbord minħabba li kien maltemp. Minflok, l-ekwipaġġ ħa l-oġġetti personali mill-ilbies (kaxxa tal-pilloli, kartiera, karta tal-identità, temprin, u kontenitur ta' lenti ta' għajn waħda) tar-raġel mejjet, u reġa' ntefa' l-baħar. Fit-13 ta' Ottubru, dawn l-oġġetti ġew identifikati minn iben Rudolf, Eugen Diesel, bħala oġġetti li kienu ta' missieru.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Hemm diversi teoriji li jispjegaw il-mewt ta' Rudolf Diesel. Uħud, fosthom il-bijografu <ref target="https://mt.wikipedia.org/wiki/Grosser">Grosser</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> u <ref target="https://mt.wikipedia.org/wiki/Hans_L._Sittauer">Hans L. Sittauer</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref> fl-1978 argumentaw li Rudolf Diesel ikkommetta suwiċidju. Linja oħra ta' ħsieb issuġġeriet li ġie maqtul, minħabba li rrifjuta li jagħti drittijiet esklużivi lill-forzi Ġermaniżi biex jużaw l-invenzjoni tiegħu; tabilħaqq, Diesel tela' abbord l-SS <hi rend="italic">Dresden</hi> bil-ħsieb li jiltaqa' mar-rappreżentanti tal-Forza Navali Rjali Brittanika sabiex jiddiskuti l-possibbiltà li s-sottomarini Brittaniċi jibdew jaħdmu bil-magni li jaħdmu bid-diżil – iżda qatt ma reġa' lura l-art. Minkejja dan, l-evidenza hija limitata għall-ispjegazzjonijiet kollha, u b'hekk l-għejbien u l-mewt tiegħu ma jistgħux jiġu spjegati b'ċertezza.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Ftit wara l-għejbien ta' Rudolf Diesel, martu Martha fetħet basket li r-raġel tagħha kien taha eżatt qabel il-vjaġġ tiegħu li spiċċa ħażin, b'direzzjonijiet li ma kellux jinfetaħ qabel il-ġimgħa ta' wara. Hi skopriet li kien fih 20,000 Mark Ġermaniż fi flus kontanti u għadd ta' dikjarazzjonijiet finanzjarji li kienu jindikaw li l-kontijiet bankarji tagħhom kienu virtwalment vojta.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Fi djarju li Rudolf Diesel ġab miegħu abbord il-vapur, għad-data tad-29 ta' Settembru 1913, huwa pinġa salib, possibbilment biex jindika mewtu.<ref target="https://mt.wikipedia.org/wiki/Il-Paġna_prinċipali#cite_note-:3-12">[12]</ref></p>
<p>Iktar 'il quddiem, f'nofs l-1950, <ref target="https://mt.wikipedia.org/wiki/Magokichi_Yamaoka">Magokichi Yamaoka</ref>, il-fundatur ta' Yanmar, il-manifattur tal-magna li taħdem bid-diżil fil-<ref target="https://mt.wikipedia.org/wiki/Ġappun">Ġappun</ref>, żar il-Ġermanja tal-Punent, u sar jaf li ma kienx hemm qabar jew <ref target="https://mt.wikipedia.org/wiki/Monument">monument</ref> iddedikat lil Rudolf Diesel. Yamaoka u n-nies assoċjati ma' Rudolf Diesel bdew il-preparamenti meħtieġa biex jonorawh. Fl-1957, fl-okkażjoni tal-100 anniversarju tat-twelid ta' Rudolf Diesel u s-60 anniversarju tal-iżvilupp tal-magna li taħdem bid-diżil, Yamaoka ħalla b'donazzjoni l-Ġnien ta' Mafkar għal Rudolf Diesel (bil-Ġermaniż: Rudolf-Diesel-Gedächtnishain) fil-Park ta' Wittelsbacher f'Augsburg, il-Bavarja, fejn Diesel qatta' tfulitu.</p>
Legat
<figure><caption>Bolla Ġermaniża tal-1958 b'Rudolf Diesel</caption></figure>
<p>Wara l-mewt ta' Rudolf Diesel, il-magna tiegħu għaddiet minn ħafna żvilupp u saret sostitut importanti ħafna għall-magna tal-istim bil-pistuni f'ħafna applikazzjonijiet. Minħabba li l-magna li taħdem bid-diżil kienet teħtieġ kostruzzjonijiet iktar robusta u itqal mill-magna li taħdem bil-gasoline, l-użu tagħha fl-avjazzjoni baqa' wieħed limitat. Madankollu, il-magna li taħdem bid-diżil saret mifruxa f'ħafna applikazzjonijiet oħra, bħall-magni weqfin, il-magni agrikoli u l-makkinarju mhux tal-awtostradi inġenerali, kif ukoll is-sottomarini, il-vapuri, u ferm iktar 'il quddiem, il-ferroviji, it-trakkijiet u l-karozzi u l-vetturi moderni.</p>
<p>Il-magna li taħdem bid-diżil għandha l-benefiċċju li taħdem b'iktar effiċjenza tal-fjuwil mill-magni li jaħdmu bil-petrol minħabba proporzjonijiet ta' kompressjoni ogħla u żmien itwal ta' kombustjoni, li jfissru li t-temperatura togħla iktar bil-mod, u b'hekk iktar sħana tiġi kkonvertita f'ħidma mekkanika.</p>
<p>Rudolf Diesel kien interessat li juża t-trab tal-faħam<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> jew iż-żejt veġetali bħala fjuwil, u fil-fatt, il-magna tiegħu kienet taħdem biż-żejt tal-karawett.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Għalkemm dawn il-fjuwils ma kinux popolari minnufih, meta fl-2008 għolew il-prezzijiet tal-fjuwils, flimkien ma' żieda ta' tħassib dwar ir-riżervi taż-żejt, kulma jmur beda jintuża b'mod iktar mifrux iż-żejt veġetali u l-bijodiżil.</p>
<p>Il-fjuwil primarju li jintuża fil-magni li jaħdmu bid-diżil huwa l-fjuwil tad-diżil eponimu, li joriġina mir-raffinar taż-żejt grezz. Il-ħżin tad-diżil huwa iktar sikur minn dak tal-petrol/gasoline, minħabba li l-punt ta' fjammabbiltà tiegħu huwa madwar 79.4 °C ogħla, u ma jisplodix.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Użu taż-żjut veġetali bħala fjuwil għall-magni li jaħdmu bid-diżil
<p>Fil-ktieb <hi rend="italic">Diesel Engines for Land and Marine Work</hi><ref target="https://mt.wikipedia.org/wiki/Il-Paġna_prinċipali#cite_note-21">[21]</ref>, Rudolf Diesel stqarr li "fl-1900 magna żgħira li taħdem bid-diżil intweriet mill-kumpanija Otto, li fuq suġġeriment tal-Gvern Franċiż, tħaddmet biż-żejt tal-karawett (arakidi), u tant ħadmet tajjeb li ftit nies biss kienu jafu dwar dan il-fatt. Il-magna kienet inbniet għal żjut ordinarji, u mingħajr l-ebda modifika tħaddmet biż-żejt veġetali. Dan l-aħħar jien irripetejt dawn l-esperimenti fuq skala kbira b'suċċess sħiħ u b'konferma assoluta tar-riżultati li kienu nkisbu preċedentement".<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
</text></body></html>