<html><body><text id="wikipedia_mt_wikipedia_org__1113.html" ns="0" revid="266052" sourceurl="https://mt.wikipedia.org/wiki/Lawrence_Gonzi" title="Lawrence Gonzi" type="wikipedia">Lawrence Gonzi
<p><hi rend="bold">Lawrence Gonzi</hi> (<ref target="https://mt.wikipedia.org/wiki/Pietà_(Malta)">Pietà</ref>, <ref target="https://mt.wikipedia.org/wiki/1_ta'_Lulju">1 ta' Lulju</ref> <ref target="https://mt.wikipedia.org/wiki/1953">1953</ref>) huwa avukat u kien Priministru ta' Malta u Kap tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> mill-2004 sal-2013. Kien ukoll Speaker tal-Kamra tad-Deputati għal żewg leġislaturi bejn 1988 u 1996.</p>
Qabel il-Politika
<p>Bin Luigi u Ineż, Lawrence Gonzi huwa ukoll in-neputi tal-Arċisqof <ref target="https://mt.wikipedia.org/wiki/Mikiel_Gonzi">Mikiel Gonzi</ref> u huwa miżżewweġ lil Catherine magħrufa bħala Kate, u għandhom tliet ulied: David, Mikela u Paul.</p>
<p>Gonzi qatta' ħafna mit-tfulija tiegħu fl-Azzjoni Kattolika. Huwa kien student fis-<ref target="https://mt.wikipedia.org/wiki/Is-Seminarju_tal-Arċisqof">Seminarju tal-Arċisqof</ref>, ir-<ref target="https://mt.wikipedia.org/wiki/Rabat_(Malta)">Rabat</ref>. Minkejja li zijuh, l-Arċisqof Gonzi, ħeġġu biex isir saċerdot, Lawrence Gonzi għażel li jkompli l-istudji tiegħu, billi jidħol għall-kors tal-Liġi fl-<ref target="https://mt.wikipedia.org/wiki/Università_ta'_Malta">Università ta' Malta</ref>, fejn eventwalment laħaq <ref target="https://mt.wikipedia.org/wiki/Avukat">avukat</ref> fl-1975. Waqt il-kors Gonzi beda jinteressa ruħu fil-<ref target="https://mt.wikipedia.org/wiki/Politika">politika</ref>. Huwa beda jipprattika l-professjoni tiegħu f'kumpanija privata, u ftit wara ħadem ta' avukat għal Mizzi Organisation, fejn serva ta' <ref target="https://mt.wikipedia.org/wiki/Ċermen">Ċermen</ref> tal-grupp mill-1987 sal-1997. </p>
<p>Ftit wara il-gradwazzjoni tiegħu Gonzi beda jieħu sehem fis-settur volontarju, partikularment fis-settur relatat mad-<ref target="https://mt.wikipedia.org/wiki/Diżabilità">diżabilità</ref> u l-<ref target="https://mt.wikipedia.org/wiki/Mard_mentali">mard mentali</ref>. Huwa kien ukoll President tal-"Moviment Azzjoni Kattolika ta' Malta" bejn l-1976 u l-1986.</p>
Politika
<p>Lawrence Gonzi ikkontesta għall-ewwel darba l-elezzjonijiet ġenerali fl-<ref target="https://mt.wikipedia.org/wiki/1987">1987</ref> bla suċċess mal-Partit Nazzjonalista. Intgħażel <hi rend="italic">Speaker</hi> tal-<ref target="https://mt.wikipedia.org/wiki/Kamra_tad-Deputati">Kamra tad-Deputati</ref> fl-<ref target="https://mt.wikipedia.org/wiki/1988">1988</ref> u wkoll fl-<ref target="https://mt.wikipedia.org/wiki/1992">1992</ref>. Gonzi ikkontesta b'suċċess l-elezzjonijiet tal-<ref target="https://mt.wikipedia.org/wiki/1996">1996</ref>. Bħala membru parlamentari fl-oppożizzjoni, serva bħala <hi rend="italic">Shadow Minister</hi> għas-<ref target="https://mt.wikipedia.org/wiki/Sigurtà_Soċjali">Sigurtà Soċjali</ref>. Matul iż-żmien hu serva bħala Segretarju Parlamentari għall-Grupp Parlamentari Nazzjonalista, <hi rend="italic">Whip</hi> tal-Partit Nazzjonalista, u Segretarju Ġenerali tal-Partit. </p>
<p>Fl-<ref target="https://mt.wikipedia.org/wiki/Elezzjoni">elezzjonijiet</ref> tal-<ref target="https://mt.wikipedia.org/wiki/1998">1998</ref> u l-<ref target="https://mt.wikipedia.org/wiki/2003">2003</ref> reġa' ġie elett  bħala <ref target="https://mt.wikipedia.org/wiki/Membru_parlamentari">membru parlamentari</ref> u serva bħala Ministru tas-Sigurtà Soċjali u wara li fl-1999 <ref target="https://mt.wikipedia.org/wiki/Guido_de_Marco">Guido de Marco</ref> laħaq <ref target="https://mt.wikipedia.org/wiki/President_ta'_Malta">President tar-Repubblika</ref>, Gonzi ikkontesta b'suċċess il-kariga ta' Viċi-Kap tal-partit. Ftit wara inħatar Viċi-Prim Ministru ta' Malta u <hi rend="italic">Leader of the House</hi> tal-<ref target="https://mt.wikipedia.org/wiki/Kamra_tad-Deputati">Kamra tad-Deputati</ref>.</p>
Priministru 2004-2013
<p>Wara r-riżenja tal-eks-Prim Ministru u Kap tal-Partit Nazzjonalista <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, Gonzi rebaħ l-elezzjoni għat-tmexxija tal-Partit Nazzjonalista f'elezzjoni li saret fi <ref target="https://mt.wikipedia.org/wiki/Frar">Frar</ref> <ref target="https://mt.wikipedia.org/wiki/2004">2004</ref>. Hu laħaq Prim Ministru f'<ref target="https://mt.wikipedia.org/wiki/Marzu">Marzu</ref> tal-istess sena.</p>
<p>Mill-2004 huwa żamm il-Ministeru tal-Finanzi f'idejh. Bħala Ministru tal-Finanzi huwa rnexxielu jġib lil Malta fil-pożizzjoni biex tikkwalifika għall-<ref target="https://mt.wikipedia.org/wiki/Kriterji_ta'_Maastricht">kriterji ta' Maastricht</ref> sabiex tidħol fiż-<ref target="https://mt.wikipedia.org/wiki/Żona_Ewro">Żona Ewro</ref> u tadotta l-munita ewlenija Ewropea, l-<ref target="https://mt.wikipedia.org/wiki/Ewro">ewro</ref>.</p>
<p>Gonzi kellu jiffaċċja l-ewwel elezzjoni bħala Kap tal-Partit u Prim Ministru ta' Malta fl-2008. Waqt il-kampanja elettorali Gonzi ta importanza kbira lill-ambjent fejn jara l-ambjent l-akbar sfida li Malta għandha tiffaċja. Fit-<ref target="https://mt.wikipedia.org/wiki/8_ta'_Marzu">8 ta' Marzu</ref> <ref target="https://mt.wikipedia.org/wiki/2008">2008</ref>, il-Partit Nazzjonalista rebaħ l-elezzjoni ġenerali b'distakk minimu ta' kważi 1,500 vot fuq il-<ref target="https://mt.wikipedia.org/wiki/Malta_Labour_Party">Partit Laburista</ref> immexxi minn <ref target="https://mt.wikipedia.org/wiki/Alfred_Sant">Alfred Sant</ref>, li wara din it-tielet telfa konsekuttiva, irriżenzja minn kap tal-partit. Jumejn wara din ir-rebħa Gonzi ġie konfermat mill-ġdid bħala Prim Ministru. Kif kien stqarr qabel l-elezzjoni, Gonzi ma baqax fil-kariga ta' Ministru tal-Finanzi. Fil-fatt huwa żamm l-<ref target="https://mt.wikipedia.org/wiki/MEPA">Awtorità tal-Ippjanar</ref> u s-settur tat-<ref target="https://mt.wikipedia.org/wiki/Turiżmu">turiżmu</ref> taħt l-uffiċċju tiegħu direttament.</p>
Kap tal-Oppożizzjoni
<p>Nhar l-10 ta' Marzu filgħodu tħabbar li l-<ref target="https://mt.wikipedia.org/wiki/Partit_Laburista_(Malta)">Partit Laburista</ref> għamel waħda mill-akbar rebħiet elettorali fl-istorja politika ta' Malta, meta rebaħ l-<ref target="https://mt.wikipedia.org/wiki/Elezzjonijiet_Ġenerali_2013">Elezzjonijiet Ġenerali 2013</ref> b'maġġoranza ta' 55% jew 35,000 vot. Gonzi mill-ewwel ikkonċeda t-telfa u feraħ lill-Priministru l-ġdid <ref target="https://mt.wikipedia.org/wiki/Joseph_Muscat">Joseph Muscat</ref>. Huwa ħabbar li kien se jirriżenja minn Kap tal-Partit u kien se jibqa' fil-kariga sakemm il-Partit jagħżel Kap ġdid, kif fil-fatt għamel fit-8 ta' Mejju 2013. Fis-17 ta' Lulju 2013 irriżenja ukoll is-siġġu tiegħu ta' Deputat tal-Kamra u rtira mill-ħajja politika.</p>
Ħoloq esterni

<list type="unordered"><item><ref target="http://www.lawrencegonzi.info/">Sit uffiċjali</ref></item>
<item><ref target="http://lawrencegonzi.blogspot.com/">Blogg uffiċjali</ref></item>
<item><ref target="http://www.pn.org.mt/">Sit uffiċjali tal-Partit Nazzjonalista</ref></item></list>
</text></body></html>