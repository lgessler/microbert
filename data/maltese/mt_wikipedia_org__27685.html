<html><body><text id="wikipedia_mt_wikipedia_org__27685.html" ns="0" revid="274158" sourceurl="https://mt.wikipedia.org/wiki/Giuseppe_Piazzi" title="Giuseppe Piazzi" type="wikipedia">Giuseppe Piazzi
<p><hi rend="bold">Giuseppe Piazzi</hi> (16 ta’ Lulju 1746 – 22 ta’ Lulju 1826) kien <ref target="https://mt.wikipedia.org/wiki/Knisja_Kattolika">qassis Kattoliku</ref> Taljan tal-ordni Teatina, matematiku u astronomu. Huwa stabbilixxa osservatorju f'Palermo, li issa sar l-<hi rend="italic">Osservatorio Astronomico di Palermo – Giuseppe S. Vaiana</hi>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Forsi l-aktar skoperta famuża tiegħu kienet dik tal-ewwel pjaneta nana, <ref target="https://mt.wikipedia.org/wiki/Ceres_(pjaneta_nana)">Ċerere</ref>.</p>
Ħajja bikrija
<p>Ma hemm l-ebda rakkont dokumentat dwar l-edukazzjoni xjentifika ta’ Piazzi fl-ebda bijografija tal-astronomu, lanqas fl-eqdem. Nafu żgur li Piazzi għamel xi studji f'Turin, u x'aktarx attenda l-lezzjonijiet ta' Giovan Battista Beccaria. Fis-snin 1768–1770 kien residenti fid-Dar tat-Teatini f'S. Andrea della Valle, Ruma, waqt li kien qiegħed jistudja l-Matematika taħt François Jacquier .</p>
<p>F'Lulju tal-1770, ħa l-katedra tal-Matematika fl-<ref target="https://mt.wikipedia.org/wiki/Università_ta'_Malta">Università ta' Malta</ref>. F'Diċembru tal-1773, mar Ravenna bħala "prefetto degli studenti" u lettur fil-Filosofija u l-Matematika fil-Collegio dei Nobili, fejn baqa' sal-bidu tal-1779. Wara perijodu qasir li qatta' Cremona u Ruma, f'Marzu tal-1781 Piazzi mar Palermo bħala lettur tal-Matematika fl-Università ta' Palermo (dak iż-żmien magħrufa bħala "Accademia de' Regj Studi").</p>
<p>Żamm din il-kariga sad-19 ta’ Jannar tal-1787, meta sar Professur tal-Astronomija. Kważi fl-istess ħin, ingħata permess biex iqatta’ sentejn Pariġi u Londra, biex jagħmel xi taħriġ prattiku fl-astronomija u wkoll biex jirranġa biex xi strumenti jinbnew apposta għall-Osservatorju ta’ Palermo, li hu kien inkariga li jwaqqaf.</p>
<p>Fil-perjodu li qatta’ barra, mit-13 ta’ Marzu tal-1787 sal-aħħar tal-1789, Piazzi sar jaf l-astronomi ewlenin Franċiżi u Ingliżi ta’ żmienu u kien magħruf biżżejjed biex jordna l-famuż ċirku altazimutali mingħand Jesse Ramsden, wieħed mill-aħjar fabbrikant tal-strumenti tas-seklu 18. Iċ-ċirku kien l-aktar strument importanti tal-Osservatorju ta’ Palermo, li l-fondazzjoni uffiċjali tiegħu saret fl-1 ta’ Lulju 1790.</p>
<p>Fl-1817, ir-Re Ferdinandu inkariga lil Piazzi bit-tlestija tal-Osservatorju ta' Capodimonte (Napoli), u ħatru Direttur Ġenerali tal-Osservatorji ta' Napli u Sqallija.</p>
Karriera fl-astronomija
Kumpilazzjoni tal-katologu tal-istilel
<p>Huwa ssorvelja t-kumpilazzjoni tal-Katalgu ta' Palermo tal-istilel, li fih 7,646 entrata ta' stilel bi preċiżjoni bla preċedent,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u l-ismijiet ġodda tal-istilel "Stilla Granata" (Mu Cepheimill) minn Herschel, u Rotanev u Sualocin. Il-katalgu ma kienx lest għall-pubblikazzjoni tal-ewwel edizzjoni qabel l-1803 u t-tieni edizzjoni fl-1814.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Imħeġġeġ mis-suċċess tal-iskoperta ta' Ċerer (ara hawn taħt), u parti mill-programm tal-katalgu tiegħu, Piazzi studja l-moviment tal-istilel biex isib kandidati għall-kejl tal-parallassi. Waħda minnhom, <ref target="https://mt.wikipedia.org/wiki/61_Cygni">61 Cygni</ref>, intgħażlet b'mod speċjali bħala kandidata tajba għall-kejl ta' parallassi, li aktar tard sar minn <ref target="https://mt.wikipedia.org/wiki/Friedrich_Wilhelm_Bessel">Friedrich Wilhelm Bessel</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Is-sistema tal-istilla 61 Cygni kultant għadha tissejjaħ  <hi rend="italic">l-Istilla Ttir ta' Piazzi</hi>.</p>
Il-pjaneta nana Ċerere
<figure><caption> L-osservazzjonijiet ta’ Piazzi ppubblikati fil-<ref target="https://de.wikipedia.org/wiki/Monatliche%20Correspondenz">Monatliche Correspondenz</ref>, Settembru tal-1801</caption></figure>
<p>Fl-1 ta’ Jannar tal-1801 Piazzi skopra “oġġett stellari” li kien miexi kontra l-isfond tal-kwiekeb. Għall-ewwel ħaseb li kienet stilla fissa, iżda ladarba nduna li timxi, sar konvint li kienet pjaneta, jew kif sejħilha hu, “kewkba ġdida”. Semmieha Ċerere.</p>
<p>Fil-ġurnal tiegħu, huwa kiteb:</p>
<p><hi rend="bold">“</hi>Id-dawl kien ftit baxx, u tal-kulur ta' <ref target="https://mt.wikipedia.org/wiki/Ġove">Ġove</ref>, iżda simili għal ħafna oħrajn li ġeneralment huma meqjusa tat-tmien kobor. Għalhekk ma kelli l-ebda dubju li kienet xi ħaġa oħra għajr stilla fissa. Fil-għaxija tat-tnejn ta' Jannar irrepetejt l-osservazzjoniji tiegħi, u wara li sibt li ma tikkorrispondix la fiż-żmien u lanqas fid-distanza miż-żenit mal-osservazzjoni ta' qabel, bdew jidħluli xi dubji dwar l-eżattezza tagħha. Wara daħħali suspett kbir li tista' tkun stilla ġdida. Filgħaxija tat-tlieta ta' Jannar is-suspett tiegħi ġie kkonvertit f'ċertezza, billi nkun assigurat li ma kinetx stilla fissa. Madankollu qabel għamiltha magħrufa, stennejt sal-lejla tar-raba’, meta kelli s-sodisfazzjon nara li mxiet bl-istess rata bħal fil-jiem ta’ qabel.<hi rend="bold">”</hi></p>
<p>Minkejja li ħaseb li kienet pjaneta, huwa ħa atitudni konservattiva u ħabbarha bħala <ref target="https://mt.wikipedia.org/wiki/Kometa">kometa</ref>. F’ittra lill-astronomu Barnaba Oriani ta’ <ref target="https://mt.wikipedia.org/wiki/Milan">Milan</ref> kiteb dwar is-suspetti tiegħu:</p>
<p><hi rend="bold">“</hi>Ħabbart din l-istilla bħala kometa, imma peress li mhix akkumpanjata minn xi nebulosità u, barra minn hekk, peress li l-moviment tagħha huwa tant bil-mod u pjuttost uniformi, għaddieli minn moħħi diversi drabi li tista’ tkun xi ħaġa aħjar minn kometa. Imma kont attent li ma navvanzax din is-suppożizzjoni lill-pubbliku.<hi rend="bold">”</hi></p>
<p>Huwa ma setax josservaha għal żmien twil biżżejjed peress li ma damitx ma ntilfet fid-dija tax-<ref target="https://mt.wikipedia.org/wiki/Xemx">Xemx</ref>. Ma setax jikkalkula l-orbita tagħha bil-metodi eżistenti. Wara l-matematiku Carl Friedrich Gauss żviluppa metodu ġdid għall-kalkolu tal-orbita li ppermetta lill-astronomi jillokalizzawha mill-ġdid. Wara li l-orbita tagħha ġiet determinata aħjar, kien ċar li l-assunzjoni ta' Piazzi kienet korretta u dan l-oġġett ma kienx kometa iżda aktar qisu <ref target="https://mt.wikipedia.org/wiki/Pjaneta">pjaneta</ref> żgħira. B’kumbinazzjoni, kien ukoll kważi eżatt fejn il-liġi Titius-Bode bassret li se jkun hemm pjaneta.</p>
<p>Piazzi semmieha "Ceres Ferdinandea," wara l-alla Rumana u Sqallija tal-qamħ u r-Re Ferdinandu IV ta' <ref target="https://mt.wikipedia.org/wiki/Napli">Napli</ref> u <ref target="https://mt.wikipedia.org/wiki/Sqallija">Sqallija</ref>. Il-parti Ferdinandea wara twaqqgħet għal raġunijiet politiċi. Irriżulta li Ċerere kienet l-ewwel, u l-akbar, mill-<ref target="https://mt.wikipedia.org/wiki/Asterojde">asterojdi li</ref> jeżistu fiċ-ċinturin tal-asterojdi. Illum Ċerere tissejjaħ <ref target="https://mt.wikipedia.org/wiki/Pjaneta_nana">pjaneta nana</ref> .</p>
Unuri wara l-mewt
<p>L-astronomu Charles Piazzi  Smyth li kien bin l-astronomu <ref target="https://mt.wikipedia.org/wiki/William_Henry_Smyth">William Henry Smyth</ref> u twieled l-Italja kien imsemmi għalih. Fl-1871, statwa ra ta’ Piazzi skolpita minn Costantino Corti tqegħdet fil-pjazza ewlenija tal-post fejn twieled, Ponte. Fl-1923, l-1000 asterojde li ġiet innumerata issemiet għalih: 1000 Piazzia.  Il-krateru lunari <hi rend="italic">Piazzi</hi> issemma għalih fl-1935. Iktar reċentement, karatteristika kbira tal-albedo, x'aktarx krateru, skopruta mit- Teleskopju Spazjali Hubble fuq Ċerere, ingħatat l-isem informali <hi rend="italic">Piazzi</hi> .</p>
Xogħlijiet
<figure><caption> <hi rend="italic">Discorso recitato nell'aprirsi la prima volta la Cattedra di astronomia nell'Accademia de' r.</hi> <hi rend="italic">Studj di Palermo</hi> , 1790</caption></figure>
<list type="unordered"><item>Discorso recitato nell'aprirsi la prima volta la Cattedra di astronomia nell'Accademia de' r. Studj di Palermo,Stamperia reale, Palermo, 1790 </item></list>


Sorsi
<list type="unordered"><item>Clifford Cunningham, Brian Marsden, Wayne Orchiston. (2011) "Giuseppe Piazzi: the controversial discovery and loss of Ceres in 1801." Journal for the History of Astronomy, Vol. 42.</item>
<item>Cunningham, C. J. (2001). The First Asteroid. Star Lab Press. <ref target="https://mt.wikipedia.org/wiki/Special:BookSources/9780970816221">ISBN 978-0-9708162-2-1</ref>.</item>
<item>Foderà Serio, G.; Manara, A.; Sicoli, P. (2002). "Giuseppe Piazzi and the Discovery of Ceres" (PDF).pdf In W. F. Bottke Jr.; A. Cellino; P. Paolicchi; R. P. Binzel (eds.). Asteroids III. Tucson, Arizona: University of Arizona Press. pp. 17–24.</item>
<item>Fox, William (1913). "Giuseppe Piazzi" . In Herbermann, Charles (ed.). Catholic Encyclopedia. New York: Robert Appleton Company. </item></list>
Ħoloq esterni
<list type="unordered"><item><ref target="http://www.newadvent.org/cathen/12072d.htm">Enċiklopedija Kattolika entrata għal Giuseppe Piazzi</ref></item>
<item><ref target="http://www.lpi.usra.edu/books/AsteroidsIII/pdf/3027.pdf">Giuseppe Piazzi and the Discovery of Ceres</ref></item>
<item><ref target="http://digitalcollections.ucsc.edu/cdm/compoundobject/collection/p265101coll10/id/1487/rec/1">Ritratt ta’ Giuseppe Piazzi mill-Arkivju Diġitali tar-Rekords tal-Osservatorju Lick, il-Kollezzjonijiet Diġitali tal-Librerija tal-UC Santa Cruz</ref></item></list>
</text></body></html>