<html><body><text id="wikipedia_mt_wikipedia_org__12590.html" ns="0" revid="268851" sourceurl="https://mt.wikipedia.org/wiki/Federico_Macheda" title="Federico Macheda" type="wikipedia">Federico Macheda
<p><hi rend="bold">Federico "Kiko" Macheda</hi> (<ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/22_ta'_Awwissu">22 ta' Awwissu</ref> <ref target="https://mt.wikipedia.org/wiki/1991">1991</ref>) huwa <ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Italja">Taljan</ref> li jilgħab bħala <ref target="https://mt.wikipedia.org/wiki/Attakkant">attakkant</ref> ma' <ref target="https://mt.wikipedia.org/wiki/Panathinaikos_FC">Panathinaikos</ref>.</p>
Karriera
Bidu tal-karriera
<p>Imwieled <ref target="https://mt.wikipedia.org/wiki/Ruma">Ruma</ref>, Macheda beda l-karriera fil-futbol ma' <ref target="https://mt.wikipedia.org/wiki/SS_Lazio">Lazio</ref>. Però, minħabba r-regoli Taljani tal-futbol li jipprevjenu li plejers ta' taħt it-tmintax-il sena jiffirmaw kuntratt professjonali, hu ma setax jissieħeb permanentament mal-klabb, u ftit wara għeluq is-sittax-il sena, hu ġie mixtri mit-tim ta' <ref target="https://mt.wikipedia.org/wiki/Manchester_United_FC">Manchester United</ref> tal-<ref target="https://mt.wikipedia.org/wiki/Ingilterra">Ingilterra</ref>, fejn hemmhekk ir-regoli jħallu li jsir xiri ta' plejers minn sittax-il sena 'il fuq. Wara t-trasferiment ta' familtu fl-Ingilterra, hu uffiċjalment ingħaqad mal-klabb fis-16 ta' Settembru 2007, u ngħata borsa ta' studju għal tliet snin fl-Akkademja tal-klabb.</p>
Manchester United
<p>Hu ngħaqad mal-ewwel mat-tim ta' taħt it-tmintax-il sena ta' Manchester United, u skorja l-uniku gowl tal-partita fid-debutt tiegħu fir-rebħa ta' 1–0 kontra <ref target="https://mt.wikipedia.org/wiki/Barnsley_FC">Barnsley</ref>, nhar il-15 ta' Settembru 2007. Fl-ewwel staġun tiegħu hu spiċċa bħala l-aqwa skorer tat-tim bi tnax-il gowl f'21 dehra, u wasal ukoll biex jagħmel debutt mat-tim tar-riservi fis-26 ta' Frar 2008, meta daħal bħala sostitut fit-68 minuta għal <ref target="https://mt.wikipedia.org/wiki/Gerard_Piqué">Gerard Piqué</ref> fit-telfa ta' 2–0 kontra <ref target="https://mt.wikipedia.org/wiki/Liverpool_FC">Liverpool</ref>. Fit-12 ta' Mejju 2008, Macheda rċieva midalja wara r-rebħa fil-finali tal-<ref target="https://mt.wikipedia.org/wiki/Manchester_Senior_Cup">Manchester Senior Cup</ref> kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref>.</p>
<p>F'għeluq is-sbatax-il sena, Macheda iffirma l-ewwel kuntratt professjonali ma' Manchester United. Fl-<ref target="https://mt.wikipedia.org/wiki/Premier_League_2008–09">istaġun 2008–09</ref>, hu kompla mat-tim ta' taħt it-tmintax, waqt li għamel xi dehriet mat-tim tar-riservi. Lejn tmiem l-istaġun, Macheda beda isib aktar post mat-tim tar-riservi, fejn skorja ħames gowls f'sitt partiti, u grazzi għal din il-forma ġie magħżul mal-ewwel tim għall-partita kontra <ref target="https://mt.wikipedia.org/wiki/Aston_Villa_FC">Aston Villa</ref> tal-5 ta' April 2009. B'United 2–1 minn taħt u bi bżonn ta' gowl biex iżommu ħajja l-isfida għat-titlu, il-kowċ Alex Ferguson daħħal lil Macheda minflok <ref target="https://mt.wikipedia.org/wiki/Nani">Nani</ref> ftit wara s-siegħa logħob. Wara li <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> kiseb il-pari fit-tmenin minuta, Macheda rebbaħ il-partita b'gowl spettakulari minn tarf il-kaxxa l-kbira fit-tielet minuta ta' ħin miżjud.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Wara li ġie msejjaħ fil-bankina għall-ewwel leg tal-kwarti tal-finali taċ-<ref target="https://mt.wikipedia.org/wiki/UEFA_Champions_League_2008–09">Champions League</ref> kontra <ref target="https://mt.wikipedia.org/wiki/FC_Porto">Porto</ref>, hu għamel it-tieni apparenza mal-klabb fil-partita mill-kampjonat kontra <ref target="https://mt.wikipedia.org/wiki/Sunderland_AFC">Sunderland</ref>. Bi kwarta minn tmiem il-partita, Macheda daħal minflok <ref target="https://mt.wikipedia.org/wiki/Dimitar_Berbatov">Dimitar Berbatov</ref> u b'inqas minn 61 sekonda fil-grawnd hu skorja għat-tieni darba fil-karriera tiegħu ma' United, fejn xellef xutt ta' <ref target="https://mt.wikipedia.org/wiki/Michael_Carrick">Michael Carrick</ref> li spiċċa fix-xibka.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> B'Alex Ferguson iserraħ ħafna mill-istilel tiegħu għas-semifinali tal-<ref target="https://mt.wikipedia.org/wiki/FA_Cup_2008-09">FA Cup</ref> kontra <ref target="https://mt.wikipedia.org/wiki/Everton_FC">Everton</ref> tad-19 ta' April 2009, Macheda ingħata l-opportunità li jibda' mill-ewwel minuta. Però, Macheda naqas li jiskorja u ġie sostitwit aktar tard fil-bidu tal-ħin supplementari minn <ref target="https://mt.wikipedia.org/wiki/Dimitar_Berbatov">Dimitar Berbatov</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-ewwel partita mal-ewwel ħdax fil-<ref target="https://mt.wikipedia.org/wiki/Premier_League">Premier League</ref> waslet kontra <ref target="https://mt.wikipedia.org/wiki/Middlesbrough_FC">Middlesbrough</ref> fir-rebħa ta' 2–0, ta' nhar it-2 ta' Mejju 2009, imma naqas li jispiċċa fost l-iskorers u ġie sostitwit għaxar minuti fit-tieni taqsima.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-istaġun 2009–10 ta' Macheda beda b'dehriet fit-tielet u r-raba' rawnd tal-League Cup kontra <ref target="https://mt.wikipedia.org/wiki/Wolverhampton_Wanderers_FC">Wolverhampton Wanderers</ref> u <ref target="https://mt.wikipedia.org/wiki/Barnsley_FC">Barnsley</ref> rispettivament. Hu ddebutta fic-Champions League fit-3 ta' Novembru kontra <ref target="https://mt.wikipedia.org/wiki/PFC_CSKA_Moscow">CSKA Moscow</ref>. Nhar it-2 ta' Diċembru, 2009, Macheda iffirma kuntratt ta' erba' snin li se jżommu mal-klabb sa Ġunju tal-2014.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Lejn l-aħħar tas-sena, Macheda weġġa' u kellu joqgħod barra mil-logħob sal-21 ta' Jannar, meta rritorna fil-partita tar-riservi kontra <ref target="https://mt.wikipedia.org/wiki/Sunderland_AFC">Sunderland</ref>. L-ewwel dehra tiegħu fil-<ref target="https://mt.wikipedia.org/wiki/Premier_League_2009–10">kampjonat</ref> għal dan l-istaġun waslet fir-rebħa ta' 4–0 kontra <ref target="https://mt.wikipedia.org/wiki/Bolton_Wanderers_FC">Bolton</ref> fis-27 ta' Marzu, fejn ħa post <ref target="https://mt.wikipedia.org/wiki/Ryan_Giggs">Ryan Giggs</ref> fl-84 minuta. B'<ref target="https://mt.wikipedia.org/wiki/Wayne_Rooney">Wayne Rooney</ref> mweġġa' wara l-konfront kontra <ref target="https://mt.wikipedia.org/wiki/FC_Bayern_Munich">Bayern Munich</ref> miċ-Champions League, Macheda ġie msejjaħ fuq il-bankina għal-logħba kontra <ref target="https://mt.wikipedia.org/wiki/Chelsea_FC">Chelsea</ref> tat-3 ta' April, valida għall-Premier League. B'United 1–0 minn taħt, Macheda ġie introdott fit-72 minuta; Chelsea skurjaw it-tieni gowl fid-79 minuta, qabel ma Macheda skorja gowl ta' konsolazzjoni żewġ minuti wara.</p>
<p>Nhar it-13 ta' Novembru, Macheda skorja l-ewwel gowl tiegħu għall-<ref target="https://mt.wikipedia.org/wiki/Premier_League_2010–11">istaġun 2010–11</ref> fejn għen lil United jirkupraw żewġ gowls minn taħt, meta skorja l-ewwel gowl fil-pari ta' 2–2 barra minn darhom kontra Aston Villa.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Statistika

<p><hi rend="italic">Statistika korretta sal-24 ta' April 2017.</hi></p>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>