<html><body><text id="wikipedia_mt_wikipedia_org__25711.html" ns="0" revid="271148" sourceurl="https://mt.wikipedia.org/wiki/Torri_Mmejjel_ta%27_Pisa" title="Torri Mmejjel ta' Pisa" type="wikipedia">Torri Mmejjel ta' Pisa<figure><caption>It-Torri Mmejjel ta' Pisa</caption></figure>
<p>It-<hi rend="bold">Torri Mmejjel ta' <ref target="https://mt.wikipedia.org/wiki/Pisa">Pisa</ref></hi> (bit-<ref target="https://mt.wikipedia.org/wiki/Taljan">Taljan</ref>: <hi rend="italic">torre pendente di Pisa</hi>) jew sempliċement it-<hi rend="bold">Torri ta' Pisa</hi> (<hi rend="italic">torre di Pisa</hi> [ˈtorre di ˈpiːza; ˈpiːsa]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>) huwa t-torri tal-kampnar (mibni bħala binja għaliha) tal-<ref target="https://mt.wikipedia.org/wiki/Katidral_ta'_Pisa">Katidral ta' Pisa</ref>, l-<ref target="https://mt.wikipedia.org/wiki/Italja">Italja</ref>, magħruf mad-<ref target="https://mt.wikipedia.org/wiki/Id-Dinja">dinja</ref> kollha peress li huwa mmejjel bi kważi erba' gradi minħabba l-pedamenti mhux stabbli tiegħu. Il-kampnar jinsab wara l-Katidral ta' Pisa u huwa t-tielet l-iktar struttura antika fil-<ref target="https://mt.wikipedia.org/wiki/Pjazza_tal-Mirakli">Pjazza tal-Mirakli</ref>, wara l-katidral u l-<ref target="https://mt.wikipedia.org/wiki/Battisterju_ta'_Pisa">Battisterju ta' Pisa</ref>, u parti mis-<ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> mill-1987 'l hawn.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>It-Torri Mmejjel ta' Pisa huwa għoli 55.86 metru mill-art min-naħa l-baxxa tiegħu u 56.67 metru min-naħa l-għolja tiegħu. Il-wisa' tal-ħitan fil-bażi tiegħu hija 2.44 metri. Huwa stmat li l-piż tiegħu huwa 14,500 tunnellata metrika.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-kampnar fih 294 jew 296 tarġa; is-seba' sular għandu żewġ tarġiet inqas fil-garigor fin-naħa tat-Tramuntana.</p>
<p>It-torri tal-kampnar beda jmil waqt il-kostruzzjoni fis-seklu 12, minħabba l-art ratba ta' taħtu li ma setgħetx tiflaħ il-piż tal-istruttura, u kompla jmil iktar meta tlestiet il-kostruzzjoni fis-seklu 14. Fl-1964, il-gvern Taljan talab l-għajnuna biex isir xogħol biex it-torri tal-kampnar ma jaqax. Sal-1990, kien miel b'ħames gradi u nofs.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> L-istruttura ġiet stabilizzata permezz ta' xogħlijiet ta' rimedju li saru bejn l-1993 u l-2001, li naqsu t-timjil għal 3.97 gradi.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> It-torri tal-kampnar jiġi ġestit mill-<hi rend="italic">Opera della Primaziale Pisana</hi>, l-entità li ġġestixxi l-monumenti kollha tal-Pjazza tal-Mirakli ta' Pisa. It-Torri ta' Pisa kien ġie propost bħala wieħed mis-<ref target="https://mt.wikipedia.org/wiki/Seba'_għeġubijiet_tad-dinja_moderna">seba' għeġubijiet tad-dinja moderna</ref>.</p>
Arkitett
<p>Kien hemm kontroversja dwar l-identità reali tal-<ref target="https://mt.wikipedia.org/wiki/Arkitett">arkitett</ref> tat-Torri Mmejjel ta' Pisa. Għal ħafna snin, id-disinn ġie attribwit lil <ref target="https://mt.wikipedia.org/wiki/Guglielmo_Pisano">Guglielmo Pisano</ref> u lil <ref target="https://mt.wikipedia.org/wiki/Bonanno_Pisano">Bonanno Pisano</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref>, artist residenti tal-belt fis-seklu 12, li kien magħruf għall-fużjonijiet bil-<ref target="https://mt.wikipedia.org/wiki/Bronż">bronż</ref>, partikolarment fil-Katidral ta' Pisa. Pisano telaq minn Pisa fl-1185 u mar <ref target="https://mt.wikipedia.org/wiki/Monreale">Monreale</ref>, fi <ref target="https://mt.wikipedia.org/wiki/Sqallija">Sqallija</ref>, fejn għex kważi sal-aħħar ta' ħajtu qabel ma reġa' lura Pisa u miet f'belt twelidu. Biċċa bronż fondut b'ismu ġiet skoperta quddiem it-torri tal-kampnar fl-1820, iżda jaf din setgħet kienet marbuta mal-bieb tal-bronż fil-faċċata tal-katidral li nqered fl-1595.Studju li sar fl-2001 jidher li jindika li <ref target="https://mt.wikipedia.org/wiki/Diotisalvi">Diotisalvi</ref> kien l-arkitett oriġinali tat-Torri Mmejjel ta' Pisa, minħabba ż-żmien meta nbena u l-affinità ma' xogħlijiet oħra ta' Diotisalvi, b'mod partikolari t-torri tal-kampnar ta' <ref target="https://mt.wikipedia.org/wiki/San_Nikola">San Nikola</ref> u l-Battisterju f'Pisa stess.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Storja
Kostruzzjoni
<figure><caption>Is-sensiela ta' arkati mal-ħajt mingħajr fetħiet u kolonni b'kapitelli Korinzji.</caption></figure>
<p>Il-kostruzzjoni tat-torri tal-kampnar saret fi tliet stadji tul 199 sena. Fil-5 ta' Jannar 1172, <ref target="https://mt.wikipedia.org/wiki/Donna_Berta_di_Bernardo">Donna Berta di Bernardo</ref>, armla u residenta tad-dar tal-<hi rend="italic">Opera di Santa Maria</hi>a, ħalliet sittin sold lill-<hi rend="italic">Opera Campanilis petrarum Sancte Marie</hi>. Is-somma dak iż-żmien intużat biex jinxtraw ftit ġebliet li għadhom jiffurmaw parti mill-bażi tat-torri tal-kampnar.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Fid-9 ta' Awwissu 1173, tħejjew il-pedamenti tat-torri.<ref target="https://mt.wikipedia.org/wiki/Il-Paġna_prinċipali#cite_note-:0-13">[13]</ref> Ix-xogħlijiet fuq l-ewwel sular tat-torri tal-kampnar tal-<ref target="https://mt.wikipedia.org/wiki/Irħam">irħam</ref> abjad inbdew fl-14 ta' Awwissu tal-istess sena matul perjodu ta' suċċess militari u prosperità. Dan is-sular fih sensiela ta' arkati mal-ħajt mingħajr fetħiet u kolonni b'<ref target="https://mt.wikipedia.org/wiki/Kapitell">kapitelli</ref> <ref target="https://mt.wikipedia.org/wiki/Korinzji">Korinzji</ref>. Kważi erba' sekli wara, <ref target="https://mt.wikipedia.org/wiki/Giorgio_Vasari">Giorgio Vasari</ref> kiteb: "Guglielmo, skont dak li kien qed jintqal, fl-1174, flimkien mal-iskultur Bonanno, ħejjew il-pedamenti tat-torri tal-kampnar tal-Katidral ta' Pisa".<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<figure><caption>It-Torri Mmejjel ta' Pisa fl-1890</caption></figure>
<p>It-torri beda jċedi wara l-kostruzzjoni kienet waslet sat-tieni sular fl-1178. Dan seħħ minħabba li l-pedamenti ta' xi tliet metri, kienu ġew stabbiliti fuq art dgħajfa u mhux stabbli, jiġifieri d-disinn kien difettuż mill-bidu nett. Sussegwentement, il-kostruzzjoni waqfet għal kważi seklu, peress li r-Repubblika ta' Pisa kienet kważi dejjem involuta f'battalji ma' <ref target="https://mt.wikipedia.org/wiki/Genova">Genova</ref>, <ref target="https://mt.wikipedia.org/wiki/Lucca">Lucca</ref> u <ref target="https://mt.wikipedia.org/wiki/Firenze">Firenze</ref>. B'hekk, kien hemm biżżejjed żmien biex l-art ta' taħt il-pedamenti toqgħod. Li kieku ma kienx hemm dan l-intervall twil fil-kostruzzjoni, wisq probabbli t-Torri Mmejjel ta' Pisa kien jaqa' għalkollox. Fis-27 ta' Diċembru 1233, il-ħaddiem <ref target="https://mt.wikipedia.org/wiki/Benenato_Bottici">Benenato Bottici</ref>, iben <ref target="https://mt.wikipedia.org/wiki/Gerardo_Bottici">Gerardo Bottici</ref>, issorvelja t-tkomplija tal-kostruzzjoni tat-torri tal-kampnar.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Fit-23 ta' Frar 1260, <ref target="https://mt.wikipedia.org/wiki/Guido_Speziale">Guido Speziale</ref>, iben <ref target="https://mt.wikipedia.org/wiki/Giovanni_Pisano">Giovanni Pisano</ref>, ġie inkarigat biex jissorvelja l-kostruzzjoni tat-torri.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Fit-12 ta' April 1264, il-bennej ewlieni jew mastru bennej <ref target="https://mt.wikipedia.org/wiki/Giovanni_di_Simone">Giovanni di Simone</ref>, arkitett taċ-Ċimiterju Monumentali, flimkien ma' 23 ħaddiem marru lejn il-muntanji qrib Pisa biex jaqtgħu l-irħam għat-torri tal-kampnar. L-irħam li ġie maqtugħ ingħata lil <ref target="https://mt.wikipedia.org/wiki/Rainaldo_Speziale">Rainaldo Speziale</ref>, ħaddiem ta' <ref target="https://mt.wikipedia.org/wiki/San_Franġisk_t'Assisi">San Franġisk</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Fl-1272, il-kostruzzjoni tkompliet taħt it-tmexxija ta' Di Simone. Fi sforz biex jiġu kkumpensat it-timjil, l-inġiniera bnew is-sulari ta' fuq b'naħa itwal mill-oħra. Minħabba f'hekk, it-torri ġej għat-tond.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Il-kostruzzjoni reġgħet waqfet fl-1284 meta r-Repubblika ta' Pisa tilfet kontra dik ta' Genova fil-<ref target="https://mt.wikipedia.org/wiki/Battalja_ta'_Meloria">Battalja ta' Meloria</ref>.<ref target="https://mt.wikipedia.org/wiki/Il-Paġna_prinċipali#cite_note-:0-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<figure><caption>Lapida li tfakkar l-esperimenti li kien iwettaq Galileo f'Pisa</caption></figure>
<p>Is-seba' sular tlesta fl-1319.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Fl-1372 ġie miżjud il-kompartiment tal-<ref target="https://mt.wikipedia.org/wiki/Qanpiena">qniepen</ref>. Dan inbena minn <ref target="https://mt.wikipedia.org/wiki/Tommaso_di_Andrea_Pisano">Tommaso di Andrea Pisano</ref>, li rnexxielu joħloq armonija l-elementi <ref target="https://mt.wikipedia.org/wiki/Gotiku">Gotiċi</ref> tal-kompartiment tal-qniepen mal-istil <ref target="https://mt.wikipedia.org/wiki/Rumanesk">Rumanesk</ref> tat-torri tal-kampnar.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-22">[22]</ref> B'kollox hemm seba' qniepen, waħda għal kull nota tal-iskala maġġuri <ref target="https://mt.wikipedia.org/wiki/Mużika">mużikali</ref>. L-ikbar qanpiena tpoġġiet fl-1655.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Esperimenti
<p>Bejn l-1589 u l-1592, <ref target="https://mt.wikipedia.org/wiki/Galileo_Galilei">Galileo Galilei</ref>, li dak iż-żmien kien jgħix f'Pisa, jingħad li kien waqqa' żewġ balal ta' <ref target="https://mt.wikipedia.org/wiki/Kanun">kanun</ref> b'massa differenti mit-torri tal-kampner sabiex juri li l-veloċità tal-waqgħa tagħhom ma kinitx tiddependi mill-massa tagħhom, abbażi tal-liġi tal-waqgħa ħielsa. Is-sors primarju ta' dan huwa l-<ref target="https://mt.wikipedia.org/wiki/Bijografija">bijografija</ref> <hi rend="italic">Racconto istorico della vita di Galileo Galilei</hi> (Rendikont storiku tal-ħajja ta' Galileo Galilei), miktub mill-istudent u s-segretarju ta' Galileo, <ref target="https://mt.wikipedia.org/wiki/Vincenzo_Viviani">Vincenzo Viviani</ref>, fl-1654, iżda li ġie ppubblikat biss fl-1717, ħafna wara mewtu.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Gwerra
<p>Matul it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, l-Alleati ssuspettaw li l-<ref target="https://mt.wikipedia.org/wiki/Ġermanja">Ġermaniżi</ref> kienu qed jużaw it-torri bħala post ta' osservazzjoni. <ref target="https://mt.wikipedia.org/wiki/Leon_Weckstein">Leon Weckstein</ref>, surġent tal-Armata tal-<ref target="https://mt.wikipedia.org/wiki/Stati_Uniti">Istati Uniti</ref> mibgħut biex jikkonferma l-preżenza ta' truppi Ġermaniżi fit-torri, baqa' impressjonat bil-ġmiel tal-katidral u tat-torri tal-kampnar, u għalhekk reġa' bdielu li jordna attakk mill-ajru sabiex il-monumenti ma jinqerdux.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Restawr
<figure><caption>Kontropiżijiet temporanji</caption></figure>
<p>Saru diversi sforzi biex it-Torri Mmejjel ta' Pisa jiġi ddrittat jew minn tal-inqas ma jaqax għalkollox. Il-biċċa l-kbira ta' dawn l-isforzi ma rnexxewx; uħud saħansitra żiedu t-timjil. Fis-27 ta' Frar 1964, il-gvern tal-Italja talab l-għajnuna biex it-torri ma jitħalliex jaqa'. Madankollu, ġie kkunsidrat li l-grad ta' timjil kellu jibqa' kif inhu minħabba r-rwol li kellu għall-promozzjoni tat-turiżmu f'Pisa.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Mill-1993, bdew jitqiegħdu 870 tunnellata ta' kontropiżijiet taċ-<ref target="https://mt.wikipedia.org/wiki/Ċomb">ċomb</ref> ħdejn il-bażi tat-torri tal-kampnar, u b'hekk beda jiddritta kemxejn.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
<p>It-Torri Mmejjel ta' Pisa ngħalaq għall-pubbliku fis-7 ta' Jannar 1990, wara iktar minn żewġ deċennji ta' studji dwar l-istabbilizzazzjoni u xprunat mill-waqgħa f'daqqa tat-Torri Ċiviku ta' <ref target="https://mt.wikipedia.org/wiki/Pavia">Pavia</ref> fl-1989.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref><ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Il-qniepen tneħħew biex jitnaqqas ftit mill-piż, u twaħħlu kejbils tal-<ref target="https://mt.wikipedia.org/wiki/Azzar">azzar</ref> mit-tielet sular u li ġew ankrati diversi metri lil hinn mit-Torri ta' Pisa. L-appartamenti u d-djar li kieku kienu jiġu milquta f'każ li t-torri kellu jaqa' ġew evakwati għas-sikurezza. Il-metodu li ntgħażel għall-prevenzjoni tal-waqgħa tat-torri kien li jitnaqqsu kemxejn il-gradi tat-timjil tiegħu billi jitneħħew 38 metru kubu ta' <ref target="https://mt.wikipedia.org/wiki/Ħamrija">ħamrija</ref> minn taħt it-torri min-naħa olzata mill-art. Il-gradi tat-timjil tat-torri tal-kampnar tnaqqsu b'45 ċentimetru, u b'hekk it-torri reġa' lura għal kif kien fl-1838. Wara deċennju ta' rikostruzzjoni korrettiva u sforzi ta' stabbilizzazzjoni, it-torri reġa' nfetaħ għall-pubbliku fil-15 ta' Diċembru 2001, u ġie ddikjarat li kien stabbli għal minn tal-inqas 300 sena oħra. B'kollox, tneħħew 70 tunnellata metrika ta' ħamrija.<ref target="https://mt.wikipedia.org/wiki/Il-Paġna_prinċipali#cite_note-:1-31">[31]</ref></p>
<p>Wara fażi ta' tisħiħ strutturali mill-1990 sal-2001<ref target="https://mt.wikipedia.org/wiki/Il-Paġna_prinċipali#cite_note-32">[32]</ref>, it-torri sarlu restawr gradwali tas-superfiċe biex il-ħsara viżibbli tiġi restawrata, l-iktar il-<ref target="https://mt.wikipedia.org/wiki/Korrożjoni">korrożjoni</ref> u s-swidija mit-<ref target="https://mt.wikipedia.org/wiki/Tniġġis">tniġġis</ref>. Dawn kienu waslu fi stat gravi minħabba l-età tat-torri u mill-esponiment tiegħu għar-riħ, għax-xita u għat-tniġġis.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> F'Mejju 2008, l-inġiniera ħabbru li t-torri kien ġie stabbilizzat u għall-ewwel darba fl-istorja tiegħu kien waqaf jiċċaqlaq. Huma ddikjaraw li kien se jibqa' stabbli għal minn tal-inqas 200 sena.<ref target="https://mt.wikipedia.org/wiki/Il-Paġna_prinċipali#cite_note-:1-31">[31]</ref> Wara għoxrin sena ta' xogħlijiet ta' tindif tat-tniġġis u tal-ħmieġ minn fuq l-irħam abjad tat-torri tal-kampnar b'diversi armar imwaħħal miegħu, fit-22 ta' April 2011 ix-xogħlijiet tlestew għalkollox kemm fuq barra kif ukoll fuq ġewwa u tneħħa l-armar kollu tar-restawr.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Terremoti
<p>Minn tal-inqas erba' <ref target="https://mt.wikipedia.org/wiki/Terremot">terremoti</ref> b'saħħithom heżżew ir-reġjun mill-1280 'l hawn, iżda t-Torri Mmejjel ta' Pisa baqa' qawwi u sħiħ sa llum. Ir-raġuni ma kinitx magħrufa qabel ma grupp ta' riċerkaturi ta' 16-il inġinier bdew jinvestigaw. Ir-riċerkaturi kkonkludew li t-Torri ta' Pisa seta' jiflaħ it-theżżiżiet minħabba l-interazzjoni dinamika bejn il-ħamrija u l-istruttura: l-għoli u r-robustezza tat-Torri ta' Pisa, flimkien mal-ħamrija ratba taħt il-pedamenti, jinfluwenzaw il-karatteristiċi tal-<ref target="https://mt.wikipedia.org/wiki/Vibrazzjoni">vibrazzjoni</ref> tal-istruttura b'tali mod li t-torri tal-kampnar ma jbatix mir-<ref target="https://mt.wikipedia.org/wiki/Risonanza">risonanza</ref> meta l-art tiċċaqlaq minħabba xi terremot. L-istess ħamrija ratba taħt il-pedamenti li kkawżat it-timjil u wasslet biex it-torri kważi jasal biex jaqa' għalkollox, fil-każ tat-terremoti salvatu.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref></p>
Tagħrif tekniku
<figure><caption>Skema tat-Torri Mmejjel ta' Pisa</caption></figure>
<list type="unordered"><item>Elevazzjoni tal-Pjazza tal-Mirakli: xi żewġ metri</item></list>
<list type="unordered"><item>Għoli mill-art: 55.863 metru<ref target="https://mt.wikipedia.org/wiki/Il-Paġna_prinċipali#cite_note-:2-36">[36]</ref>, tmien sulari<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></item>
<item>Għoli mill-pedamenti: 58.36 metru<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></item>
<item>Dijametru ta' barra tal-bażi: 15.484-il metru<ref target="https://mt.wikipedia.org/wiki/Il-Paġna_prinċipali#cite_note-:2-36">[36]</ref></item>
<item>Dijametru ta' ġewwa tal-bażi: 7.368 metri<ref target="https://mt.wikipedia.org/wiki/Il-Paġna_prinċipali#cite_note-:2-36">[36]</ref></item>
<item>Anglu tat-timjil: 3.97 gradi jew 3.9 metri mill-vertikali<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></item>
<item>Piż: 14,700 tunnellata metrika<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></item>
<item>Ħxuna tal-ħitan fil-bażi: 2.44 metri</item>
<item>Għadd totali ta' qniepen: sebgħa, intonati skont l-iskala mużikali, fid-direzzjoni tal-arloġġ<ref target="https://mt.wikipedia.org/wiki/Il-Paġna_prinċipali#cite_note-41">[41]</ref>
<list type="unordered"><item>L-ewwel qanpiena: "l-Assunta", fonduta fl-1654 minn <ref target="https://mt.wikipedia.org/wiki/Giovanni_Pietro_Orlandi">Giovanni Pietro Orlandi</ref>, b'piż ta' 3,620 kg</item>
<item>It-tieni qanpiena: "Il Crocefisso", fonduta fl-1572 minn <ref target="https://mt.wikipedia.org/wiki/Vincenzo_Possenti">Vincenzo Possenti</ref>, b'piż ta' 2,462 kg</item>
<item>It-tielet qanpiena: "San Ranieri", fonduta fl-1719-21 minn <ref target="https://mt.wikipedia.org/wiki/Giovanni_Andrea_Moreni">Giovanni Moreni</ref>, b'piż ta' 1,448 kg</item>
<item>Ir-raba' qanpiena: "La Terza", fonduta fl-1473, b'piż ta' 300 kg</item>
<item>Il-ħames qanpiena: "La Pasquereccia" jew "La Giustizia", fonduta fl-1262<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> minn <ref target="https://mt.wikipedia.org/wiki/Lotteringo">Lotteringo</ref>, b'piż ta' 1,014 kg</item>
<item>Is-sitt qanpiena: "Il Vespruccio", fonduta fis-seklu 14 u mill-ġdid fl-1501 minn <ref target="https://mt.wikipedia.org/wiki/Nicola_di_Jacopo">Nicola di Jacopo</ref>, b'piż ta' 1,000 kg</item>
<item>Is-seba' qanpiena: "Dal Pozzo", fonduta fl-1606 u mill-ġdid fl-2004, b'piż ta' 652 kg<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></item></list></item>
<item>Għadd ta' tarġiet sa fuq nett: 296<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></item></list>


Ħoloq esterni

<list type="unordered"><item>(EN,IT)  <ref target="https://www.opapisa.it/en/">Sit uffiċjali</ref></item></list>
</text></body></html>