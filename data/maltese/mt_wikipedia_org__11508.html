<html><body><text id="wikipedia_mt_wikipedia_org__11508.html" ns="0" revid="247992" sourceurl="https://mt.wikipedia.org/wiki/Teorija_tan-numri" title="Teorija tan-numri" type="wikipedia">Teorija tan-numri<p>Tradizzjonalment, <hi rend="bold">it-teorija tan-numri</hi> hi fergħa tal-<ref target="https://mt.wikipedia.org/wiki/Matematika">matematika</ref> li tistudja l-proprjetajiet tan-numri sħaħ jew interi, kemm l-interi naturali u kemm l-interi relattivi, u fiha nsibu ħafna problemi miftuħin li jinftehmu faċilment, anki minn dawk li mhumiex matematiċi. B’mod iżjed ġenerali, din-teorija tħares lejn klassi wiesgħa ta' problemi li joħorġu naturalment mill-istudju tan-numri sħaħ. It-teorija tan-numri għandha post speċjali fil-matematika, minħabba r-rabtiet li għandha ma oqsma oħra u l-interess li jqajmu il-propożizzjonijiet tagħha. Kif qal Jürgen Neukirch<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>:</p>
<p>It-teorija tan-numri kultant tissejjaħ ukoll "Aritmetika". Dan hu isem antik ħafna li m'għadux popolari daqs li kien. Madankollu għadu jintuża fl-ismijiet ta' xi oqsma tal-matematika (ġeometrija alġebrija aritmetika, l-aritmetika tal-kurbi u superfiċi ellittiċi). Dan is-sens tat-terminu aritmetika m’għandniex inħalltuh mal-fergħa tal-<ref target="https://mt.wikipedia.org/wiki/Loġika">loġika</ref> li tistudja l-aritmetika fis-sens tas-sistemi formali.</p>
<p>It-teorija tan-numri tinqasam f'bosta oqsma ta' studju skont il-metodi li jintużaw u l-problemi trattati.</p>
Il-friegħi tat-teorija tan-numri
It-teorija elementari tan-numri
<p>F'dal-qasam, nistudjaw l-interi mingħajr l-użu ta' metodi minn oqsma oħra tal-matematika.  Fih insibu il-kwistjonji tad-diviżibbiltà, l-algoritmu ta' Ewklide għall-kalkulazzjoni tal-<ref target="https://mt.wikipedia.org/wiki/Ikbar_diviżur_komuni">ikbar diviżur komuni</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, il-fattorizzazzjoni tal-interi f'<ref target="https://mt.wikipedia.org/wiki/Numri_primi">numri primi</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, it-tfittix għal <ref target="https://mt.wikipedia.org/wiki/Numri_perfetti">numri perfetti</ref><ref target="https://mt.wikipedia.org/wiki/Il-Paġna_prinċipali#cite_note-perf-4">[4]</ref> u l-<ref target="https://mt.wikipedia.org/wiki/Aritmetika_modulari">aritmetika modulari</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Bħala teoremi tipiċi hawn għandna it-<hi rend="bold">teorema żgħir ta' Fermat</hi><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u t-<hi rend="bold">teorema ta' Euler</hi><ref target="https://mt.wikipedia.org/wiki/Il-Paġna_prinċipali#cite_note-Euler-7">[7]</ref>, it-<hi rend="bold">teorema Ċiniż tal-bqija</hi><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u l-<hi rend="bold">liġi tar-reċiproċità kwadratika</hi><ref target="https://mt.wikipedia.org/wiki/Il-Paġna_prinċipali#cite_note-kwad-9">[9]</ref>. Nistudjaw ukoll il-proprjetajiet tal-<hi rend="bold">funzjonijiet multiplikattivi</hi><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> bħall-<hi rend="bold">funzjoni ta' Möbius</hi><ref target="https://mt.wikipedia.org/wiki/Il-Paġna_prinċipali#cite_note-11">[11]</ref>
u l-<hi rend="bold">funzjoni φ ta' Euler</hi><ref target="https://mt.wikipedia.org/wiki/Il-Paġna_prinċipali#cite_note-Euler-7">[7]</ref> kif ukoll is-suċċessjonijiet ta' interi bħall-fattorjali u n-<ref target="https://mt.wikipedia.org/wiki/Numri_ta'_Fibonacci">numri ta' Fibonacci</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref>.</p>
<p>Ħafna problemi fit-teorija elementari tan-numri jidhru ħfief imma jeħtieġu ħsieb profond u approċċi ġodda, bħal dawn li ġejjin: </p>
<list type="unordered"><item>Il-<hi rend="bold">konġettura ta’ Goldbach</hi> li tgħid li kull numru żewġ jista' jinkiteb bħala s-somma ta' żewġ primi;</item>
<item>Il-<hi rend="bold">konġettura tan-numri primi tewmin</hi><ref target="https://mt.wikipedia.org/wiki/Il-Paġna_prinċipali#cite_note-13">[13]</ref> li tgħid li hemm infinità ta' numri primi tewmin;</item>
<item>Il-<hi rend="bold">konġettura ta' Siracusa</hi> (jew ta' Collatz jew ta' Ulam) tgħid li jekk nieħdu numru sħiħ <hi rend="italic">n</hi> ikbar minn 0, u jekk <hi rend="italic">n</hi> hu żewġ, nieħdu n-nofs tiegħu (<hi rend="italic">n/2</hi>), inkella nieħdu t-"tripplu u wieħed" u jkollna 3<hi rend="italic">n</hi>+1. Il-konġettura hi li għan-numri kollha il-proċess jikkonverġi għal 1;</item>
<item>It-<hi rend="bold">teorema ta' Matiyasevich</hi> wera li t-teorija tal- <ref target="https://mt.wikipedia.org/wiki/Ekwazzjoni_diofanteja">ekwazzjonijiet diofantej</ref> hi <hi rend="italic">indeċidibbli</hi>.</item></list>
It-teorija analitika tan-numri
<p>It-teorija analitika tan-numri  tuża l-mekkaniżmi tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref> u tal- <ref target="https://mt.wikipedia.org/wiki/Analisi_komplessa">analisi komplessa</ref> biex tħares lejn problemi fuq in-numri interi. Fost l-eżempji hemm it-<hi rend="bold">teorema tan-numri primi</hi><ref target="https://mt.wikipedia.org/wiki/Il-Paġna_prinċipali#cite_note-np-14">[14]</ref> u l-<ref target="https://mt.wikipedia.org/wiki/Ipoteżi_ta'_Riemann">ipoteżi ta' Riemann</ref> li hi marbuta magħha. Anki problemi tat-teoria elementari tan-numri bħall-<hi rend="bold">problema ta’ Waring</hi> (rappreżentazzjoni ta' numru mogħti bħala somma ta' kwadrati, kubi, etc.), il-<hi rend="bold">konġettura tan-numri primi tewmin</hi> u l-<hi rend="bold">konġettura ta' Goldbach</hi> nistgħu nattakkawhom b'metodi analitiċi. Il-prova tat-traxxendenza<ref target="https://mt.wikipedia.org/wiki/Il-Paġna_prinċipali#cite_note-trax-15">[15]</ref> tal-kostanti matematiċi, bħal π jew <hi rend="italic">e</hi> ukoll nistgħu inqisuhom parti mit-teorija tan-numri analitika. Waqt li proprjetajiet tan-numri traxxendenti<ref target="https://mt.wikipedia.org/wiki/Il-Paġna_prinċipali#cite_note-trax-15">[15]</ref> ma jidhrux li għandhom x'jaqsmu man-numri interi, fil-fatti nistudjaw nkunu qegħdin infittxu l-possibbiltà li ċerti numri jiġu rappreżentati bħala radiċi ta' polinomju b'koeffiċjenti interi; in-numri traxxendenti għandhom rabta qawwija mal-<hi rend="bold">approssimazzjoni Diofanteja</hi>, li tistudja l-preċiżjoni li biha nistgħu napprossimaw numru reali mogħti b'numru razzjonali.</p>
It-teorija alġebrija tan-numri
<p>Hawn il-kunċett ta' numru jiġi ġeneralizzat għal dak ta' <hi rend="bold">numru alġebri</hi> li hu r-radiċi ta' polinomju b’koefficjenti interi. Dawn id-dominji fihom l-elementi analogi għall-interi, imsejħin <hi rend="bold">interi alġebrin</hi>. F'dan l-ambjent jista' jkun li proprjetajiet tas-soltu tan-numri sħaħ (bħall-uniċità tal-fattorizzazzjoni) ma jibqgħux iżjed validi. Il-qawwa tal-metodi użati -- teorija ta' Galois, koomologija tal-kampi, teorija tal-kampi tal-klassijiet, rappreżentazzjonijiet tal-gruppi u l-funzjoni L – hi hekk li biha nerġgħu insibu ordni fuq din il-klassi ġdida ta' numri.</p>
<p>Ħafna problemi tat-teorija tan-numri nistgħu nattakkawhom iżjed faċilment billi nistudjawhom <hi rend="italic">modulo p</hi> għall-primi kollha <hi rend="italic">p</hi>. Dan il-metodu hu jissejjaħ <hi rend="italic">lokalizzazzjoni</hi> u jwassal għall-bini tan-numri p-adiċi u dan il-qasam ta' studji li ħareġ mit-teorija tan-numri alġebrija jissejjaħ <hi rend="italic">analisi lokali</hi>.</p>
It-teorija ġeometrika tan-numri
<p>It-teorija ġeometrika tan-numri tgħaqqad fiha xi kunċetti bażiċi ġeometriċi ma' problemi tat-teorija tan-numri. Tibda bit-<ref target="https://mt.wikipedia.org/wiki/Teorema_ta'_Minkowski">teorema ta' Minkowski</ref> fuq il-punti retikolari fis-settijiet konvessi u l-istudju tal-ippakkjar tal-isferi. Spiss tintuża wkoll il-ġeometrija alġebrija, speċjalment it-teorija tal-kurvi ellittiċi. It-teorema famuż, <hi rend="bold">l-aħħar teorema ta' Fermat</hi><ref target="https://mt.wikipedia.org/wiki/Il-Paġna_prinċipali#cite_note-Fermat-16">[16]</ref>
, ġiet ippruvata bl-użu ta' dawn il-metodi.</p>
It-teorija kombinatorja tan-numri
<p>It-teorija kombinatorja tan-numri tittratta problemi tat-teorija tan-numri fejn jidħlu ideat kombinatorji fil-formulazzjoni jew soluzzjoni tagħhom. <ref target="https://mt.wikipedia.org/wiki/Paul_Erdős">Paul Erdős</ref> kien il-fundatur ewlieni ta' din il-fergħa tat-teorija tan-numri. Fost is-suġġetti tipiċi hemm is-<hi rend="bold">sistemi għattejja</hi><ref target="https://mt.wikipedia.org/wiki/Il-Paġna_prinċipali#cite_note-17">[17]</ref>, <hi rend="bold">problemi tas-somma żero</hi><ref target="https://mt.wikipedia.org/wiki/Il-Paġna_prinċipali#cite_note-18">[18]</ref>, diversi <hi rend="bold">settijiet ta' somom ristretti</hi><ref target="https://mt.wikipedia.org/wiki/Il-Paġna_prinċipali#cite_note-19">[19]</ref> u <hi rend="bold">progressjonijiet aritmetiċi</hi><ref target="https://mt.wikipedia.org/wiki/Il-Paġna_prinċipali#cite_note-20">[20]</ref> fis-sett tal-interi. Il-metodi alġebrin u analitiċi għandhom qawwa kbira f'dan il-qasam.</p>
It-teorija komputazzjonali tan-numri
<p>Dan il-qasam jistudja l-iżjed l-algoritmi li qegħdin apposta għat-teorija tan-numri. L-algoritmi deterministiċi u probabilistiċi għall-verifika tal-primalità u l-fattorizzazzjoni tan-numri sħaħ għandhom applikazzjonijiet importanti fil-<ref target="https://mt.wikipedia.org/wiki/Krittografija">krittografija</ref>.</p>
Storja tat-teorija tan-numri
Iċ-ċiviltà Vedika
<p>Il-matematiċi <ref target="https://mt.wikipedia.org/wiki/Indja">Indjani</ref> kienu ilhom interessati li jsibu soluzzjonijiet integrali għall-ekwazzjonijiet diofantej mill-perjodu Vediku. L-użu ġeometriku l-iżjed antik tal-ekwazzjonijiet diofantej insibuh fis-<ref target="https://mt.wikipedia.org/wiki/Sulba_Sutra">Sulba Sutra</ref>, li nkitbu bejn is-sekli VIII u VI Q.K. Bawdhajana (madwar 800 Q.K.) sab żewġ settijiet ta' soluzzjonijiet integrali pożittivi ta' sistema ta' ekwazzjonijiet diofantej, u uża wkoll is-sistemi ta' ekwazzjonijiet diofantej b’erba’ varjabbli mhux magħrufin. <ref target="https://mt.wikipedia.org/wiki/Apastamba">Apastamba</ref> (madwar 600 Q.K) uża wkoll is-sistemi ta' ekwazzjonijiet diofantej b’ħames varjabbli mhux magħrufin.</p>
L-epoka Ġajina
<p>Fl-indja, il-matematiċi tal-epoka Ġajina żviluppaw teorija sistematika tan-numri mis-seklu IV sas-seklu II Q.K. It-test tas-<hi rend="italic">Surja Praġinapti</hi> (madwar 400 Q.K.) ikklassifika n-numri kollha fi tliet settijiet, numerevoli, innumerevoli u infiniti. Kull wieħed minn dawn it-tliet settijiet imbagħad jinqasam fi tliet ordnijiet:</p>
<list type="unordered"><item>Numerevoli: l-iżjed baxxi, tan-nofs u l-ogħla.</item>
<item>Innumerevoli: Kważi numerevoli, tassew innumerevoli u innumerevolament innumerevoli.</item>
<item>Infiniti: Kważi finiti, tassew infiniti, infinitament infiniti.</item></list>
<p>Il-matematiċi tal-epoka Ġajina kienu l-ewwel li warrbu l-idea li l-infinitajiet kollha huma l-istess u ndaqs. Għarfu ħames tipi differenti ta infinità: infinità f'direzzjoni waħda jew tnejn (dimensjoni waħda), infintà f’superfiċju (żewġ dimensjonijiet) u infinità kullimkien (tliet dimensjonijiet) u infinità ta' dejjem (f'numru infinit ta' dimensjonijiet). </p>
<p>L-ogħla numru innumerevoli <hi rend="italic">N</hi> tax-xogħol Ġajin jikkoresspondi mal-kunċett modern ta' alef-żero, 




ℵ

0




{\displaystyle \aleph _{0}}

, (in-numru kardinali tas-sett infinit tal-interi 1, 2, ...), l-iċken numru trasfinit kardinali. Il-matematiċi ta' din l-epoka iddefinew ukoll sistema sħiħa ta' numri kardinali trasfiniti, li fosthom l- 




ℵ

0




{\displaystyle \aleph _{0}}

  tagħna hu l-iżgħar. </p>
<p>Fl-istudju tat-teorija tas-settijiet, iddistingwew żewġ tipi bażiċi ta' numri trasfiniti. Għal raġunijiet fiżiċi u ontoloġiċi għamlu distinzjoni bejn <hi rend="italic">asmkjata</hi> u <hi rend="italic">ananata</hi>, bejn l-infinit b'rabta riġida u b'rabta laxka.</p>
Iċ-ċiviltà Griega
<p>It-teorija tan-numri kienet suġġett favorit fost il-matematiċi <ref target="https://mt.wikipedia.org/wiki/Greċja">Griegi</ref> ta' Lixandra fl-<ref target="https://mt.wikipedia.org/wiki/Eġittu">Eġittu</ref> mill-bidu tas-seklu III Q.K., li kienu jagħfu bil-kunċett tal-ekwazzjoni Diofanteja f’bosta każijiet partikulari. L-ewwel matematiku Grieg li studja dan l-ekwazzjonijiet kien <ref target="https://mt.wikipedia.org/wiki/Diofantu">Diofantu</ref>.  </p>
<p>Diofantu fittex ukoll metodu biex jinstabu soluzzjonijiet integrali għall-ekwazzjonijiet indeterminati linjari, ekwazzjonijiet li m’għandhoma imformazzjoni biżżejjed biex jagħtu sett uniku ta' soluzzjonijiet diskreti. L-ekwazzjoni 




x
+
y
=
5



{\displaystyle \ x+y=5\,}

 hi waħda minnhom. Diofantu sab ħafna ekwazzjonijiet indeterminati li jistgħu jiġu ridotti  f'forma waħda li għaliha hi magħrufa ċerta kategorija ta' soluzzjonijiet allavolja m'hemmx soluzzjoni speċifika.</p>
L-epoka klassika f'l-Indja
<p>Il-matematiċi Indjani tal-perjodu medjovali studjaw l-ekwazzjonijiet diofantej b'ħafna ħerqa. Huma kienu l-ewwel li għamlu tfittxija sistematika għal metodi għad-determinazzjoni ta' soluzzjonijet integrali tal-ekwazzjonijiet diofantej. <ref target="https://mt.wikipedia.org/wiki/Arijabhata">Arijabhata</ref> (fl-499) ta l-ewwel deskrizzjoni espliċita ta' soluzzjoni integrali ġenerali tal-ekwazzjoni diofanteja 




a
y
+
b
x
=
c



{\displaystyle \ ay+bx=c\,}

, li dehret fil-ktieb tiegħu <hi rend="italic">Arijabhatija</hi>. Dan l-algoritmu, <hi rend="italic">kuttaka</hi>, meqjus bħala waħda mill-kontribuzzjonijiet importanti ta’ Arijabhata fil-matematika pura, jinstabu bih is-soluzzjonijiet tal-ekwazzjonijiet diofantej f’termini ta' <ref target="https://mt.wikipedia.org/wiki/Frazzjonijiet_kontinwati">frazzjonijiet kontinwati</ref>. Arijabhata applika l-metodu biex jagħti s-soluzzjonijiet integrali tal-ekwazzjonijiet diofantej linjari, problema li għandu applikazzjonijiet importanti fl-astronomija. Bl-istess metodu sab ukoll is-soluzzjoni ġenerali tal-ekwazzjoni linjari indeterminata.</p>
<p><ref target="https://mt.wikipedia.org/wiki/Brahmagupta">Brahmagupta</ref> fl-628 ħadem fuq ekwazzjonijiet diofantej iżjed diffiċli.  Uża l-metodu <hi rend="italic">ċakravala</hi> biex jirriżolvi l-ekwazzjonijiet diofantej kwadratiċi, fosthom xi forom tal-ekwazzjoni ta' Pell-Fermat, bħal 




61

x

2


+
1
=

y

2





{\displaystyle \ 61x^{2}+1=y^{2}\,}

. Ix-xogħol tiegħu <hi rend="italic">Brahma Sphuta Siddhanta</hi> inqaleb għall-<ref target="https://mt.wikipedia.org/wiki/Għarbi">Għarbi</ref> fl-773 u għal-<ref target="https://mt.wikipedia.org/wiki/Latin">Latin</ref> iżjed tard fl-1126. L-ekwazzjoni 




61

x

2


+
1
=

y

2





{\displaystyle \ 61x^{2}+1=y^{2}\,}

 fl-1657, il-matematiku  <ref target="https://mt.wikipedia.org/wiki/Franza">Franċiż</ref> <ref target="https://mt.wikipedia.org/wiki/Pierre_de_Fermat">Pierre de Fermat</ref> ipproponiha bħala problema. Is-soluzzjoni ġenerali ta'  din il-forma partikulari tal-ekwazzjoni ta' Pell-Fermat sabha 70 sena wara <ref target="https://mt.wikipedia.org/wiki/Leonhard_Euler">Leonhard Euler</ref>, waqt li s-soluzzjoni ġenerali tal-ekwazzjoni ta' Pell-Fermat sabha 100 sena wara <ref target="https://mt.wikipedia.org/wiki/Joseph_Louis_Lagrange">Joseph Louis Lagrange</ref> fl-1767. Fil-waqt,  ħafna sekli qabel, is-soluzzjoni ġenerali tal-ekwazzjoni ta' Pell-Fermat kien diġà sabha u kitiebha <ref target="https://mt.wikipedia.org/wiki/Bhaskara_II">Bhaskara II</ref> fl-1150, bl-użu ta' verżjoni modifikata tal-metodu <hi rend="italic">ċakravala</hi> ta' Brahmagupta, li użah ukoll biex isib is-soluzzjoni ġenerali ta' ekwazzjonijiet kwadratiċi indeterminati oħra u ta' ekwazzjonijiet diofantej kwadratiċi oħra. Il-metodu <hi rend="italic">ċakravala</hi> ta' Bhaskara biex tinstab is-soluzzjoni ġenerali tal-ekwazzjoni ta' Pell-Fermat kien eħfef mill-metodu li uża Lagrange 600 sena wara.</p>
<p>Bhaskara sab ukoll xi soluzzjonijiet għall-ekwazzjonijiet indeterminati oħra kwadratiċi, kubiċi, kwartiċi u polinomjali ta' ordni ogħla. <ref target="https://mt.wikipedia.org/wiki/Narayana_Pandit">Narayana Pandit</ref> kompla jipperfezzjoni l-metodu <hi rend="italic">ċakravala</hi> u sab iżjed soluzzjonijiet ġenerali għall-kwadratiċi indeterminati l-oħra u wkoll għall-ekwazzjonijiet polinomjali ta' ordni ogħla.</p>
Iċ-ċiviltà Iżlamika
<p>Mis-seklu IX, il-matematiċi misilmin bdew jinterresaw ruħhom bil-ħeġġa fit-teorija tan-numri. L-ewwel minn dawn il-matematiċi kien il-matematiku Għarbi <ref target="https://mt.wikipedia.org/wiki/Thabit_ibn_Qurra">Thabit ibn Qurra</ref>, li skopra teorema biex jinstabu pari ta' <hi rend="bold">numri ħbieb</hi><ref target="https://mt.wikipedia.org/wiki/Il-Paġna_prinċipali#cite_note-21">[21]</ref>.</p>
<p>Fis-seklu X, <ref target="https://mt.wikipedia.org/wiki/Al-Bagdadi">Al-Bagdadi</ref> skopra verżjoni xi ftit differenti tat-teorema ta’ Thabit ibn Qurra. <ref target="https://mt.wikipedia.org/wiki/Al-Hajtham">Al-Hajtham</ref> jidher li kien l-ewwel wieħed li pprova jikklassifika in-numri żewġ perfetti<ref target="https://mt.wikipedia.org/wiki/Il-Paġna_prinċipali#cite_note-perf-4">[4]</ref> . Al-Hajtham kien ukoll l-ewwel li ipprova t-<ref target="https://mt.wikipedia.org/wiki/Teorema_ta'_Wilson">teorema ta' Wilson</ref>, jiġifieri, jekk 




p


{\displaystyle \ p}

 hu sħiħ imbagħad 



p



{\displaystyle p\,}

 jidħol ġo 



1
+
(
p
−
1
)
!



{\displaystyle 1+(p-1)!\,}

. Mhux ċar jekk kienx jaf jipprova dan ir-riżultat. Dan it-teorema tissejjaħ it-teorema ta' Wilson minħabba l-kumment li għamel Edward Waring fl-1770 li John Wilson kien intebaħ b’dan ir-riżultat. John Wilson avża 'l Waring li ma kienx jaf kif jippruvah u Waring ma sabx prova. L-ewwel prova magħrufa sabha Leibniz, li ma kienx jahseb li hi uttli biżżejjed biex jippubblikaha u  Euler ippubblika l-ewwel prova.</p>
<p>In-numri ħbieb kellhom sehem kbir fil-matematika Iżlamika. Fis-seklu XIII il-matematiku <ref target="https://mt.wikipedia.org/wiki/Persja">Persjan</ref> <ref target="https://mt.wikipedia.org/wiki/Al-Fariżi">Al-Fariżi</ref> ta prova ġdida tat-teorema ta' Thabit ibn Qurra, fejn daħħal ideat ġodda li għandhom x'jaqsmu mad-dekompożi u l-metodi kombinatorji. Sab ukoll il-par tan-numri ħbieb 17 296, 18 416 li kienu attribwiti lil Euler, imma nagħfu li Al-Fariżi, kien jaf bihom qabel u forsi anki Thabit ibn Qurra stess.
Fis-seklu XVII, <ref target="https://mt.wikipedia.org/wiki/Muħammet_Baqir_Jażdi">Muħammet Baqir Jażdi</ref> sab il-par tan-numri ħbieb 9 363 584 u 9 437 056, ħafna qabel il-kontribuzzjoni ta' Euler.</p>
It-teorija tan-numri fl-Ewropa
<p>It-<hi rend="italic">teorija tan-numri</hi> fl-Ewropa bdiet fis-sekli XVI u XVII bix-xogħol ta' François Viète, Claude-Gaspard Bachet de Méziriac u fuq kollox ta'  <ref target="https://mt.wikipedia.org/wiki/Pierre_de_Fermat">Fermat</ref>. <ref target="https://mt.wikipedia.org/wiki/Leonhard_Euler">Euler</ref> u <ref target="https://mt.wikipedia.org/wiki/Joseph-Louis_Lagrange">Lagrange</ref> ikkontribuxxew għat-teorija lejn l-aħħar tas-seklu VIII u s-suġġett beda jieħu xeħta xjentifika bix-xogħol kbir ta' <ref target="https://mt.wikipedia.org/wiki/Adrien-Marie_Legendre">Legendre</ref> (1798) u <ref target="https://mt.wikipedia.org/wiki/Carl_Friedrich_Gauss">Gauss</ref> (1801). Nistgħu ngħidu l-teorija moderna tan-numri bdiet bil-ħidma ta' Gauss u l-ktieb tiegħu <hi rend="italic">Disquisitiones arithmeticae</hi> (1801). Gauss qal </p>
<p><ref target="https://mt.wikipedia.org/wiki/Čebyšëv">Čebyšëv</ref> <ref target="https://mt.wikipedia.org/wiki/Il-Paġna_prinċipali#cite_note-22">[22]</ref>(1850) ta limiti utli għan-numri primi bejn żewġ numri mogħtija. <ref target="https://mt.wikipedia.org/wiki/Bernhard_Riemann">Riemann</ref> (1859) għamel konġettura li limitu tad-densità tan-numri primi ma taqbisx ċertu funzjoni (it-<hi rend="bold">teorema tan-numri primi</hi><ref target="https://mt.wikipedia.org/wiki/Il-Paġna_prinċipali#cite_note-np-14">[14]</ref>), daħħal l-<ref target="https://mt.wikipedia.org/wiki/Analisi_komplessa">analisi komplessa</ref> fit-teorija tal-<hi rend="bold">funzjoni ζ ta'  Riemann</hi><ref target="https://mt.wikipedia.org/wiki/Il-Paġna_prinċipali#cite_note-23">[23]</ref>
, u  miż-żeri tagħha ddeduċa l-formula tan-numri primi.</p>
<p>L-aritmetika modulari bdiha sewwa Gauss bid-<hi rend="italic">Disquisitiones arithmeticae</hi>. Hu daħħal dan is-simbolu:</p>




a
≡
b


(
mod

c
)




{\displaystyle a\equiv b{\pmod {c}}\;}


<p>u esplora l-parti kbira ta' dan il-qasam. Iġġeneralizza t-teorija għall-interi relattivi u skopra l-ewwel sett ta' numri sħaħ alġebrin<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>, l-interi ta' Gauss<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>. Čebyšëv fl-1847 ppubblika xogħol bir-<ref target="https://mt.wikipedia.org/wiki/Russja">Russu</ref> fuq is-suġġett, u fi <ref target="https://mt.wikipedia.org/wiki/Franza">Franza</ref>, Joseph-Alfred Serret għamlu popolari.</p>
<p>Barra li ġabar fil-qosor ix-xogħol ta' qabel, <ref target="https://mt.wikipedia.org/wiki/Adrien-Marie_Legendre">Legendre</ref> stabilixxa l-ewwel applikazzjonijiet tal-<hi rend="bold">liġi tar-reċiproċità kwadratika</hi><ref target="https://mt.wikipedia.org/wiki/Il-Paġna_prinċipali#cite_note-kwad-9">[9]</ref>. Din il-liġi li kien proponiha Euler wara li skopriha bl-induzzjoni, ippruvaha għall-ewwel darba Legendre fix-xogħol tiegħu <hi rend="italic">It-teorija tan-numri </hi>(1798) għal xi każijiet partikulari. Indipendement minn Euler u Legendre, il-liġi skopriha Gauss lejn l-1795, u dan kien l-ewwel li ta prova ġenerali. Dawn ikkontribuxxew ukoll għas-suġġett: <ref target="https://mt.wikipedia.org/wiki/Augustin_Louis_Cauchy">Cauchy</ref> , <ref target="https://mt.wikipedia.org/wiki/Johann_Peter_Gustav_Lejeune_Dirichlet">Dirichlet</ref> bix-xogħol tiegħu <hi rend="italic">Vorlesungen über Zahlentheorie</hi> li sar klassiku , <ref target="https://mt.wikipedia.org/wiki/Charles_Gustave_Jacob_Jacobi">Jacobi</ref>, li daħħal is-<hi rend="italic">simbolu ta' Jacobi</hi> , <ref target="https://mt.wikipedia.org/wiki/Joseph_Liouville">Liouville</ref>, Ferdinand Eisenstein, Ernst Kummer, u Léopold Kronecker. It-teorija twessgħet minn Gauss, Jacobi u Kummer biex tħaddan ir-reċiproċità bikwadratika u kubika (ippruvata għall-ewwel darba minn Jacobi).</p>
<p>Lil Gauss nafulu wkoll r-rapprentazzoni tan-numri bil-<hi rend="bold">forom kwadratiċi binarji</hi>. Cauchy, Louis Poinsot (1845), <ref target="https://mt.wikipedia.org/wiki/Henri_Léon_Lebesgue">Lebesgue</ref> (1859, 1868), u l-iżjed <ref target="https://mt.wikipedia.org/wiki/Charles_Hermite">Hermite</ref> kollha taw kontribut għal dan is-suġġett. Fit-teorija tal-forom ternarji, Eisenstein kien minn ta' quddiem, u minħabba fih u f' H. J. S. Smith, kien hemm progress notevoli fit-teorija tal-forom in ġenerali.</p>
<p>Smith ta klassifikazzjoni kompluta tal-forom kwadratiċi ternarji, u estenda r-riċerki ta' Gauss fuq il-forom kwadratiċi reali lejn il-forom komplessi. Eisenstein daħal iżjed fil-fond fli għandu x’jaqsam mar-rappreżentazzjoni tan-numri bis-somma ta' 4, 5, 6, 7, 8 kwadrati u t-teorija kompliha Smith.</p>
<p>Fl-istorja tat-teorija tan-numri, l-<hi rend="bold">aħħar teorema ta’ Fermat</hi> <ref target="https://mt.wikipedia.org/wiki/Il-Paġna_prinċipali#cite_note-Fermat-16">[16]</ref> għandha post speċjali minħabba l-isforzi kbar, mifruxin fuq iżjed minn tliet mitt sena, mill-matematiċi tad-dinja kollha biex jippruvawha jew imeruha.
Pierre de Fermat ta prova hu stess fil-każ partikulari <hi rend="italic">n</hi> = 4. Euler, fl-1753 kważi ippruvaha għal <hi rend="italic">n</hi> = 3, u daħħal fil-prova tiegħu in-numri imaġinarji. Fl-1825, Dirichlet u Legendre ippruvaw il-każ <hi rend="italic">n</hi> = 5 u Gabriel Lamé l-każ <hi rend="italic">n</hi> = 7 fl-1839. Dawn il-każijiet diversi kienu ppruvati bl-għajnuna tal-istruttura taċ-<hi rend="bold">ċrieki Ewklidej</hi> tal-istess natura bħall-interi ta' Gauss, jiġifieri ċ-ċrieki tal-interi ta' Eisenstein u l-interi ta' Dirichlet<ref target="https://mt.wikipedia.org/wiki/Il-Paġna_prinċipali#cite_note-26">[26]</ref>
. <ref target="https://mt.wikipedia.org/wiki/Ernst_Kummer">Kummer</ref> fl-1847 pprova t-teorema fil-każ li l-esponent <hi rend="italic">n</hi> hu numru prim regolari u beda t-teorija tal-<hi rend="bold">ideali</hi>. Fl-aħħar tas-seklu XIX u l-bidu tas-seklu XX, il-matematiċi ttraskuraw it-teorema ta' Fermat biex jikkonċentraw fuq is-sisien tal-matematika. Fl-1955, il-<ref target="https://mt.wikipedia.org/wiki/Ġappun">Ġappuniżi</ref> Taniyama u Shimura suġġerew li hemm rabta profonda bejn il-<hi rend="bold">funzjonijiet ellittiċi</hi> u l-<hi rend="bold">forom modulari</hi>, żewġ oqsma tal-matematika <hi rend="italic">a priori</hi> mbegħdin ħafna minn xulxin. Jekk il-konġettura ta' Shimura-Taniyama-Weil, hi vera ifisser li t-teorema ta' Fermat hi vera wkoll. Fl-1994 Andrew Wiles, bl-għajnuna ta' Richard Taylor, ipprova din il-konġettura, u ta tweġiba pożittiva għal din il-problema famuża.</p>


Bibljografija
<list type="unordered"><item>Oystein Ore (1948): <hi rend="italic">Number Theory and Its History</hi>,  Dover Publications, Inc., <ref target="https://mt.wikipedia.org/wiki/Special:BookSources/0486656209">ISBN 0-486-65620-9</ref></item>
<item>Richard Dedekind (1963), <hi rend="italic">Essays on the Theory of Numbers</hi>,  Dover Publications, Inc., <ref target="https://mt.wikipedia.org/wiki/Special:BookSources/0486210103">ISBN 0-486-21010-3</ref></item>
<item>Richard K. Guy (1981): <hi rend="italic">Unsolved Problems in Number Theory</hi>, Springer, <ref target="https://mt.wikipedia.org/wiki/Special:BookSources/0387905936">ISBN 0-387-90593-6</ref></item>
<item>Harold Davenport, <hi rend="italic">Aritmetica superiore</hi>. Zanichelli, Bologna, 1994. <ref target="https://mt.wikipedia.org/wiki/Special:BookSources/8808091546">ISBN 88-08-09154-6</ref></item>
<item>Melvyn B. Nathanson (2000): <hi rend="italic">Elementary methods in number theory</hi>, Springer, <ref target="https://mt.wikipedia.org/wiki/Special:BookSources/0387989129">ISBN 0-387-98912-9</ref></item>
<item>Kenneth Ireland &amp; Michael Rosen (1990): <hi rend="italic">A Classical Introduction to Modern Number Theory</hi>, 2nd ed., Springer, <ref target="https://mt.wikipedia.org/wiki/Special:BookSources/0387973290">ISBN 0-387-97329-0</ref></item></list>
Ħoloq esterni


<list type="unordered"><item><ref target="http://villemin.gerard.free.fr/ThNbDemo/ThNbTdeM.htm">Daħla għat-teorija tan-numri</ref></item>
<item><ref target="http://www.gutenberg.net/etext05/hsmmt10p.pdf">Storja tal-matematika moderna ta' David Eugene Smith, 1906</ref></item></list>
</text></body></html>