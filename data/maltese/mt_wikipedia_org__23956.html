<html><body><text id="wikipedia_mt_wikipedia_org__23956.html" ns="0" revid="262083" sourceurl="https://mt.wikipedia.org/wiki/Cambridge_Analytica" title="Cambridge Analytica" type="wikipedia">Cambridge Analytica<p><hi rend="bold">Cambridge Analytica (CA)</hi> hija kumpanija ta' konsulenza <ref target="https://mt.wikipedia.org/wiki/Renju_Unit">Brittanika</ref> li tikkombina l-imminar (<hi rend="italic"><ref target="https://mt.wikipedia.org/wiki/Data_mining">data mining</ref></hi>), l-intermedjazzjoni u l-analiżi tad-data b'komunikazzjoni strateġika għall-kampanja elettorali.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Storja
Fundazzjoni
<p>Cambridge Analytica twaqqfet fl-2013 bil-kwartieri ġenerali f'<ref target="https://mt.wikipedia.org/wiki/Londra">Londra</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-fundaturi kienu Steve Bannon u Robert Mercer li investew 15-il mijun dollaru Amerikan.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Skont ir-rekords tal-<hi rend="italic">UK Companies House</hi>, din il-kumpanija ġiet inkorporata fis-6 ta' Jannar 2015 bl-isem ta' SCL USA Limited, li aktar tard inbidel għal Cambridge Analytica (UK) Limited.</p>
Attivitajiet
<figure><caption>Il-Kap Eżekuttiv ta' Cambridge Analytica, Alexander Nix, f'Novembru tal-2017</caption></figure>
<p>Fl-2014, CA kienet involuta f'44 kampanja elettorali politika Amerikani.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Fl-2015, ħadmet għall-kampanja presidenzjali ta' <ref target="https://mt.wikipedia.org/wiki/Ted_Cruz">Ted Cruz</ref> bħala kumpanija ta' analiżi tad-data. Wara li l-kampanja ta' Cruz majnat, fl-2016 CA ħadmet fil-kampanja presidenzjali ta' <ref target="https://mt.wikipedia.org/wiki/Donald_Trump">Donald Trump</ref> u fuq il-kampanja tal-ħruġ tar-Renju Unit mill-Unjoni Ewropa, il-<ref target="https://mt.wikipedia.org/wiki/Brexit">Brexit</ref>. Ir-rwol ta' CA f'dawn il-kampanji kien wieħed kontroversjali u huwa suġġett ta' investigazzjonijiet kriminali fiż-żewġ pajjiżi. L-esperti politiċi sfidaw l-affermazzjonijiet ta' CA fuq l-effettività tal-metodi tagħha li jimmiraw lill-votanti.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Nhar is-17 ta' Marzu 2018, <hi rend="italic"><ref target="https://mt.wikipedia.org/wiki/The_New_York_Times">The New York Times</ref></hi> u <hi rend="italic"><ref target="https://mt.wikipedia.org/wiki/The_Observer">The Observer</ref></hi> irrappurtaw fuq kif il-kampanja għamlet użu ta' informazzjoni personali ta' 50 miljun utent Amerikan miġbura minn <ref target="https://mt.wikipedia.org/wiki/Facebook">Facebook</ref>, mingħajr permess, minn riċerkatur barrani li stqarr li kien ġabra din l-informazzjoni għal fini akkademiċi. B'risposta, Facebook issospendiet lil Cambridge Analytica talli naqset milli tħassar informazzjoni tal-utenti miksuba b'mod illiċitu.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-gazzetta <hi rend="italic"><ref target="https://mt.wikipedia.org/wiki/The_Guardian">The Guardian</ref></hi> stqarret kif Facebook kienet taf diġà b'din il-vjolazzjoni ta' sigurtà minn sentejn qabel, imma m'għamlet xejn biex tipproteġi l-utenti tagħha.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>F'serje ta' vidjows pubblikati f'Marzu tal-2018 li saru b'kamera moħbija mingħajr l-għarfien tal-interlokuturi, urew lill-kap eżekuttiv Alexander Nix jiftaħar fuq l-użu ta' prostituti, korruzzjoni u metodi oħra sabiex jiġu skreditati membri tal-kamp oppost fuq liema kienet issir tfittxija u analiżi għall-kampanji elettorali. Nix iddikjara kif il-kumpanija "kienet tmexxi l-kampanja elettorali diġitali ta' Donald Trump", inkluża l-possibilità ta' attivitajiet illegali. Il-Kummissarju għall-Informazzjoni tar-Renju Unit talab għal mandat biex issir tfittxija fuq is-servers tal-kumpanija.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> <ref target="https://mt.wikipedia.org/wiki/Giovanni_Buttarrelli">Giovanni Buttarrelli</ref>, is-superviżur tal-protezzjoni tad-data tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, iddeskriva dan l-avveniment ta' serq tad-data tal-utenti bħala "possibilment l-ikbar skandlu tas-seklu".<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>


Ħoloq esterni
<list type="unordered"><item><ref target="https://cambridgeanalytica.org/">Sit uffiċjali</ref></item>
<item><ref target="https://www.theguardian.com/news/series/cambridge-analytica-files"><hi rend="italic">The Cambridge Analytica Files</hi></ref>, investigazzjoni attwali mill-gazzetti Brittaniċi <hi rend="italic"><ref target="https://mt.wikipedia.org/wiki/The_Observer">The Observer</ref>/<ref target="https://mt.wikipedia.org/wiki/The_Guardian">The Guardian</ref></hi></item></list>
</text></body></html>