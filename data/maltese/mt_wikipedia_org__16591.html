<html><body><text id="wikipedia_mt_wikipedia_org__16591.html" ns="0" revid="253834" sourceurl="https://mt.wikipedia.org/wiki/Morus_(botanika)" title="Morus (botanika)" type="wikipedia">Morus (botanika)
<p><hi rend="italic"><hi rend="bold">Morus</hi></hi> huwa <ref target="https://mt.wikipedia.org/wiki/Ġeneru">ġeneru</ref> ta' <ref target="https://mt.wikipedia.org/wiki/Pjanti">pjanti</ref> fil-familja <ref target="https://mt.wikipedia.org/wiki/Moraceae">Moraceae</ref> li jwarrdu. Il-ġeneru fih xi 10 sa 16-il speċi ta' siġar li jwaqqgħu il-weraq fix-xitwa. L-iżjed magħrufin fosthom huma t-<hi rend="bold">tuta</hi> (Morus nigra) u ċ-<hi rend="bold">ċawsla</hi> (Morus alba).</p>
Speċi
<p>It-tassonomija tal-<hi rend="italic">Morus</hi> hi komplessa u m'hemmx qbil fuqha. Ġew ippublikati 'l fuq minn 150 isem ta' speċi. Però sorsijiet differenti jiċċitaw għażliet <hi rend="italic">differenti</hi> ta' ismijiet aċċettati u 10–16 biss huma aċċettati minn maġġoranza kbira ta' awtoritajiet botaniċi. Il-klassifikazzjoni <hi rend="italic">Morus</hi> hi mħawda iżjed bl-għadd kbir ta' ibridi li jeżistu li huma għammiela.</p>
<p>Dawn l-ispeċi huma aċċettati fil-wisa':</p>

Użi u trawwim
<p>Il-frott jittiekel u jintuża ħafna fit-torti, tortini, inbejjed, tè u xorb ieħor. It-tut, indiġenu fl-Asja tal-Lbiċ, u t-tut aħmar, indiġenu fil-Lvant tal-Amerika ta' Fuq, għandhom l-iżjed togħma qawwija. Iċ-ċawsli, speċi li ġejja mill-Asja tal-lvant, għandu togħma differenti, kważi bla togħma<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Ix-xtieli maturi fihom ammonti sinifikanti ta' <ref target="https://mt.wikipedia.org/wiki/Reżveratrolu">reżveratrolu</ref>, l-iżjed fil-qoxra taz-zkuk <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Il-frott u l-weraq jinbigħu f'diversi għamliet bħala supplimenti nutrizzjonali. Il-frott nej u l-partijiet ħodor tal-pjanta fihom sugu abjad li hu intossikanti u kemmxejn <ref target="https://mt.wikipedia.org/wiki/Alluċinoġeniku">alluċinoġeniku</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>It-tut, it-tut aħmar u ċ-ċawsli huma mifruxa fl-<ref target="https://mt.wikipedia.org/wiki/Albanija">Albanija</ref>, l-<ref target="https://mt.wikipedia.org/wiki/Ażerbajġan">Ażerbajġan</ref>, l-<ref target="https://mt.wikipedia.org/wiki/Armenja">Armenja</ref>, L-<ref target="https://mt.wikipedia.org/wiki/Indja">Indja</ref> ta’ fuq, il-<ref target="https://mt.wikipedia.org/wiki/Ġordan">Ġordan</ref>, is-<ref target="https://mt.wikipedia.org/wiki/Sirja">Sirja</ref>, il-<ref target="https://mt.wikipedia.org/wiki/Libanu">Libanu</ref>, <ref target="https://mt.wikipedia.org/wiki/Ġorġja">Ġorġja</ref>, il-<ref target="https://mt.wikipedia.org/wiki/Pakistan">Pakistan</ref>, l-<ref target="https://mt.wikipedia.org/wiki/Iran">Iran</ref>, it-<ref target="https://mt.wikipedia.org/wiki/Turkija">Turkija</ref>, l-<ref target="https://mt.wikipedia.org/wiki/Eġittu">Eġittu</ref>, il-<ref target="https://mt.wikipedia.org/wiki/Libja">Libja</ref> u l-<ref target="https://mt.wikipedia.org/wiki/Afganistan">Afganistan</ref>, fejn is-siġra u l-frott huma magħrufa bħala <hi rend="italic">tut</hi> jew <hi rend="italic">xaħtut</hi>, kliem li ġejjin mill-<ref target="https://mt.wikipedia.org/wiki/Persjan">Persjan</ref>. Sikwit f’dan ir-reġjun, minhomm jagħmlu ġammijiet u sorbetti. It-tut ġie importat fil-<ref target="https://mt.wikipedia.org/wiki/Renju_Unit">Gran Brittanja</ref> għall-ewwel darba fis-seklu 17 bit-tama li jintuża fit-trobbija tad-dud tal-ħarir. Kien jintuża ħafna fil-mediċina popolari speċjalment bħala duwa għall-ħżież. Fl-<ref target="https://mt.wikipedia.org/wiki/Stati_Uniti">iStati Uniti</ref> it-tut ġiem importat mill-Pakistan. Fil-<ref target="https://mt.wikipedia.org/wiki/Greċja">Greċja</ref> it-tut hu mifrux sewwa b'mod partikolari fil-<ref target="https://mt.wikipedia.org/wiki/Peloponneżu">Peloponneżu</ref>, li fil-<ref target="https://mt.wikipedia.org/wiki/Medju_Evu">Medju Evu</ref> kien magħruf bħala Morea (bil-Grieg  Μωριάς,<hi rend="italic">Morias</hi>) , li ġejja mill-kelma Griega għas-siġra (Μουριά, <hi rend="italic">Μouria</hi>).</p>
<p>Il-weraq tal-morus, l-iżjed taċ-ċawsli, huma ekoloġikament importanti bħala l-uniku ikel tad-dudu tal-ħarir (<hi rend="italic">Bombyx mori</hi>, imsemmi għall-ġeneru Morus), li l-fosqda tegħu tintuża biex isir il-ħarir. Il-larvi ta' xi lepidotteri oħra kultant jieklu dawn ix-xtieli, fosthom tal-baħrijiet <hi rend="italic">Hemithea aestivaria</hi>, <hi rend="italic">Mimas tiliae</hi> u <hi rend="italic">Acronicta aceris</hi>.</p>
<p>Ix-xtieli tal-morus jistgħu jitkabbru miż-żerriegħa, u dan hu rakkomandat għax is-siġar imkabbra miż-żerriegħa ġeneralment ikollhom forma aħjar u huma iżjed b’saħħithom. Però iżjed spiss jitħawlu minn biċċiet li jrabbu l-għeruq faċilment.</p>
<p>Ċerti bliet fl-Amerika ta' Fuq jipprojbixxu t-tħawwil taċ-ċawsli minħabba li dawn jipproduċu ammonti kbar ta' pollin li jista’ jkun ta' periklu għas-saħħa ta' dawk jbatu minn xi allerġiji għall-pollin<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
Antoċijani mill-frott tal-morus
<p>L-<ref target="https://mt.wikipedia.org/wiki/Antoċijani">antoċijani</ref> huma pigmenti li għandhom il-potenzjal li jiġu wżati bħala modulaturi tad-dieta ta' mekkaniżmi ta' xi mard <ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> u bħala koloranti naturali tal-ikel. Minħabba d-domanda li dejjem tiżdied għall-koloranti naturali tal-ikel, l-importanza tagħhom fl-industrija tal-ikel qed tiżdied. L-antoċijani huma responsabbli għall-kuluri attraenti tal-frott u l-ħaxix frisk billi jipproduċu kuluri bħall-oranġjo, l-aħmar, u l-vjola, l-iswed, u l-ikħal. Dawn jinħallu fl-ilma u jistgħu jiġu estratti faċilment.</p>
<p>Ġie stabbilit metodu li ma jqumx ħafna u li hu industrijalment vijabbli biex jippurifika l-antċijani mit-tut li jistgħu jintużaw fl-ikkunzar tat-tessuti jew bħala kolorant tal-ikel ta' valur koloranti għoli (ogħla minn 100). Ix-xjenzjati sabu li minn 31 kultivari Ċiniż tat-tut li ttestjaw, il-produzzjoni tal-antoċjani totali varjat minn 148mg għal 2725mg għal kull litru ta' meraq tal-frott <ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. Iz-zokkor kollu, l-aċti kollha u l-vitamini baqgħu intatti fil-meraq li fadal wara t-tneħħija tal-antoċijani u l-meraq li fadal seta' jkun iffermentat biex jipproduċi prodotti oħra bħal inbid.</p>
<p>Il-kontenut tal-antoċjani jiddependi mill-klima, ir-reġjun tal-kultivazzjoni, u hu partikolarment għolja fi klimi xemxija <ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Din is-sejba hi promettenti għall-pajjiżi tropikali li għandhom is-<ref target="https://mt.wikipedia.org/wiki/Serikultura">serikultura</ref> biex jipptofittaw mill-produzzjoni industrijali mill-antoċjani mit-tut permezz tar-rkupru tal-antoċjani.</p>


Ħoloq esterni
<list type="unordered"><item><ref target="http://efloras.org/florataxon.aspx?flora_id=2&amp;taxon_id=121220">Flora taċ-Ċina: <hi rend="italic">Morus</hi></ref></item>
<item><ref target="http://efloras.org/florataxon.aspx?flora_id=1&amp;taxon_id=121220">Flora tal-Amerika ta' Fuq: <hi rend="italic">Morus</hi></ref></item>
<item><ref target="http://mulberrytrees.co.uk/vegetative/">Propagazzjoni bil-metodu veġitattiv</ref></item>
<item><ref target="http://mulberrytrees.co.uk/propagation/">Propagazzjoni biż-żerriegħa</ref></item>
<item><ref target="http://www.le-murier.com/images/garden/large/IMG_0486.JPG">Siġra tat-tut ta' 300 sena fil-Ġappun</ref></item></list>
</text></body></html>