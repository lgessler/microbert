<html><body><text id="wikipedia_mt_wikipedia_org__23924.html" ns="0" revid="269545" sourceurl="https://mt.wikipedia.org/wiki/Joseph_Vella" title="Joseph Vella" type="wikipedia">Joseph Vella<p>
Il-Professur <hi rend="bold">Joseph Vella</hi> (<ref target="https://mt.wikipedia.org/wiki/Rabat_(Għawdex)">Rabat, Għawdex</ref>, <ref target="https://mt.wikipedia.org/wiki/9_ta'_Jannar">9 ta' Jannar</ref> <ref target="https://mt.wikipedia.org/wiki/1941">1942</ref> – <ref target="https://mt.wikipedia.org/wiki/25_ta'_Frar">25 ta' Frar</ref> <ref target="https://mt.wikipedia.org/wiki/2018">2018</ref>) kien <ref target="https://mt.wikipedia.org/wiki/Kompożitur">kompożitur</ref>, professur tal-Mużika u Direttur tal-Orkestra Filarmonika Maltija u Surmast Direttur tal-<ref target="https://mt.wikipedia.org/wiki/Banda_La_Stella">Banda Ċittadina La Stella</ref> tal-belt Victoria.</p>
Studju
<p>Iggradwa bħala għalliem u studja l-mużika ma’ missieru. Huwa speċjalizza fl-istudji mużikali tiegħu f’Durham.</p>
Mużika
<p>Fl-1994 inħatar bħala Associate Professor fid-Dipartiment tal-Istudji Mużikali fl-Università ta’ Malta. Il-portafoll tiegħu jinkludi l-kompożizzjoni ta’ 110 xogħol mużikali li jinkludu ħames sinforniji u seba’ kunċerti.</p>
<p>Ix-xogħlijiet mużikali tiegħu kienu interpretati fl-Ewropa, il-Kanada, l-Istati Uniti u l-Ġappun. Huwa kien ukoll id-Direttur tas-Soċjetà Korali Maltija u waqqaf il-kor tal-Akkademja.</p>
<p>Huwa nħatar bħala d-Diretttur mużikali tat-teatru tal-Astra Opera.</p>
<p>Għal 48 sena kien Surmast Direttur tas-Soċjetà Filarmonika La Stella tar-Rabat Għawdex, liema banda baqa’ jidderieġi sal-ġurnata tal-mewt hekk kif il-banda Ġorġjana rrekordjat sett ta’ marċi Funebri taħt id-direzzjoni tiegħu fit-Teatru Astra fl-għodwa tal-jum li fih miet.</p>
<p>Bħala direttur artistiku tat-Teatru Astra, huwa dderieġa lill-Orkestra Nazzjonali f’bosta opri bħall-‘Aida’, ‘Turandot’, ‘Nabucco’ u ‘La Traviata’.</p>
<p>Huwa serva għal 40 sena bħala Surmast Direttur tal-Banda Konti Ruġġieru tar-Rabat Malta.</p>
<p>Is-Surmast Joseph Vella kien ukoll l-ewwel direttur residenti tal-Orkestra Filarmonika Maltija.</p>
Mewt
<p>Nhar il-25 ta' Frar 2018 hu miet fl-età ta' 76 sena.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Dan wasal fl-istess ġurnata fejn il-mużew "Il-Ħaġar" fetaħ esebizzjoni bix-xogħlijiet tiegħu u tnedija ta' ktieb f'għeluq il-ħames snin mill-ftuħ tal-istess mużew.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Għal din l-okkażjoni, Vella stqarr "Meta jiena ma nkunx hawn, il-mużika tiegħi se tibqa' integra, u mhux titferrex".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-funeral sar fit-3 ta' Marzu ġewwa l-<ref target="https://mt.wikipedia.org/wiki/Bażilika_ta'_San_Ġorġ_(Rabat)">Bażilika ta' San Ġorġ</ref> fejn ittieħed f'korteo bil-parteċipazzjoni tal-Banda La Stella u l-Banda Konti Ruġġieri tar-<ref target="https://mt.wikipedia.org/wiki/Rabat_(Malta)">Rabat, Malta</ref>.</p>
<p>Kondoljanzi waslu minn diversi membri tal-isfera pubblika. It-tenur ta' fama internazzjonali <ref target="https://mt.wikipedia.org/wiki/Joseph_Calleja">Joseph Calleja</ref> ddeskriva lil Maestro Joseph Vella bħaġa ġgant tal-integrità mużikali u mimli bl-imħabba għal Għawdex. Joseph Calleja faħħar ix-xogħol ta' Vella waqt li fakkar li kienu hu li tah l-ewwel opportunità fuq il-palk ta' 19-il sena.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>


Ħoloq esterni
<list type="unordered"><item><ref target="https://www.josephvella.com.mt/">Sit uffiċjali</ref></item></list>
</text></body></html>