<html><body><text id="wikipedia_mt_wikipedia_org__13473.html" ns="0" revid="216287" sourceurl="https://mt.wikipedia.org/wiki/Stefan_Sultana" title="Stefan Sultana" type="wikipedia">Stefan Sultana
<p><hi rend="bold">Stefan Sultana</hi> (<ref target="https://mt.wikipedia.org/wiki/Ħamrun">Ħamrun</ref>, <ref target="https://mt.wikipedia.org/wiki/18_ta'_Lulju">18 ta' Lulju</ref> <ref target="https://mt.wikipedia.org/wiki/1968">1968</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref>, fejn barra li qatta' l-aqwa perjodu tal-karriera tiegħu mal-klabb ta' <ref target="https://mt.wikipedia.org/wiki/Ħamrun_Spartans_FC">Ħamrun Spartans</ref>, hu wkoll iżomm ir-rekord tal-aktar numru ta' gowls skurjati fil-<ref target="https://mt.wikipedia.org/wiki/Premier_League_Malti">Premier League Malti</ref>.</p>
Karriera
<p>Stefan tela' fi ħdan is-settur taż-żgħażagħ ta' <ref target="https://mt.wikipedia.org/wiki/Ħamrun_Spartans_FC">Ħamrun Spartans</ref>, il-klabb tal-lokal tiegħu, u ddebutta mat-tim tal-kbar fit-28 ta' April 1985 f'telfa ta' 4–0 kontra <ref target="https://mt.wikipedia.org/wiki/Marsa_FC">Marsa</ref>. Minn dakinhar mar biex skorja 197 gowl fil-kampjonat Malti f'karriera illustri ta' 25 sena. Kien eżattament nhar il-5 ta' Frar 2003 li Sultana irnexxielu jegħleb ir-rekord, li kien f'idejn <ref target="https://mt.wikipedia.org/wiki/Tony_Nicholl">Tony Nicholl</ref>, bil-gowl numru 174 tal-karriera tiegħu fir-rebħa ta' 3–1 kontra <ref target="https://mt.wikipedia.org/wiki/Marsaxlokk_FC">Marsaxlokk</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Wara li għal sentejn kien mal-klabb ta' <ref target="https://mt.wikipedia.org/wiki/Raħal_Ġdid">Raħal Ġdid</ref>, <ref target="https://mt.wikipedia.org/wiki/Hibernians_FC">Hibernians</ref>, qabel ma reġa' rritorna mal-Ħamrun, Stefan lagħab l-aħħar logħba tiegħu personali u mal-klabb Ħamruniż fit-3 ta' Mejju 2009, fit-telfa ta' 2–0 kontra <ref target="https://mt.wikipedia.org/wiki/Qormi_FC">Qormi</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Wara l-irtirar
<p>Wara li rtira mil-logħba tal-futbol huwa baqa' nvolut f'dan il-kamp hekk kif ħa ħsieb it-tim ta' taħt is-17-il sena tal-Ħamrun.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Nhar id-9 ta' Ottubru 2009, saret partita ta' testimonjanza ġewwa l-<ref target="https://mt.wikipedia.org/wiki/Grawnds_tal-futbol_f'Malta#Il-Grawnd_Victor_Tedesco">Victor Tedesco Stadium</ref> f'ġieħ is-servizzi tal-istess Stefan Sultana. Il-partita kienet tinvolvi selezzjoni tat-tim nazzjonali Malti u selezzjoni oħra tat-tim Ħamruniż, li Stefan lagħab magħhom. It-tim tal-Ħamrun rebħu 3–0 bi Stefan Sultana jiskorja gowl minnhom.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> It-tim tal-i<hi rend="italic">Spartans</hi> ħabbru li n-numru 11 milbus minn Sultana matul il-karriera tiegħu kien se jiġi rtirat.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Lura fl-azzjoni
<p>B'sorpriża kbira, Stefan Sultana issospenda l-irtirar tiegħu biex ingħaqad mal-klabb <ref target="https://mt.wikipedia.org/wiki/Għawdex">Għawdxi</ref> ta' <ref target="https://mt.wikipedia.org/wiki/Xewkija_Tigers_FC">Xewkija Tigers</ref>. Hu ffirma fil-15 ta' Marzu 2010, b'kuntratt sa tmiem l-istaġun. L-ewwel logħba mal-klabb mill-Ewwel Diviżjoni Għawdxija kienet fil-konfront mirbuħ bl-iskor ta' 2–0 kontra <ref target="https://mt.wikipedia.org/wiki/Għajnsielem_FC">Għajnsielem</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Internazzjonali
<p>Sultana, wara li kien deher xi logħbiet mat-<ref target="https://mt.wikipedia.org/wiki/Tim_nazzjonali_tal-futbol_ta'_Malta_ta'_taħt_il-21_sena">tim Malti ta' taħt il-21 sena</ref>, iddebutta mat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali A Malti</ref> nhar is-7 ta' Mejju 1991 fit-telfa ta' 4–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżlanda">Iżlanda</ref>. Minn dakinhar irnexxielu jagħmel 33 dehra man-nazzjonal Malti fejn ħalla l-marka tiegħu għal erba' darbiet.</p>


Unuri
Klabb
<p> <hi rend="bold">Ħamrun Spartans</hi></p>
<list type="unordered"><item><ref target="https://mt.wikipedia.org/wiki/Premier_League_Malti">Premier League Malti</ref>: 1986–87, 1987–88, 1990–91</item>
<item><ref target="https://mt.wikipedia.org/wiki/U*Bet_FA_Trophy">U*Bet FA Trophy</ref>: 1983, 1984, 1987, 1988, 1989, 1992</item></list>
Individwali
<list type="unordered"><item>L-aqwa skorer tal-kampjonat: 1991–92</item></list>


Ħoloq esterni
<list type="unordered"><item><ref target="http://www.national-football-teams.com/v2/player.php?id=16147">Profil</ref> fuq NationalFootballTeams.com</item></list>
</text></body></html>