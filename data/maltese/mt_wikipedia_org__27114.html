<html><body><text id="wikipedia_mt_wikipedia_org__27114.html" ns="0" revid="274108" sourceurl="https://mt.wikipedia.org/wiki/Edinburgu" title="Edinburgu" type="wikipedia">Edinburgu
<p><hi rend="bold">Edinburgu</hi> (pronunzja bl-<ref target="https://mt.wikipedia.org/wiki/Lingwa_Ingliża">Ingliż</ref>: /ˈɛdɪnbərə/<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>; bl-Ingliż u bl-Iskoċċiż: <hi rend="italic">Edinburgh</hi>; bil-Gaeliku Skoċċiż: <hi rend="italic">Dùn Èideann</hi> [ˈt̪uːn ˈeːtʲən̪ˠ]) hija l-<ref target="https://mt.wikipedia.org/wiki/Belt_kapitali">belt kapitali</ref> tal-<ref target="https://mt.wikipedia.org/wiki/Skozja">Iskozja</ref> u waħda mit-32 żona tal-kunsilli tagħha. Storikament kienet parti mill-kontea ta' Midlothian (b'mod interkambjabblii Edinburghshire qabel l-1921)<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, u tinsab f'Lothian fix-xatt tan-Nofsinhar tal-<ref target="https://mt.wikipedia.org/wiki/Firth_of_Forth">Firth of Forth</ref>. Edinburgu hija t-tieni l-iktar belt popolata fl-Iskozja u s-sbatax-il belt l-iktar popolata fir-<ref target="https://mt.wikipedia.org/wiki/Renju_Unit">Renju Unit</ref>.</p>
<p>Rikonoxxuta bħala l-kapitali tal-Iskozja mill-inqas mis-seklu 15, Edinburgu hija s-sede tal-Gvern Skoċċiż, tal-Parlament Skoċċiż u tal-ogħla qrati fl-Iskozja. Il-Palazz ta' Holyroodhouse fil-belt huwa r-residenza uffiċjali tal-monarka tal-Iskozja. Il-belt ilha ċentru tal-<ref target="https://mt.wikipedia.org/wiki/Edukazzjoni">edukazzjoni</ref>, b'mod partikolari fl-oqsma tal-<ref target="https://mt.wikipedia.org/wiki/Mediċina">mediċina</ref>, il-liġi Skoċċiża, il-letteratura, il-<ref target="https://mt.wikipedia.org/wiki/Filosofija">filosofija</ref>, ix-<ref target="https://mt.wikipedia.org/wiki/Xjenza">xjenzi</ref> u l-<ref target="https://mt.wikipedia.org/wiki/Inġinerija">inġinerija</ref>. Hija t-tieni l-ikbar ċentru finanzjarju fir-Renju Unit, u l-attrazzjonijiet <ref target="https://mt.wikipedia.org/wiki/Storja">storiċi</ref> u <ref target="https://mt.wikipedia.org/wiki/Kultura">kulturali</ref> tal-belt wassluha biex tkun it-tieni l-iktar destinazzjoni fir-Renju Unit li jżuruha t-turisti. Fl-2018 attirat madwar 4.9 miljun turist, inkluż 2.4 miljun minn pajjiżi 'l barra mir-Renju Unit.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Is-Sala tal-<ref target="https://mt.wikipedia.org/wiki/Kirurgu">Kirurgi</ref> hija waħda mill-binjiet li wasslu biex Edinburgu ssir magħrufa bil-laqam ta' "Ateni tat-Tramuntana".</caption></figure>
<p>Huwa stmat li l-popolazzjoni uffiċjali ta' Edinburgu hija ta' 488,050 ruħ (lejn nofs l-2016) għal-lokalità ta' Edinburgu<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, 518,500 ruħ (lejn nofs l-2019) għaż-żona tal-kunsill tal-Belt ta' Edinburgu<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, u 1,339,380 ruħ (fl-2014) għar-reġjun usa' tal-belt.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Edinburgu tinsab fil-qalba tar-reġjun tal-belt ta' Edinburgu u tax-Xlokk tal-Iskozja li jinkludi l-Lvant ta' Lothian, Edinburgu, Fife, Midlothian, il-Fruntieri Skoċċiżi u l-Punent ta' Lothian.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Kull sena fil-belt issir l-Assemblea Ġenerali tal-Knisja tal-Iskozja. Tospita istituzzjonijiet kulturali nazzjonali bħall-Mużew Nazzjonali tal-Iskozja, il-Librerija Nazzjonali u l-Gallerija Nazzjonali Skoċċiża. L-Università ta' Edinburgu, li ġiet stabbilita fl-1582 u issa waħda minn tlieta fil-belt, hija kklassifikata fis-16-il post fil-Klassifiki Universitarji Dinjin tal-QS għall-2022.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-belt hija magħrufa wkoll għall-Festival Internazzjonali Annwali ta' Edinburgu, il-Military Tatoo Annwali tal-Forzi Armati u The Fringe. Dan tal-aħħar huwa l-ikbar festival internazzjonali annwali ta<ref target="https://mt.wikipedia.org/wiki/L-Arti">l-arti</ref> fid-<ref target="https://mt.wikipedia.org/wiki/Id-Dinja">dinja</ref>. Fost is-siti storiċi f'Edinburgu hemm il-Kastell ta' Edinburgu, il-Palazz ta' Holyroodhouse, il-knejjes ta' St. Giles, Greyfriars u Canongate, u r-Raħal il-Ġdid Ġorġjan li nbena fis-sekli 18-19. Iċ-ċentru storiku u r-raħal il-ġdid ta' Edinburgu<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> flimkien huma mniżżla fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-13">[13]</ref></p>
Etimoloġija
<p>"Edin", l-għerq tal-isem tal-belt, joriġina minn <hi rend="italic">Eidyn</hi>, l-isem tar-reġjun bil-Kumbrijan, il-lingwa Ċeltika Brittonika li kienet tiġi mitkellma hemmhekk. It-tifsira tal-isem mhijiex magħrufa. Id-distrett ta' Eidyn kien iċċentrat fuq il-fortizza ta' Din Eidyn, il-forti fl-għolja ta' Eidyn.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Din il-fortizza jingħad li kienet tinsab fuq il-Blata tal-Kastell, li issa hija s-sit tal-Kastell ta' Edinburgu. Eidyn ġiet maħkuma mill-Angoli ta' Bernicia fis-seklu 7 u iktar 'il quddiem ġiet okkupata mill-Iskoċċiżi fis-seklu 10.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Peress li l-lingwa nbidlet għall-Ingliż Antik ta' Northumbria, li evolva fl-Iskoċċiż, il-kelma Brittonika <hi rend="italic">din</hi> f'Din Eidyn ġiet sostitwita b'<hi rend="italic">burh</hi>, u ġiet prodotta l-kelma <hi rend="italic">Edinburgu</hi>. B'mod simili, <hi rend="italic">din</hi> saret <hi rend="italic">dùn</hi> fil-Gaeliku Skoċċiż, u ġiet prodotta <hi rend="italic">Dùn Èideann</hi>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Storja
Storja bikrija
<figure><caption>Is-Siġġu ta' Arturu fl-isfond ta' Edinburgu, wieħed mill-eqdem siti fejn instabu traċċi ta' abitazzjoni umana fiż-żona.</caption></figure>
<p>L-iktar insedjament uman bikri magħruf fiż-żona ta' Edinburgu kien f'Cramond, fejn instabet evidenza ta' sit Mesolitiku datat għall-ħabta ta' 8500 <ref target="https://mt.wikipedia.org/wiki/Ante_Christum_natum">Q.K</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Instabu wkoll traċċi ta' insedjamenti ta' Żmien il-Bronż u ta' Żmien il-<ref target="https://mt.wikipedia.org/wiki/Ħadid">Ħadid</ref> fejn il-Blata tal-Kastell (bl-Ingliż: Castle Rock), is-Siġġu ta' Arturu (bl-Ingliż: Arthur's Seat), l-Għolja ta' Craiglockhart u l-Għoljiet ta' Pentland.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Meta r-<ref target="https://mt.wikipedia.org/wiki/Imperu_Ruman">Rumani</ref> waslu f'Lothian fl-aħħar tal-ewwel seklu W.K., sabu tribù Ċeltika Brittonika li rreġistraw fid-dokumenti antiki bħala l-Votadini.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Il-Votadini baqgħu fi tranżizzjoni fi ħdan ir-renju ta' <ref target="https://mt.wikipedia.org/wiki/Gododdin">Gododdin</ref> fil-<ref target="https://mt.wikipedia.org/wiki/Medjuevu">Medju Evu</ref> Bikri, u Eidyn kienet isservi bħala wieħed mid-distretti tar-renju. Matul dan il-perjodu, is-sit tal-Blata tal-Kastell, li hu maħsub li kien il-fortizza ta' Din Eidyn, feġġ bħala ċ-ċentru maġġuri tar-renju.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Il-<ref target="https://mt.wikipedia.org/wiki/Poeżija">poeżija</ref> Medjevali <hi rend="italic">Y Gododdin</hi> tiddeskrivi gwerra fejn inġemgħu bosta nies mid-dinja Brittonika f'Eidyn qabel assedju; dan jista' jkun li jiddeskrivi avveniment storiku li seħħ għall-ħabta tas-600 W.K.</p>
<figure><caption>Il-<ref target="https://mt.wikipedia.org/wiki/Monument">Monument</ref> ta' Scott</caption></figure>
<p>Fis-638, il-fortizza ta' Gododdin ġiet assedjata minn forzi li kienu leali għar-Re <ref target="https://mt.wikipedia.org/wiki/Oswald_ta'_Northumbria">Oswald ta' Northumbria</ref>, u lejn dak iż-żmien, il-kontroll ta' Lothian għadda f'idejn l-Angoli. L-influwenza tagħhom kompliet għat-tliet sekli ta' wara sa madwar id-950, meta, matul ir-renju ta' <ref target="https://mt.wikipedia.org/wiki/Indulf">Indulf</ref>, iben <ref target="https://mt.wikipedia.org/wiki/Kostantinu_II">Kostantinu II</ref>, il-"burh" (fortizza), li ssemmiet fil-<hi rend="italic">Ġrajja tal-Pitti</hi> tas-seklu 10 bħala <hi rend="italic">oppidum Eden</hi>, ġie abbandunat mill-Iskoċċiżi. Minn dak iż-żmien 'il quddiem, baqa' taħt il-ġurisdizzjoni tagħhom.</p>
<p>Il-fortizza rjali ġiet stabbilita mir-Re <ref target="https://mt.wikipedia.org/wiki/David_I">David I</ref> fil-bidu tas-seklu 12 fuq art ta' sjieda tal-Kuruna, għalkemm id-data preċiża mhijiex magħrufa. L-ewwel evidenza dokumentarja tal-fortizza Medjevali hija dokument irjali tal-ħabta tal-1124-1127, fejn ir-Re David I jagħti biċċa art fil-<hi rend="italic">burgo meo de Edenesburg</hi> lill-Pirjol ta' Dunfermline. F'nofs is-seklu 14, il-kronista Franċiż <ref target="https://mt.wikipedia.org/wiki/Jean_Froissart">Jean Froissart</ref> iddeskriviha bħala l-kapitali tal-Iskozja (madwar l-1365), u <ref target="https://mt.wikipedia.org/wiki/Ġakbu_III">Ġakbu III</ref> (1451-1488) irrefera għaliha fis-seklu 15 bħala "l-fortizza prinċipali tar-renju tagħna". Minkejja l-qerda kkawżata mill-assedju Ingliż fl-1544, ir-raħal bil-mod il-mod irkupra, u kien fil-qalba tal-avvenimenti storiċi fir-<ref target="https://mt.wikipedia.org/wiki/Riformazzjoni_Skoċċiża">Riformazzjoni Skoċċiża</ref> tas-seklu 16 u l-<ref target="https://mt.wikipedia.org/wiki/Gwerer_tal-Patt">Gwerer tal-Patt</ref> tas-<ref target="https://mt.wikipedia.org/wiki/Seklu_XVII">seklu 17</ref>.</p>
Seklu 17
<figure><caption>Edinburgu fis-seklu 17</caption></figure>
<p>Fl-1603, ir-Re <ref target="https://mt.wikipedia.org/wiki/Ġakbu_VI">Ġakbu VI</ref> tal-Iskozja kien is-suċċessur fuq it-tron Ingliż, u għaqqad il-kuruni tal-Iskozja u tal-Ingilterra f'unjoni personali magħrufa bħala l-<ref target="https://mt.wikipedia.org/wiki/Unjoni_tal-Kuruni">Unjoni tal-Kuruni</ref>, għalkemm l-Iskozja baqgħet renju separat, fl-aspett l-oħra kollha. Fl-1638, ir-Re <ref target="https://mt.wikipedia.org/wiki/Karlu_I">Karlu I</ref> pprova jdaħħal forom tal-<ref target="https://mt.wikipedia.org/wiki/Knisja_Anglikana">Knisja Anglikana</ref> fl-Iskozja u ntlaqa' minn oppożizzjoni qalila mill-Presbiteri li laħqet il-qofol tagħha fil-kunflitti tal-<ref target="https://mt.wikipedia.org/wiki/Gwerer_tat-Tliet_Renji">Gwerer tat-Tliet Renji</ref>. L-appoġġ Skoċċiż sussegwenti biex <ref target="https://mt.wikipedia.org/wiki/Charles_Stuart">Charles Stuart</ref> jerġa' jitqiegħed fuq it-tron tal-Ingilterra rriżultaw fl-okkupazzjoni ta' Edinburgu mill-forzi tal-Commonwealth tal-Ingilterra ta' <ref target="https://mt.wikipedia.org/wiki/Oliver_Cromwell">Oliver Cromwell</ref> – l-Armata tal-Mudell il-Ġdid – fl-1650.</p>
<p>Fis-seklu 17, il-konfini ta' Edinburgu kienu għadhom definiti mis-swar difensivi tal-belt. B'riżultat ta' dan, il-popolazzjoni dejjem tikber tal-belt ġiet moqdija billi żdied l-għoli tal-binjiet residenzjali b'filati addizzjonali. Binjiet bi 11-il sular jew iktar kienu xi ħaġa komuni, u ġew deskritti bħala l-pijunieri tal-iskyscrapers moderni. Il-biċċa l-kbira ta' dawn l-istrutturi antiki ġew sostitwiti bil-binjiet prevalentement Vittorjani li għad hemm sa llum fiċ-ċentru storiku jew il-Belt l-Antika. Fl-1611, att tal-Parlament ħoloq il-Kuntistabbli Għoljin ta' Edinburgu biex iżommu l-ordni fil-belt. Huwa maħsub li dawn x'aktarx huma l-eqdem forza statutorja tal-pulizija fid-dinja.</p>
Seklu 18
<figure><caption><ref target="https://mt.wikipedia.org/wiki/Pittura">Pittura</ref> ta' Edinburgu bil-<ref target="https://mt.wikipedia.org/wiki/Katidral">Katidral</ref> ta' San Giles fl-isfond fl-aħħar tas-seklu 18</caption></figure>
<p>Wara t-<ref target="https://mt.wikipedia.org/wiki/Trattat_tal-Unjoni">Trattat tal-Unjoni</ref> fl-1706, the Parlamenti tal-Ingilterra u tal-Iskozja għaddew l-Atti tal-Unjoni fl-1706 u fl-1707 rispettivament, u għaqdu ż-żewġ renji fir-Renju tal-Gran Brittanja effettivament mill-1 ta' Mejju 1707. B'konsegwenza ta' dan, il-Parlament tal-Iskozja sar ħaġa waħda mal-Parlament tal-Ingilterra biex jissawwar il-Parlament tal-Gran Brittanja, li kien jiltaqa' f'<ref target="https://mt.wikipedia.org/wiki/Westminster">Westminster</ref> f'<ref target="https://mt.wikipedia.org/wiki/Londra">Londra</ref>. L-Unjoni ġiet opposta minn ħafna Skoċċiżi, u dan irriżulta f'irvelli fil-belt.</p>
<p>Sal-ewwel nofs tas-seklu 18, Edinburgu ġiet deskritta bħala waħda mill-iktar bliet b'popolazzjoni densa, iffullati u mhux iġjeniċi fl-<ref target="https://mt.wikipedia.org/wiki/Ewropa">Ewropa</ref>. Il-viżitaturi kien jistagħġbu mill-fatt li d-diversi klassijiet soċjali kienu jikkondividu l-istess spazju urban, u saħansitra jgħixu fl-istess binjiet xi kultant; għalkemm xorta kien hemm xi forma ta' segregazzjoni soċjali, fejn tal-ħwienet u n-negozjanti kienu jgħixu l-iktar fil-kantini jew fil-kmamar tal-bejt b'kera rħisa, filwaqt li l-klassijiet <ref target="https://mt.wikipedia.org/wiki/Professjoni">professjonali</ref> iktar għonja kienu jgħixu fis-sulari tan-nofs li kienu jiswew l-iktar flus.</p>
<p>Matul ir-rewwixta Ġakobita tal-1745, Edinburgu għal żmien qasir kienet okkupata mill-"Armata tal-Highlands" Ġakobita qabel l-avvanzar tagħha fl-Ingilterra. Wara t-telfa eventwali li ġarrbet f'Culloden, kien hemm perjodu ta' alternanza bejn tpattijiet u ta' paċifikazzjoni, diretti l-iktar lejn il-klans ribellużi. F'Edinburgu, il-Kunsill tal-Belt, li kien ħerqan biex jemula lil Londra u jagħti bidu għat-titjib u għall-espansjoni tal-belt lejn it-Tramuntana tal-kastell, afferma mill-ġdid it-twemmin tiegħu fl-Unjoni u l-lealtà lejn il-monarka ta' <ref target="https://mt.wikipedia.org/wiki/Hannover">Hannover</ref>, <ref target="https://mt.wikipedia.org/wiki/Ġorġ_III">Ġorġ III</ref>, permezz tal-għażla tal-ismijiet tat-toroq tar-Raħal il-Ġdid: pereżempju, Triq il-Ward (bl-Ingliż: Rose Street) u Triq ix-Xtieli Mxewkin (bl-Ingliż: Thistle Street); u għall-familja rjali, Triq Ġorġ (bl-Ingliż: George Street), Triq ir-Reġina (bl-Ingliż: Queen Street), Triq Hannover (bl-Ingliż: Hanover Street), Triq Federiku (bl-Ingliż: Frederick Street) u Triq il-Prinċpijiet (bl-Ingliż: Princes Street) bħala ġieħ għaż-żewġt itfal tar-Re Ġorġ.</p>
<figure><caption>Ritratt tal-Kastell ta' Edinburgu mis-Suq tal-Ħaxix meħud minn <ref target="https://mt.wikipedia.org/wiki/George_Washington_Wilson">George Washington Wilson</ref> fl-1865</caption></figure>
<p>Fit-tieni nofs tas-seklu, il-belt kienet fil-qalba tal-Illuminiżmu Skoċċiż, meta ħassieba bħal <ref target="https://mt.wikipedia.org/wiki/David_Hume">David Hume</ref>, <ref target="https://mt.wikipedia.org/wiki/Adam_Smith">Adam Smith</ref>, <ref target="https://mt.wikipedia.org/wiki/James_Hutton">James Hutton</ref> u <ref target="https://mt.wikipedia.org/wiki/Joseph_Black">Joseph Black</ref> kienu persuni familjari fit-toroq tal-belt. Edinburgu saret ċentru intellettwali maġġuri, u b'hekk kienet magħrufa wkoll bil-laqam "<ref target="https://mt.wikipedia.org/wiki/Ateni">Ateni</ref> tat-Tramuntana", minħabba l-bosta binjiet Neo-klassiċi tagħha u r-reputazzjoni li kellha għall-apprendiment u għat-tagħlim, li kienet tfakkar f'Ateni tal-qedem. Fir-rumanz tas-seklu 18 <hi rend="italic">The Expedition of Humphry Clinker</hi> (bil-<ref target="https://mt.wikipedia.org/wiki/Lingwa_Maltija">Malti</ref>: L-Ispedizzjoni ta' Humphry Clinker) ta' <ref target="https://mt.wikipedia.org/wiki/Tobias_Smollett">Tobias Smollett</ref>, karattru jiddeskrivi lil Edinburgu bħala "art għammiela ta' ġenji". Edinburgu kienet ukoll ċentru maġġuri għall-bejgħ tal-kotba Skoċċiżi. Il-bejjiegħ tal-kotba ta' suċċess f'Londra, <ref target="https://mt.wikipedia.org/wiki/Andrew_Millar">Andrew Millar</ref>, għamel apprendistat lil <ref target="https://mt.wikipedia.org/wiki/James_McEuen">James McEuen</ref>.</p>
<p>Mis-snin 70 tas-seklu 18 'il quddiem, il-klassijiet professjonali u tan-negozju ma baqgħux jgħixu fir-Raħal l-Antik u minflok marru jgħixu f'residenzi iktar eleganti għal "familja waħda" fir-Raħal il-Ġdid. Din kienet migrazzjoni li bidlet il-karattru soċjali tal-belt ta' taħt fuq. Skont l-ewwel storiku li kiteb dwar dan l-iżvilupp, "l-Unità tas-sentiment soċjali kienet wirt ta' valur kbir fir-Raħal l-Antik ta' Edinburgu, u l-fatt li għebet ġie mmaqdar sew".</p>
Sekli 19 u 20
<figure><caption>Ritratt ta' Edinburgu mill-ajru fl-1920</caption></figure>
<p>Minkejja għajdut bla bażi li kien jgħid il-kontra ta' dan, Edinburgu saret ċentru industrijali bl-industriji tradizzjonali tagħha tal-istamperiji, tal-birreriji, u tad-distilleriji li baqgħu jikbru sas-seklu 19. Barra minn hekk, issieħbu industriji oħra bħall-produzzjoni tal-lastiku, l-inġinerija u oħrajn. Sal-1821, Edinburgu saret it-tieni l-iktar belt kbira fl-Iskozja wara <ref target="https://mt.wikipedia.org/wiki/Glasgow">Glasgow</ref>. Iċ-ċentru tal-belt bejn Triq il-Prinċpijiet u Triq Ġorġ saret distrett kummerċjali ewlieni u bil-ħwienet, żvilupp li ġie parzjalment xprunat mill-wasla tal-linji ferrovjarji fis-snin 40 tas-seklu 19. Ir-Raħal l-Antik kulma jmur ġie mitluq iktar, u xejn inqas minn "mandraġġ" iffullat b'rati għoljin ta' mortalità. It-titjib li twettaq taħt il-Lord Provost <ref target="https://mt.wikipedia.org/wiki/William_Chambers">William Chambers</ref> fis-snin 60 tas-seklu 19 witta t-triq għat-trasformazzjoni taż-żona fir-Raħal l-Antik prevalentement Vittorjan kif inhu llum. Sar iktar titjib fil-bidu tas-seklu 20 bħala riżultat tax-xogħol ta' <ref target="https://mt.wikipedia.org/wiki/Patrick_Geddes">Patrick Geddes</ref>, iżda l-istaġnar ekonomiku relattiv matul iż-żewġ gwerer dinjin u wara wassal biex ir-Raħal l-Antik reġa' qabad it-triq tan-niżla, sakemm it-tneħħija tal-"mandraġġ" fis-snin 60 u 70 tas-seklu 20 ma bdietx tagħmel tajjeb għal dan il-proċess. L-iżviluppi tal-binjiet universitarji li ttrasformaw iż-żoni tal-Pjazza ta' Ġorġ (bl-Ingliż: George Square) u ta' Potterrow kienu kontroversjali ferm.</p>
<figure><caption>Il-Mil Irjali (bl-Ingliż: Royal Mile) huwa għadd ta' toroq dritti waħda wara l-oħra li jiffurmaw it-triq prinċipali fir-Raħal l-Antik ta' Edinburgu. </caption></figure>
<p>Mis-snin 90 tas-seklu 20, "distrett finanzjarju" ġdid, inkluż iċ-Ċentru tal-Konferenzi Internazzjonali ta' Edinburgu, kiber l-iktar fuq proprjetà mġarrfa tal-linji ferrovjarji fil-Punent tal-kastell sa Fountainbridge, subborg industrijali mitluq tas-seklu 19 li għadda minn bidla radikali mis-snin 80 tas-seklu 20 bl-għeluq tal-istabbilimenti industrijali u tal-birreriji. Dan l-iżvilupp kontinwu ppermetta lil Edinburgu żżomm il-post tagħha bħala t-tieni l-ikbar ċentru finanzjarju u amministrattiv tar-Renju Unit wara Londra. Is-servizzi finanzjarji issa jirrappreżentaw terz tal-ispazju kummerċjali bl-uffiċini fil-belt. L-iżvilupp tal-Park ta' Edinburgu (bl-Ingliż: Edinburgh Park), park kummerċjali u teknoloġiku ġdid ta' 38 akru (15 ha), erba' mili (6 km) fil-Punent taċ-ċentru tal-belt, ikkontribwixxa wkoll għall-istrateġija tal-Kunsill Distrettwali biex ikun hemm riġenerazzjoni ekonomika maġġuri.</p>
<p>Fl-1998, l-Att dwar l-Iskozja, li daħal fis-seħħ is-sena ta' wara, stabbilixxa Parlament Skoċċiż devolut u Eżekuttiv Skoċċiż (li sar magħruf bħala l-Gvern Skoċċiż minn Settembru 2007). It-tnejn għandhom is-sede tagħhom f'Edinburgu, u huma responsabbli għall-iggvernar tal-Iskozja, filwaqt li materji riżervati bħad-difiża, l-affarijiet barranin u xi elementi tat-taxxa fuq l-introjtu huma responsabbiltà tal-Parlament tar-Renju Unit f'Londra.</p>
Sit ta' Wirt Dinji
<figure><caption>Il-Kastell ta' Edinburgu</caption></figure>
<p>Ir-Raħal l-Antik u r-Raħal il-Ġdid ta' Edinburgu ġew iddeżinjati bħala Sit ta' Wirt Dinji tal-UNESCO fl-1995.<ref target="https://mt.wikipedia.org/wiki/Il-Paġna_prinċipali#cite_note-:0-13">[13]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: <hi rend="bold">il-kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-13">[13]</ref></p>
Ġeografija
Pajsaġġ urban
<figure><caption>Veduta panoramika ta' Edinburgu mill-Għolja ta' Blackford</caption></figure>
<figure><caption>Veduta panoramika tal-belt mill-Kastell ta' Edinburgu</caption></figure>
<figure><caption>Veduta panormaika tar-Raħal l-Antik ta' Edinburgu</caption></figure>
Klima


<list type="ordered"><item><hi rend="bold">^</hi> L-istazzjon tat-tbassir tat-temp jinsab 0.9 mili (1.4 km) miċ-ċentru tal-belt ta' Edinburgu.</item>
<item><hi rend="bold">^</hi> L-istazzjoni tat-tbassir tat-temp jinsab 5.9 mili (9.5 km) miċ-ċentru tal-belt ta' Edinburgu.</item></list>
Demografija


<p>Il-proporzjon ta' nies imwielda 'l barra mir-Renju Unit kien 15.9% meta mqabbel ma' 8% fl-2001.</p>
<figure><caption>Mappa tad-densità tal-popolazzjoni f'Edinburgu skont iċ-ċensiment tal-2011</caption></figure>


Relazzjonijiet internazzjonali
Ġemellaġġi
<p>Il-Belt ta' Edinburgu daħlet f'16-il arranġament ta' ġemellaġġ jew sħubija ta' ħbiberija mill-1954 'l hawn.</p>
</text></body></html>