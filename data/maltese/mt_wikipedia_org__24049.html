<html><body><text id="wikipedia_mt_wikipedia_org__24049.html" ns="0" revid="270678" sourceurl="https://mt.wikipedia.org/wiki/Peppi_Azzopardi" title="Peppi Azzopardi" type="wikipedia">Peppi Azzopardi
<p><hi rend="bold">Peppi Azzopardi</hi> (25 ta' Awwissu, 1959), magħruf ukoll bħala <hi rend="bold">Joe Azzopardi</hi>, huwa personalità televiżiva Maltija. Huwa magħruf l-aktar għall-programm popolari <ref target="https://mt.wikipedia.org/wiki/Xarabank">Xarabank</ref>, li kien jixxandar kull nhar ta' Ġimgħa fuq TVM bejn l-1997 u l-2020. </p>
Studju
<p>Ħa l-edukazzjoni tiegħu fil-Kulleġġ Santu Wistin, fl-iMTADA u ġab diplomi fil-ġurnaliżmu, komunikazzjoni u xjenza politika mill-Università ta' Malta. Għamel xi snin għalliem fil-Kulleġġ Santu Wistin.</p>
Politika
<p>Fis-snin tmenin kien attivist tal-grupp "Tan-Numri".</p>
<p>Kien ko-fundatur ta' <ref target="https://mt.wikipedia.org/wiki/Alternattiva_Demokratika">Alternattiva Demokratika</ref> qabel ma din saret partit politiku.</p>
Televixin
<p>Kien l-awtur u producer is-sensiela televiżiva satirika "Aħn'aħna jew m'aħniex?" fuq TVM fl-1988.</p>
<p>Fil-bidu tas-snin disgħin, ippreżenta fuq TVM il-programmi "Bir-Rispett kollu" u "Rasimbras" li fihom kien jintervista diversi personaġġi Maltin.</p>
<p>F'April 1997, beda jippreżenta Xarabank mit-Teatru tal-Università. Wara xi żmien beda jsejjaħ lilu nnifsu "Peppi" flok Joe. Peppi Azzopardi sar magħruf għall-ġestwalità tiegħu u l-frażijiet li jirrepeti spiss: "Kif tista' ma ċċempilx?", "Ċemplu 21249200 biex tibbukjaw post fis-sala" u "Fil-qosor jekk jogħġbok".</p>
<p>Jippreżenta wkoll L-Istrina, programm l-għada tal-Milied li jixxandar fuq it-tliet stazzjonijiet ewlenin tat-televiżjoni Maltija. </p>
<p>Azzopardi huwa wkoll ko-fundatur tal-kumpanija ta' produzzjoni televiżiva "Where's Everybody".</p>
Awtur
<p>Kiteb "Fwawar", ġabra ta' poeżiji fl-1994 u kien jikkontribwixxi b'diversi artikli fil-ġurnali.</p>
Ħajja Personali
<p>Huwa miżżewweġ lil Mandy Micallef Grimaud u għandhom tifel, Xandru.</p>
</text></body></html>