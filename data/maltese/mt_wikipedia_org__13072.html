<html><body><text id="wikipedia_mt_wikipedia_org__13072.html" ns="0" revid="238830" sourceurl="https://mt.wikipedia.org/wiki/Grupp_F_tat-Tazza_tad-Dinja_tal-Futbol_2006" title="Grupp F tat-Tazza tad-Dinja tal-Futbol 2006" type="wikipedia">Grupp F tat-Tazza tad-Dinja tal-Futbol 2006
<p><hi rend="bold">Grupp F tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-Futbol 2006</ref></hi> li saret fil-<ref target="https://mt.wikipedia.org/wiki/Ġermanja">Ġermanja</ref>, kien jikkonsisti minn erba' timijiet. Il-logħob minn dan il-grupp sar bejn it-12 ta' Ġunju u t-22 ta' Ġunju 2006. Il-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> rebħu l-grupp, u avvanzaw għat-tieni taqsima tal-logħba, flimkien li magħhom ingħaqdu l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref>. Il-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref> kellhom ibaxxu rashom hekk kif sfaw eliminati.</p>
<figure><caption>Dehra tal-<ref target="https://mt.wikipedia.org/wiki/Stadju_Olimpiku_ta'_Berlin">Olympiastadion</ref> ta' <ref target="https://mt.wikipedia.org/wiki/Berlin">Berlin</ref> matul il-konfront bejn il-<ref target="https://mt.wikipedia.org/wiki/Il-Paġna_prinċipali#Brażil_vs_Kroazja">Brażil u l-Kroazja</ref></caption></figure>
<p>Il-Brażil laħqu l-fażi finali tat-Tazza tad-Dinja konxji li kienu fost il-favoriti netti li jerġgħu jakkwistaw t-Tazza tad-Dinja għat-tieni darba konsekuttiva, wara kampanja ta' kwalifikazzjoni mill-aqwa akkumpanjata minn staġun mill-aqwa għal <ref target="https://mt.wikipedia.org/wiki/Ronaldinho">Ronaldinho</ref>. Il-Kroazja, għas-suċċess li kellha fil-kompetizzjonijiet preċedenti u l-pożizzjoni tagħha fil-quċċata tal-klassifika tal-grupp ta' kwalifikazzjoni quddiem l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>, kienet il-favorita li ssib post fit-tieni taqsima permezz tat-tieni post fil-grupp. Il-Ġappun kienu dawk li kellhom ix-xewqa li jerġgħu jirrepetu l-istess passi li għamlu fl-<ref target="https://mt.wikipedia.org/wiki/Tazza_tad-Dinja_tal-Futbol_2002">edizzjoni preċedenti</ref> fejn f'dik is-sena kienu waslu sal-aħħar taqsima, waqt li l-Awstralja kienet qed tagħmel l-istorja meta reġgħet dehret f'din il-kompetizzjoni wara assenza ta' 32 sena.</p>
<p>Fl-ewwel partita tal-Brażil, it-tim wera livell ta' prestazzjoni baxxa, bid-detenturi ta' dan it-titlu juru nuqqas ta' sforz bid-difiża Kroata jirnexxielha tannulla kwalunkwe avvanz magħmul minn <ref target="https://mt.wikipedia.org/wiki/Ronaldinho">Ronaldinho</ref> u <ref target="https://mt.wikipedia.org/wiki/Ronaldo">Ronaldo</ref>. Minkejja li <ref target="https://mt.wikipedia.org/wiki/Kaká">Kaká</ref> ħareġ bil-gowl rebbieħ fl-44 minuta, ħafna kienu li ddubbitaw fuq il-prestazzjoni Brażiljana speċjalment fuq Ronaldo u l-prestazzjoni tiegħu, b'ħafna jikkritaw bil-qawwi lill-plejer għan-nuqqas ta' impenn li wera. Il-partita bejn l-Awstralja u l-Ġappun, rat lit-tim Ġappuniż jieħu l-vantaġġ b'gowl kontroversjali ta' <ref target="https://mt.wikipedia.org/wiki/Shunsuke_Nakamura">Shunsuke Nakamura</ref> fis-26 minuta, meta l-plejers Awstraljani pprotestaw li <ref target="https://mt.wikipedia.org/wiki/Naohiro_Takahara">Naohiro Takahara</ref> tellef lill-gowler <ref target="https://mt.wikipedia.org/wiki/Mark_Schwarzer">Mark Schwarzer</ref> milli jilqa' l-ballun. Madanakollu, doppjetta tas-soltu Tim Cahill u John Aloisi fit-tieni taqsima kienu biżżejjed biex taw rebħa lill-Awstraljani bl-iskor ta' 3–1. Dawn il-gowls kienu l-ewwel gowls tal-Awstralja fl-istorja tagħhom fit-Tazza tad-Dinja. B'hekk is-<hi rend="italic">Socceroos</hi> kisbu l-ewwel rebħa fit-Tazza tad-Dinja.</p>
<p>Konxji mill-bżonn li kellhom jiksbu xi punti kontra l-hekk mistħoqq l-aqwa tim tal-grupp, l-Awstralja ħarġet b'saħħitha kontra l-Brażil. Minkejja li l-Brażil kienu ta' aktar kwalità mit-tim Oċean, dan ma kienx rifless fuq il-grawnd. Madanakollu, in-nuqqas ta' esperjenza li l-Awstraljani kienu jħaddnu għal manifestazzjoni bħal din swiethom qares f'dan il-konfront. Il-Brażil marru minn fuq grazzi għal doppjetta ta' <ref target="https://mt.wikipedia.org/wiki/Adriano_Leite_Ribeiro">Adriano</ref> u tas-sostitut <ref target="https://mt.wikipedia.org/wiki/Frederico_Chaves_Guedes">Fred</ref>, biex ħarġu rebbieħa 3–0 u assiguraw il-passaġġ għat-tieni taqsima. Il-Kroazja u l-Ġappun, min-naħa l-oħra, kellhom bżonn rebħa biex iżommu l-aspirazzjonijiet tagħhom għolja biex jilħqu 'l-Awstralja. Madanakollu, din il-partita spiċċat f'pari deludenti ta' mingħajr gowls.</p>
<p>Fl-aħħar partita tal-grupp, il-Ġappun lagħbu kontra l-Brażil. Minkejja li fit-teorija l-Ġappuniżi xorta kienu għadhom fiċ-ċans li jikkwalifikaw, fil-verità kellha tkun wirja impekabbli biex jinnulifikaw l-isfida tal-Brażil. B'sorpriża, Keiji Tamada fetaħ l-iskor għall-Ġappuniżi fl-34 minuta. Il-Brażil, li kienu għadhom iżommu r-rekord ta' disa' partiti mingħajr telfa fil-fażi finali tal-kompetizzjoni (bl-aħħar telfa tmur lura fil-finali tat-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref> kontra <ref target="https://mt.wikipedia.org/wiki/Tim_nazjonali_tal-futbol_ta'_Franza">Franza</ref>), irrispondu għal dan il-gowl bla mistenni, meta l-ħafna kritikat <ref target="https://mt.wikipedia.org/wiki/Ronaldo">Ronaldo</ref> sikket 'il kritiċi tiegħu billi skorja l-gowl tal-pari. Dan il-gowl fisser ukoll li Ronaldo ħa post 'il leġġendarju <ref target="https://mt.wikipedia.org/wiki/Pelé">Pelé</ref> fil-klassifika tal-aqwa skorers mat-tim nazzjonali Brażiljan f'dan it-turnew. <ref target="https://mt.wikipedia.org/wiki/Juninho_Pernambucano">Juninho Pernambucano</ref> u <ref target="https://mt.wikipedia.org/wiki/Gilberto_da_Silva_Melo">Gilberto</ref>  tefgħu lill-Brażil fil-vantaġġ, u Ronaldo żied ir-raba' u l-aħħar gowl tal-konfront, b'dan il-gowl skorjat fil-81 minuta, jagħmlu l-iktar skorer prolifiku fl-istorja ta' dan it-turnew fejn ugwalja r-rekord tal-Ġermaniż <ref target="https://mt.wikipedia.org/wiki/Gerd_Müller">Gerd Müller</ref>.</p>
<p>Il-partita l-oħra offriet aktar emozzjonijiet, bl-Awstralja u l-Kroazja jiġġieldu għall-aħħar post disponibbli għat-tieni taqsima. Bl-aqwa logħob ikun provdut mill-Balkaniċi, ma kinitx sorpriża li wara żewġ minuti <ref target="https://mt.wikipedia.org/wiki/Darijo_Srna">Darijo Srna</ref> fetaħ l-iskor għall-Kroati. <ref target="https://mt.wikipedia.org/wiki/Craig_Moore">Craig Moore</ref> irnexxielu jġib parità fl-iskor wara 38 minuta. Fit-tieni taqsima, il-kaptan tal-Kroazja <ref target="https://mt.wikipedia.org/wiki/Niko_Kovač">Niko Kovač</ref> reġa' poġġa fil-vantaġġ lit-tim tiegħu, b'gowl li wasal fis-57 minuta. Hekk kif bdew jgħaddu l-minuti, il-partita bdiet issir aktar vjolenti bir-referi Ingliż <ref target="https://mt.wikipedia.org/wiki/Graham_Poll">Graham Poll</ref> juri t-tieni karta safra (u b'hekk karta ħamra finali) lill-Kroat <ref target="https://mt.wikipedia.org/wiki/Dario_Šimić">Dario Šimić</ref> u lill-Awstraljan <ref target="https://mt.wikipedia.org/wiki/Brett_Emerton">Brett Emerton</ref> fil-85 u fis-87 minuta, rispettivament. Hekk kif deher li kienu se tkun il-Kroazja li tkompli l-avventura f'din il-kompetizzjoni, <ref target="https://mt.wikipedia.org/wiki/Harry_Kewell">Harry Kewell</ref> skorja għall-Awstralja u kiseb il-pari ta' 2–2. Fl-aħħar istanti tal-partita, seħħ fatt stramb fejn fid-90 minuta Graham Poll wera t-tieni karta safra lil <ref target="https://mt.wikipedia.org/wiki/Josip_Šimunić">Josip Šimunić</ref>. Hekk kif kellu diġà karta safra li ngħatatlu fil-61 minuta, skont ir-regoli tal-<ref target="https://mt.wikipedia.org/wiki/FIFA">FIFA</ref> dan kellu jħalli l-grawnd, imma r-referi ma weriex il-karta l-ħamra, u Šimunić kompla jilgħab sa tliet minuti wara meta fl-aħħar Poll wrielu t-tielet karta safra u finalment ingħata l-karta l-ħamra. B'riżultat ta' dan, il-FIFA issospendiet lil Graham Poll għall-kumplament tat-turnew. Finalment, il-partiti ntemmet bl-Awstraljani jilħqu għall-ewwel darba fl-istorja tagħhom il-fażi tal-aħħar sittax.</p>




























Ħoloq esterni
<list type="unordered"><item><ref target="http://www.fifa.com/worldcup/archive/germany2006/index.html">Sit uffiċjali tat-Tazza tad-Dinja tal-Futbol 2006</ref></item></list>
</text></body></html>