<html><body><text id="wikipedia_mt_wikipedia_org__7815.html" ns="0" revid="249573" sourceurl="https://mt.wikipedia.org/wiki/Chris_Eagles" title="Chris Eagles" type="wikipedia">Chris Eagles
<p><hi rend="bold">Christopher Mark Eagles</hi> (<ref target="https://mt.wikipedia.org/wiki/Hemel_Hempstead">Hemel Hempstead</ref>, <ref target="https://mt.wikipedia.org/wiki/19_ta'_Novembru">19 ta' Novembru</ref> <ref target="https://mt.wikipedia.org/wiki/1985">1985</ref>) hu plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li attwalment jilgħab ma' <ref target="https://mt.wikipedia.org/wiki/Ross_County_FC">Ross County</ref> fl-<ref target="https://mt.wikipedia.org/wiki/Skozja">Iskozja</ref>.</p>
Karriera
Bidu tal-karriera
<p>Oriġinarjament, Eagles kien parti mis-sistema ġovanili ta' <ref target="https://mt.wikipedia.org/wiki/Watford_FC">Watford</ref>, fejn fl-età tenera ta' erbatax-il sena hu ngħaqad mal-akkademja ta' <ref target="https://mt.wikipedia.org/wiki/Manchester_United_FC">Manchester United</ref>.</p>
Manchester United
<p>Eagles iddebutta mal-ewwel tim fit-28 ta' Ottubru 2003 bħala sostitut fit-tieni taqsima għal <ref target="https://mt.wikipedia.org/wiki/Kieran_Richardson">Kieran Richardson</ref> fil-ħin supplementari kontra <ref target="https://mt.wikipedia.org/wiki/Leeds_United_FC">Leeds United</ref> fil-kompetizzjoni tal-<ref target="https://mt.wikipedia.org/wiki/League_Cup">League Cup</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Eagles ġie msellef lil <ref target="https://mt.wikipedia.org/wiki/Watford_FC">Watford</ref> fil-21 ta' Jannar 2005, fejn irnexxielu jagħmel tlettax-il apparenza u skorja gowl wieħed. Hu kien ukoll misluf lil <ref target="https://mt.wikipedia.org/wiki/Sheffield_Wednesday_FC">Sheffield Wednesday</ref> għall-ewwel nofs tal-istaġun 2005–06 fejn skorja l-ewwel gowl għal Sheffield Wednesday fid-derby kontra <ref target="https://mt.wikipedia.org/wiki/Leeds_United_FC">Leeds United</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Hu temm il-perjodu ta' self b'total ta' tliet gowls.</p>
<p>Fis-6 ta' Jannar 2006, Eagles kien misluf għal darb'oħra lil Watford, fejn iddebutta kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref> fl-<ref target="https://mt.wikipedia.org/wiki/FA_Cup">FA Cup</ref>, fejn il-"Hornets" tilfu 3–0. Fl-ewwel apparenza fil-kampjonat għal Watford kontra <ref target="https://mt.wikipedia.org/wiki/Stoke_City_FC">Stoke City</ref>, hu skorja l-unika gowl għal Watford f'dik il-logħba. Il-gowl rebbieħ fir-rebħa ta' 1–0 kontra <ref target="https://mt.wikipedia.org/wiki/Brighton_&amp;_Hove_Albion_FC">Brighton &amp; Hove Albion</ref> fit-18 ta' Frar li kien minn madwar 45 metru (kważi mil-linja tan-nofs) — li jixbah ħafna l-gowl ta' <ref target="https://mt.wikipedia.org/wiki/David_Beckham">David Beckham</ref> għal Manchester United kontra <ref target="https://mt.wikipedia.org/wiki/Wimbledon_FC">Wimbledon</ref> madwar għaxar snin qabel — tah l-unur tal-aktar gowl prestiġjuż tal-klabb f'dak l-istaġun.</p>
<p>Minkejja li kien hemm nuqqas ta' midfilders fil-klabb, fil-31 ta' Awissu 2006, Eagles qabel li jagħmel erba' xhur taħt self mat-tim <ref target="https://mt.wikipedia.org/wiki/Olanda">Olandiż</ref> ta' <ref target="https://mt.wikipedia.org/wiki/NEC_Nijmegen">NEC Nijmegen</ref>, biex jikseb aktar esperjenza.</p>
<p>Fil-21 ta' Diċembru 2006, Eagles iddeċieda li jirritorna lura lejn Manchester United wara li kien qed ibati biex ikun plejer regulari mat-tim ta' NEC Nijmegen.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Hu għamel biss 11-il apparenza għal NEC, bil-maġġoranza jkunu bħala sostitut. Fit-13 ta' Marzu 2007, Eagles daħal fit-tieni taqsima għal United f'logħba ta' esebizzjoni f'<ref target="https://mt.wikipedia.org/wiki/Old_Trafford">Old Trafford</ref> kontra Europe XI ta' <ref target="https://mt.wikipedia.org/wiki/Marcello_Lippi">Marcello Lippi</ref>.</p>
<p>Fit-28 ta' April 2007, Eagles skorja l-ewwel gowl mal-ewwel tim (fit-93 minuta) għal United fir-rebħa ta' 4-2 kontra <ref target="https://mt.wikipedia.org/wiki/Everton_FC">Everton</ref> wara li daħal bħala sostitut fil-logħba tal-<ref target="https://mt.wikipedia.org/wiki/Premier_League">Premier League</ref>. Din ir-rebħa tat vantaġġ ta' ħames punti f'ras il-klassifika. Fl-20 ta' Lulju 2007, matul sett ta' logħob ta' ħbiberija li saru fl-<ref target="https://mt.wikipedia.org/wiki/Asja">Asja</ref> bħala preparamenti għall-istaġun li jmiss, hu skorja għal United kontra <ref target="https://mt.wikipedia.org/wiki/FC_Seoul">FC Seoul</ref>. Erbat ijiem wara, hu skorja wkoll gowl spettakulari minn madwar 30 metru kontra <ref target="https://mt.wikipedia.org/wiki/Shenzhen_Shangqingying">Shenzhen FC</ref>, fejn b'hekk skorja 3 gowls f'5 logħbiet. Fil-partiti li ntlagħbu ta' qabel l-istaġun, Eagles skorja gowl ieħor fejn dan kien il-gowl li kiseb il-pari ta' 1-1 kontra <ref target="https://mt.wikipedia.org/wiki/Kaiser_Chiefs_FC">Kaiser Chiefs</ref>. Hu beda wkoll mal-ewwel ħdax fil-partita tal-pre-staġun kontra <ref target="https://mt.wikipedia.org/wiki/Portsmouth_FC">Portsmouth</ref> fin-<ref target="https://mt.wikipedia.org/wiki/Niġerja">Niġerja</ref>, fejn skorja l-gowl tal-ftuħ għal United.</p>
Burnley
<p>Fid-29 ta' Lulju 2008, Eagles iffirma kuntratt ta' tliet snin ma' <ref target="https://mt.wikipedia.org/wiki/Burnley_FC">Burnley</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Id-debutt tiegħu wasal kontra <ref target="https://mt.wikipedia.org/wiki/Sheffield_Wednesday_FC">Sheffield Wednesday</ref> fid-9 ta' Awwissu 2008. Ma' Burnley irnexxielu jirbaħ lura l-promozzjoni lejn il-<ref target="https://mt.wikipedia.org/wiki/Premier_League">Premier League</ref>.</p>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=36690">Il-Paġna prinċipali</ref> fuq Soccerbase</item></list>
</text></body></html>