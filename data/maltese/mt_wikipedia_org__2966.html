<html><body><text id="wikipedia_mt_wikipedia_org__2966.html" ns="0" revid="267950" sourceurl="https://mt.wikipedia.org/wiki/Norbert_Bu%C4%A1eja" title="Norbert Buġeja" type="wikipedia">Norbert Buġeja

<figure><caption>Norbert Bugeja</caption></figure>
<p><hi rend="bold">Norbert Bugeja</hi> twieled is-<ref target="https://mt.wikipedia.org/wiki/Siġġiewi">Siġġiewi</ref> fl-1980. Huwa għallem il-letteratura Ingliża u l-kritika letterarja fil-<ref target="https://mt.wikipedia.org/wiki/Kulleġġ_Ġan_Franġisk_Abela">Kulleġġ Ġan Franġisk Abela</ref> ta' l-<ref target="https://mt.wikipedia.org/wiki/Università_ta'_Malta">Università ta' Malta</ref> u ħadem bħala <ref target="https://mt.wikipedia.org/wiki/Ġurnalist">ġurnalist</ref>. Kiteb il-lirika għal diversi kanzunetti tal-grupp <ref target="https://mt.wikipedia.org/wiki/Etnika">Etnika</ref> u kien attiv fl-organizzazzjoni kulturali <ref target="https://mt.wikipedia.org/wiki/Inizjamed">Inizjamed</ref> sa mill-bidunett taghha. Għal ħames snin kien l-editur letterarju tal-gazzetta IL-GENSillum.</p>
<p>Ix-xogħlijiet letterarji tiegħu kisbu popolarità fost il-ġenerazzjoni żagħżugħa ta' qarrejja Maltin u dehru f'għadd ta' antoloġiji, ġabriet, ġurnali letterarji (fosthom 'Cadences', ġurnal letterarju ta' l-<ref target="https://mt.wikipedia.org/wiki/Università_ta'_Ċipru">Università ta' Ċipru</ref>) u programmi tar-radju u t-televiżjoni. Qara x-xogħlijiet tiegħu f'għadd ta' festivals letterarji.</p>
Il-Poeżija
<p>Il-poeżija ta' Norbert Buġeja taħfen l-aspetti varji ta' l-urbanità kontemporanja u tagħmel dan b'idjoma għal kollox friska fil-letteratura ta' Malta. Buġeja kontinwament ifittex is-sbuħija fl-ambjenti li ħoqna b'idejna: l-ibliet li fihom tinħma ħjjitna ta' kuljum. L-ibliet li nafu jew ma nafux bihom, it-toroq imdella li nibżgħu minnhom, il-pjazez li niskartaw jew li nfittxu biex nagħmlu frattarija, il-ħwienet fejn ninnegozjaw magħna nfusna, il-bars fejn nidħlu nsegwu lil ħajjitna tixjieħ u tintelaq minn grokk għal grokk. </p>
<p>Buġeja jfittex metafora ġdida għal-letteratura Maltija, miktuba fi xbihat oriġinali u b'reqqa kbira fit-teknika letterarja, fil-metrika, r-ritmu u l-prosodija. Jinsisti fuq il-modi differenti kif il-poeżija 'tasal' ghand l-udjenza meta tinqara, u ghaldaqstant ifittex li janima l-qari ta' xogħlijietu b'mod li jinvolvi lil min ikun qiegħed isegwi l-poeżija f'intimità akbar max-xogħol.</p>
<p>Norbert Bugeja iggradwa b'summa cum laude fil-Baċellerat u b'Distinction fil-Masters fil-letteratura Ingliża mill-Università ta' Malta. Bħalissa qiegħed iħejji d-dottorat fil-letteratura Ingliża u l-postkolonjaliżmu fl-Ingilterra. L-ewwel ġabra ta' xogħlijiet tiegħu kienet <hi rend="italic">Stay, Fairy Tale, Stay - memoirs of a City Cast Adrift</hi> (Midsea Books, 2005. Trad. Maria Grech Ganado). </p>
<p>Ippubblika għadd ta kitbiet kritiċi u qara diversi papers f'konferenzi akkademiċi, fosthom fl-Istitut Mediterranju u fid-Dipartiment ta' l-Ingliż fl-Universita ta Malta. Fl-2005 qara x-xogħol tiegħu fil-Konferenza EACLALS (European Association for Commonwealth Language and Literature Studies). Il-ġabra l-ġdida ta' poeżiji tiegħu bil-Malti (kitbiet li pproduċa fil-perjodu 1999-2006) mistennija tkun ippubblikata dalwaqt.</p>
<p>F'kumment tieghu dwar il-poeżija ta' Buġeja, Albert Marshall iddeskrivih bħala poeta ewlieni li qed jgħaqqad il-pont tal-poezija Maltija mas-seklu wiehed u ghoxrin.</p>
Bibljografija
<list type="unordered"><item><hi rend="italic"><ref target="https://mt.wikipedia.org/wiki/Stay,_Fairy_Tale,_Stay!_Memoirs_of_a_City_Cast_Adrift">Stay, Fairy Tale, Stay! Memoirs of a City Cast Adrift</ref></hi>, 2005</item></list>
</text></body></html>