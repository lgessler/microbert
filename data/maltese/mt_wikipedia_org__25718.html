<html><body><text id="wikipedia_mt_wikipedia_org__25718.html" ns="0" revid="269735" sourceurl="https://mt.wikipedia.org/wiki/Qalhat" title="Qalhat" type="wikipedia">Qalhat<figure><caption>Il-Mawżolew Bibi Maryam</caption></figure><p><hi rend="bold">Qalhat</hi> (bl-<ref target="https://mt.wikipedia.org/wiki/Lingwa_Għarbija">Għarbi</ref>: قلهات‎) huwa isem belt antika li tinsab ftit iktar minn 20 kilometru fit-Tramuntana tar-raħal kostali ta’ <ref target="https://mt.wikipedia.org/wiki/Sur">Sur</ref>, fir-Reġjun ta’ Ash Sharqiyah fil-Grigal tal-<ref target="https://mt.wikipedia.org/wiki/Oman">Oman</ref>. Fil-mappa ta’ <ref target="https://mt.wikipedia.org/wiki/Abraham_Ortelius">Abraham Ortelius</ref> kienet imniżżla bħala <hi rend="bold">Calha</hi>. Illum il-ġurnata, biswit il-belt antika, hemm raħal portwali żgħir u modern fejn hemm ukoll terminal tal-<ref target="https://mt.wikipedia.org/wiki/Gass_naturali_likwifikat">gass naturali likwifikat</ref> (LNG).<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Storja
<p>Qalhat hija marbuta mal-istorja tar-Renju/tal-Imperu ta’ <ref target="https://mt.wikipedia.org/wiki/Hormuz">Hormuz</ref>, belt u stat antik pjuttost mhux magħruf li fl-antik kienet qisha d-<ref target="https://mt.wikipedia.org/wiki/Dubai">Dubai</ref> ta’ llum il-ġurnata fl-<ref target="https://mt.wikipedia.org/wiki/Emirati_Għarab_Magħquda">Emirati Għarab Magħquda</ref>. Ir-Renju kien jikkontrolla s-<ref target="https://mt.wikipedia.org/wiki/Strett_ta’_Hormuz">Strett ta’ Hormuz</ref> bejn is-seklu 10 u s-seklu 17. Qalhat ġiet żviluppata tul il-kosta tal-Oman bħala belt sekondarja biex ikunu jistgħu jiġu kkontrollati ż-żewġ naħat tad-daħla fil-<ref target="https://mt.wikipedia.org/wiki/Golf_tal-Persja">Golf tal-Persja</ref>.</p>
<p><ref target="https://mt.wikipedia.org/wiki/Marco_Polo">Marco Polo</ref> żar il-belt antika ta’ Qalhat fis-seklu 13 u rrefera għaliha bħala Calatu. <ref target="https://mt.wikipedia.org/wiki/Ibn_Battuta">Ibn Battuta</ref> żar il-belt antika fis-seklu 14 u kiteb li kellha “l-aqwa bażaars u waħda mill-isbaħ moskej”. Barra minn hekk, kiteb li l-moskea kienet mibnija minn <ref target="https://mt.wikipedia.org/wiki/Bibi_Maryam">Bibi Maryam</ref> u kellha ħitan bil-<hi rend="italic">qashani</hi>, <ref target="https://mt.wikipedia.org/wiki/Arti">arti</ref> dekorattiva tal-<ref target="https://mt.wikipedia.org/wiki/Persja">Persja</ref>. Bibi Maryam kienet il-mara ta’ <ref target="https://mt.wikipedia.org/wiki/Baha_al-Din">Baha al-Din</ref>, is-suċċessur ta’ <ref target="https://mt.wikipedia.org/wiki/Ahmad_al-Qusi_al-Qalhati">Ahmad al-Qusi al-Qalhati</ref>, il-fundatur tal-Imperu ta’ Hormuz. Peress li bniet mawżolew għar-raġel tagħha wara mewtu, l-isem tal-mawżolew baqa’ magħruf bħala Mawżolew Bibi Maryam u huwa wieħed mill-ftit binjiet <ref target="https://mt.wikipedia.org/wiki/Monument">monumentali</ref> li għadhom jeżistu, anke jekk f’qagħda mwiegħra u bil-koppla nofsha mwaqqa’. Minbarra l-mawżolew u l-moskea, hemm il-fdalijiet tal-ħitan tal-<ref target="https://mt.wikipedia.org/wiki/Ġebel">ġebel</ref> u tal-<ref target="https://mt.wikipedia.org/wiki/Qroll">qroll</ref> li kienu jintużaw bħala fortifikazzjonijiet mad-dawra tal-belt antika, il-pedamenti u l-<ref target="https://mt.wikipedia.org/wiki/Madum">madum</ref> ta’ xi djar residenzjali u gabbani tal-ħaddiema tas-sengħa, kif ukoll nekropoli u oqbra b’tinqix bil-<ref target="https://mt.wikipedia.org/wiki/Kalligrafija">kalligrafija</ref> Għarbija.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Bibi Maryam kompliet tmexxi l-belt antika ta’ Qalhat u r-Renju ta’ Hormuz wara li r-raġel tagħha miet fl-1311-12.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p><ref target="https://mt.wikipedia.org/wiki/Zheng">Zheng</ref> żar il-belt fis-seklu 15 u rrefera għaliha bħala 加剌哈 (bil-<ref target="https://mt.wikipedia.org/wiki/Mandarin">Mandarin</ref>: jia-la-ha; bil-<ref target="https://mt.wikipedia.org/wiki/Kantoniż">Kantoniż</ref>: gaa-laat-haa).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ir-rikkezzi tal-belt antika ġew misruqa mill-Portugiżi fl-1507 u l-belt kważi nqerdet għalkollox minħabba terremot fl-aħħar tas-seklu 15. Fil-fatt, xi studji ġeoarkeoloġiċi li saru mill-Università ta’ Bonn ħarġu fid-dieher li l-belt antika kienet inbniet fuq il-qasma sismoloġika ta’ Qalhat.</p>
<p>Qalhat kienet waqfa importanti fin-network <ref target="https://mt.wikipedia.org/wiki/Kummerċ">kummerċjali</ref> usa’ fl-<ref target="https://mt.wikipedia.org/wiki/Oċean_Indjan">Oċean Indjan</ref>, fejn kienet tgawdi ferm mill-kummerċ bejn il-Persja u ċ-<ref target="https://mt.wikipedia.org/wiki/Ċina">Ċina</ref>, u kienet l-ewwel belt kapitali tal-Oman. Sal-1507, meta nħakmet minn <ref target="https://mt.wikipedia.org/wiki/Afonso_de_Albuquerque">Afonso de Albuquerque</ref> f’isem l-<ref target="https://mt.wikipedia.org/wiki/Imperu_Portugiż">Imperu Portugiż</ref>, il-belt kienet diġà qabdet it-triq tan-niżla peress il-belt kapitali saret <ref target="https://mt.wikipedia.org/wiki/Muscat">Muscat</ref> u l-kummerċ (u l-ġid li kien jiġi miegħu) beda jsir minn hemm.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Sit ta’ Wirt Dinji
<figure><caption>Veduta tal-mawżolew, tan-nekropoli u tal-ħitan ta’ Qalhat</caption></figure>
<p>Qalhat ġiet imniżżla fil-Lista Indikattiva tas-Siti ta’ Wirt Dinji tal-<ref target="https://mt.wikipedia.org/wiki/UNESCO">UNESCO</ref> fl-4 ta’ Lulju 1988 u ġiet iddeżinjata bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> fl-2018.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref> Il-belt antika ta’ Qalhat ġiet meqjusa li għandha valur straordinarju universali abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-<ref target="https://mt.wikipedia.org/wiki/Arkitettura">arkitettura</ref> jew it-<ref target="https://mt.wikipedia.org/wiki/Teknoloġija">teknoloġija</ref>, l-arti monumentali, l-ippjanar tal-bliet jew id-disinn tal-pajsaġġ”, ladarba Qalhat kienet tirrappreżenta l-interskambju kulturali u kummerċjali ta’ valuri fi żmien l-Imperu ta’ Hormuz, li kien estiż sal-Indja u saħansitra saċ-Ċina u sax-Xlokk tal-<ref target="https://mt.wikipedia.org/wiki/Asja">Asja</ref>. Is-sit arkeoloġiku ta’ Qalhat jipprovdi evidenza fiżika ta’ dawn l-interskambji fil-fdalijiet tal-monumenti li kienu jservu bħala referenza fil-ġrajjiet ta’ vjaġġaturi storiċi; u <hi rend="bold">l-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba Qalhat hija xhieda unika tal-Imperu ta’ Hormuz.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
</text></body></html>