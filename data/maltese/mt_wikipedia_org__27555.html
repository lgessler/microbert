<html><body><text id="wikipedia_mt_wikipedia_org__27555.html" ns="0" revid="273061" sourceurl="https://mt.wikipedia.org/wiki/Abu_al-Fida" title="Abu al-Fida" type="wikipedia">Abu al-Fida
<p><hi rend="bold">Abu al-Fida</hi> (bl-Għarbi: أبو الفداء‎; <hi rend="bold">Abū al-Fidāʾ</hi>; Latinizzat ukoll bħala <hi rend="bold">Abulfeda</hi>, magħruf ukoll bħala <hi rend="bold">Ismāʿīl b. ʿAlī b. Maḥmūd b. Muḥammad b. ʿUmar b. Shāhanshāh b. Ayyūb b. Shādī b. Marwān</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> (bl-<ref target="https://mt.wikipedia.org/wiki/Lingwa_Għarbija">Għarbi</ref>: إسماعيل بن علي بن محمود بن محمد بن عمر بن شاهنشاه بن أيوب بن شادي بن مروان‎), twieled f'Novembru 1273 u miet fis-27 ta' Ottubru 1331.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Huwa kien ġeografu u storiku <ref target="https://mt.wikipedia.org/wiki/Kurdi">Kurd</ref> tal-era tal-Mamluk<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, prinċep Ayyubid u gvernatur lokali ta' <ref target="https://mt.wikipedia.org/wiki/Hama">Hama</ref>, illum parti mis-<ref target="https://mt.wikipedia.org/wiki/Sirja">Sirja</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-krater Abulfeda fuq il-<ref target="https://mt.wikipedia.org/wiki/Qamar">Qamar</ref>, issemma għalih.</p>
Ħajja
<p>Abu al-Fida twieled f'<ref target="https://mt.wikipedia.org/wiki/Damask">Damask</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, fejn missieru <ref target="https://mt.wikipedia.org/wiki/Malik_ul-Afdal">Malik ul-Afdal</ref>, ħu l-Emir <ref target="https://mt.wikipedia.org/wiki/Al-Mansur_Muhammad_II_ta'_Hama">Al-Mansur Muhammad II ta' Hama</ref>, kien fittex il-kenn wara li ħarab mill-<ref target="https://mt.wikipedia.org/wiki/Mongolja">Mongoli</ref>. Abu al-Fida b'hekk kien in-neputi ta' <ref target="https://mt.wikipedia.org/wiki/Al-Muzaffar_II_Mahmud">Al-Muzaffar II Mahmud</ref>, li kien in-neputi ta' <ref target="https://mt.wikipedia.org/wiki/Al-Muzaffar_Umar">Al-Muzaffar Umar</ref>, neputi ta' <ref target="https://mt.wikipedia.org/wiki/Saladin">Saladin</ref> u proneputi ta' Ayyub (għaldaqstant oriġinarjament ta' dixxendenza Kurda).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fi tfulitu huwa ddedika lilu nnifsu għall-istudju tal-<ref target="https://mt.wikipedia.org/wiki/Koran">Koran</ref> u tax-<ref target="https://mt.wikipedia.org/wiki/Xjenza">xjenzi</ref>, iżda minn meta għalaq għoxrin sena 'l quddiem, huwa kien involut kważi b'mod kostanti fi spedizzjonijiet militari, l-iktar kontra dawk li kienu qed iwettqu l-<ref target="https://mt.wikipedia.org/wiki/Kruċjata">kruċjati</ref>.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref></p>
<p>Fl-1285 huwa kien preżenti fl-assedju ta' fortizza tal-<ref target="https://mt.wikipedia.org/wiki/Ordni_ta'_San_Ġwann">Kavallieri ta' San Ġwann</ref> u pparteċipa fl-assedji ta' <ref target="https://mt.wikipedia.org/wiki/Tripli">Tripli</ref>, <ref target="https://mt.wikipedia.org/wiki/Acre">Acre</ref> u <ref target="https://mt.wikipedia.org/wiki/Qal'at_ar-Rum">Qal'at ar-Rum</ref>. Fl-1298 huwa daħal fis-servizz tas-Sultan tal-Mamluk <ref target="https://mt.wikipedia.org/wiki/Malik_al-Nasir">Malik al-Nasir</ref> u wara tnax-il sena ngħata r-riedni tal-governorat ta' Hama. Fl-1312 huwa sar prinċep bit-titlu ta' <hi rend="bold">Malik us-Salhn</hi>, u fl-1320 irċieva t-titlu ereditarju ta' sultan <hi rend="bold">Malik ul-Mu'ayyad</hi>.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref></p>
<p>Huwa miet fl-1331.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref></p>
Xogħlijiet
Ġeografija
<p><hi rend="italic">Taqwim al-Buldan</hi> ("Skizz tal-Pajjiżi"), bħall-biċċa l-kbira tal-<ref target="https://mt.wikipedia.org/wiki/Storja">istorja</ref>, huwa bbażat fuq ix-xogħlijiet tal-predeċessuri ta' Abu al-Fida, fosthom ix-xogħlijiet ta' <ref target="https://mt.wikipedia.org/wiki/Tolomew">Tolomew</ref> u <ref target="https://mt.wikipedia.org/wiki/Muhammad_al-Idrisi">Muhammad al-Idrisi</ref>. Introduzzjoni twila dwar diversi kwistjonijiet ġeografiċi hija segwita minn tmienja u għoxrin taqsima, b'format ta' tabelli, dwar il-bliet u l-irħula ewlenin fid-<ref target="https://mt.wikipedia.org/wiki/Id-Dinja">dinja</ref>. Wara kull isem, jingħataw il-lonġitudni, il-latitudni, il-klima, l-ortografija, u mbagħad osservazzjonijiet ġeneralment meħuda minn kitbiet ta' awturi preċedenti. Partijiet minn dan ix-xogħol ġew ippubblikati u tradotti saħansitra diġà fl-1650 fl-<ref target="https://mt.wikipedia.org/wiki/Ewropa">Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref> Fix-xogħlijiet tiegħu Abu al-Fida jsemmi korrettament il-latitudni u l-lonġitudni tal-belt ta' <ref target="https://mt.wikipedia.org/wiki/Quanzhou">Quanzhou</ref> fiċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Il-ktieb fih ukoll l-ewwel spjegazzjoni magħrufa tal-paradoss taċ-ċirkumnavigazzjoni. Abu al-Fida kiteb li persuna li kienet twettaq ċirkumnavigazzjoni tad-dinja lejn il-Punent kienet tgħodd jum inqas minn osservatur stazzjonarju, ladarba tkun qed tivvjaġġa fl-istess direzzjoni bħall-moviment apparenti tax-<ref target="https://mt.wikipedia.org/wiki/Xemx">xemx</ref> fis-sema. Persuna li kienet twettaq ċirkumnavigazzjoni tad-dinja lejn il-Lvant kienet tgħodd jum iktar minn osservatur stazzjonarju. Dan il-fenomenu ġie kkonfermat żewġ sekli wara, meta l-ispedizzjoni ta' Magellan-Elcano (1519-1522) ikkompletat l-ewwel ċirkumnavigazzjoni. Wara tbaħħar lejn il-Punent madwar id-dinja minn <ref target="https://mt.wikipedia.org/wiki/Spanja">Spanja</ref>, l-ispedizzjoni għaddiet minn <ref target="https://mt.wikipedia.org/wiki/Kap_Verde">Cabo Verde</ref> għall-provvisti nhar l-Erbgħa, id-9 ta' Lulju 1522 (skont il-ħin abbord). Madankollu, in-nies lokali qalulhom li fil-fatt kien il-Ħamis, l-10 ta' Lulju 1522.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Storja
<p>L-<hi rend="italic">Istorja Konċiża tal-Umanità</hi> (bl-Għarbi: المختصر في أخبار البشر‎;<hi rend="italic">Tarikh al-Mukhtasar fi Akhbar al-Bashar</hi>, jew <hi rend="italic">Is-</hi>S<hi rend="italic">ommarju tal-Istorja tar-Razza Umana</hi>, jew <hi rend="italic">L-Istorja ta'</hi> <hi rend="italic">Abu al-Fida</hi>; <hi rend="bold">تاريخ أبى الفداء</hi>) tiegħu nkitbet bejn l-1315 u l-1329 bħala kontinwazzjoni ta' <hi rend="italic">L-Istorja Kompluta</hi> ta' <ref target="https://mt.wikipedia.org/wiki/Ali_ibn_al-Athir">Ali ibn al-Athir</ref> (għall-ħabta tal-1231). Inkitbet bħala annali estiżi mill-ħolqien tad-dinja sal-1329.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Hija maqsuma f'żewġ partijiet, waħda li tkopri l-istorja tal-Arabja pre-<ref target="https://mt.wikipedia.org/wiki/Iżlam">Iżlamika</ref> u l-oħra li tkopri l-istorja tal-Iżlam sal-1329. Inżammet aġġornata minn storiċi Għarab oħra, fosthom <ref target="https://mt.wikipedia.org/wiki/Ibn_al-Wardi">Ibn al-Wardi</ref> sal-1348, u <ref target="https://mt.wikipedia.org/wiki/Ibn_al-Shihna">Ibn al-Shihna</ref> sal-1403. Ġiet tradotta bil-<ref target="https://mt.wikipedia.org/wiki/Lingwa_Latina">Latin</ref>, bil-<ref target="https://mt.wikipedia.org/wiki/Lingwa_Franċiża">Franċiż</ref> u bl-<ref target="https://mt.wikipedia.org/wiki/Lingwa_Ingliża">Ingliż</ref> u kienet ix-xogħol ewlieni tal-istorjografija Musulmana li kienet tintuża mill-Orjentalisti tas-seklu 18, fosthom <ref target="https://mt.wikipedia.org/wiki/Jean_Gagnier">Jean Gagnier</ref> (1670-1740) u <ref target="https://mt.wikipedia.org/wiki/Johann_Jakob_Reiske">Johann Jakob Reiske</ref> (1754).<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
</text></body></html>