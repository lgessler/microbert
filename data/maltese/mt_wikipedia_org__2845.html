<html><body><text id="wikipedia_mt_wikipedia_org__2845.html" ns="0" revid="271122" sourceurl="https://mt.wikipedia.org/wiki/%C4%A0u%C5%BC%C3%A8_Bonnici" title="Ġużè Bonnici" type="wikipedia">Ġużè Bonnici

<figure><caption>Ġużè Bonnici</caption></figure>
<p><hi rend="bold">Ġużè Bonnici</hi> (<ref target="https://mt.wikipedia.org/wiki/Valletta">Valletta</ref>, 14 ta' Awwissu <ref target="https://mt.wikipedia.org/wiki/1907">1907</ref> - 6 ta' Ottubru 1940) kien politiku u awtur. </p>
<p>Bin Pawlu u Ġovanna mwielda Debono, it-tnejn Għawdxin, Ġużè Bonnici kien it-tieni wild tagħhom. Ħa l-edukazzjoni tiegħu fl-iskola primarja tal-Belt, is-Seminarju t'<ref target="https://mt.wikipedia.org/wiki/Għawdex">Għawdex</ref> u l-Università ta' Malta minn fejn ġab il-B.Sc. u Ph.C. fl-1927. Fl-1931 sar tabib. Inħatar Kap tad-Dipartiment fl-Isptar Ċentrali. Fl-1934 iżżewweġ lil Evelyn Testa u kellu tliet ulied.</p>
Politika
<p>Ġużè Bonnici sar delegat tal-<ref target="https://mt.wikipedia.org/wiki/Partit_Laburista">Partit Laburista</ref> fl-1926, ħames snin wara t-twaqqif tiegħu. Daħal fl-Eżekuttiv fl-1928. Fl-1931 ħareġ il-ktieb <hi rend="italic">L-Istorja tal-Partit tal-Ħaddiema</hi>, fuq l-ewwel għaxar snin tal-Partit. Qatt ma kkontesta l-elezzjonijiet ġenerali, forsi għax miet ħesrem fl-età ta' 33 sena.</p>
Ħidma għall-Ilsien Malti
<p>Ġużè Bonnici kien wieħed mill-fundaturi u l-ewwel President tax-Xirka għat-Tixrid tal-Ilsien Malti. Fl-1931 waqqaf l-<ref target="https://mt.wikipedia.org/wiki/Għaqda_tal-Malti_(Università)">Għaqda tal-Malti (Università)</ref> ma' sieħbu <ref target="https://mt.wikipedia.org/wiki/Rużar_Briffa">Rużar Briffa</ref>, it-tnejn studenti tal-Mediċina, bil-għan li l-Malti jingħata l-prestiġju li jistħoqqlu fl-Università. Bdew ukoll il-pubblikazzjoni <hi rend="italic">Leħen il-Malti</hi>. Fl-1938 beda jippubblika <hi rend="italic">Ġabra ta' Kitba Maltija</hi>, minn Dar tal-Pubblikazzjoni Excelsior li kien xtara minn butu fil-Belt, Triq Sant'Ursula, u f'sentejn ħareġ tnax-il ktieb, bl-għajnuna tal-Kaptan A.V.Laferla, il-Professur <ref target="https://mt.wikipedia.org/wiki/Pietru_Pawl_Saydon">Saydon</ref> u <ref target="https://mt.wikipedia.org/wiki/Ġużè_Chetcuti">Ġużè Chetcuti</ref>. F'din is-sensiela kien hemm <hi rend="italic">Anġli tan-Niket</hi> ta' <ref target="https://mt.wikipedia.org/wiki/Ġino_Muscat_Azzopardi">Ġino Muscat Azzopardi</ref>, <hi rend="italic">Taħt Tliet Saltniet</hi> ta' <ref target="https://mt.wikipedia.org/wiki/Ġużè_Aquilina">Ġużè Aquilina</ref>, <hi rend="italic">Leli ta' Ħaż-Żgħir</hi> ta' <ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref>, <hi rend="italic">San Ġwann</hi> ta' <ref target="https://mt.wikipedia.org/wiki/Ġużè_Galea">Ġużè Galea</ref>, <hi rend="italic">Is-Salib tal-Fidda</hi> ta' <ref target="https://mt.wikipedia.org/wiki/Wistin_Born">Wistin Born</ref> u r-rumanzi tiegħu stess <hi rend="italic">Il-Qawwa tal-Imħabba</hi> u <hi rend="italic">Ħelsien</hi>. Stampa ukoll tliet kotba bil-poeżiji ta' <ref target="https://mt.wikipedia.org/wiki/Dun_Karm_Psaila">Dun Karm</ref>.</p>
<p>Kiteb ir-rumanzi:</p>
<list type="unordered"><item><hi rend="bold">Imħabba u mibegħda</hi> (1927) ġrajja ta' żmien il-Feniċi</item>
<item><hi rend="bold">Il-Qawwa tal-Imħabba</hi> (1938)</item>
<item><hi rend="bold">Ħelsien</hi> (1940)</item>
<item><hi rend="bold">Lejn ix-Xemx</hi>(1974)</item></list>
<p>Kiteb ukoll:</p>
<list type="unordered"><item><hi rend="bold">L-Istorja tal-Partit tal-Ħaddiema</hi> (1931)</item>
<item><hi rend="bold">It-Trobbija tat-Tfal</hi> (1932)</item>
<item><hi rend="bold">Il-Ġmiel ta' Ġisimna</hi> (1939) - ġabra ta' artikli fuq is-saħħa li kien kiteb f' <hi rend="italic">Il-Berqa</hi></item></list>
<p><hi rend="italic">Ġuzè Bonnici: ħidmietu u kitbietu</hi> hi teżi tal-Baċellerat fl-Arti (bl-Unuri) li Nora Sammut għamlet fl-<ref target="https://mt.wikipedia.org/wiki/Università_ta'_Malta">Università ta' Malta</ref> fl-1974.</p>
<p>Fl-1990 ġie stampat id-dramm tiegħu <hi rend="italic">Imħabba aktar mill-Ħajja</hi>. Fl-2007, f'għeluq il-100 sena minn twelidu, l-Għaqda tal-Malti - Università ħarġet <hi rend="italic">In-Novelli</hi>, in-novelli miġbura ta' Ġużè Bonnici.</p>
</text></body></html>