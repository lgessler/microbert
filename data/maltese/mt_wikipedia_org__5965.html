<html><body><text id="wikipedia_mt_wikipedia_org__5965.html" ns="0" revid="273369" sourceurl="https://mt.wikipedia.org/wiki/Michael_Mifsud" title="Michael Mifsud" type="wikipedia">Michael Mifsud
<p><hi rend="bold">Michael Mifsud</hi> (twieled fis-17 ta' April 1981) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref> li attwalment jilgħab mal-klabb ta' <ref target="https://mt.wikipedia.org/wiki/Mosta_FC">Mosta</ref>. Ikkunsidrat bħala wieħed mill-aqwa plejers minn Malta, Mifsud qatta' diversi snin jilgħab barra minn pajjiżu u rnexxielu jirbaħ l-unur tal-Isportiv Malti tas-Sena fl-2001 u l-2003.<ref target="https://mt.wikipedia.org/wiki/Il-Paġna_prinċipali#cite_note-2001award-1">[1]</ref></p>
Karriera
Bidu tal-karriera
<p>Prodott ta' <ref target="https://mt.wikipedia.org/wiki/Sliema_Wanderers_FC">Sliema Wanderers</ref>, hu ddebutta mat-tim tal-kbar fl-istaġun 1997–98, meta lagħab tmien darbiet u skorja darba. Fl-istaġun segwenti hu beda bħala plejer regolari mal-ewwel tim fejn skorja tmien gowls fi 22 apparenza. Żewġ staġuni ta' suċċess segwew wara, b'21 gowl f'26 apparenza fl-istaġun 1999–00 u 30 gowl f'25 apparenza fl-istaġun ta' wara.</p>
<p>Minħabba l-forma tajba li kien fiha, <ref target="https://mt.wikipedia.org/wiki/Josip_Ilić">Josip Ilić</ref> ta lil Michael Milfsud l-ewwel opportunità fit-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali</ref> u għamel l-ewwel dehra nhar l-10 ta' Frar 2000, kontra l-<ref target="https://mt.wikipedia.org/wiki/Tim_nazzjonali_tal-futbol_tal-Albanija">Albanija</ref> fil-<ref target="https://mt.wikipedia.org/wiki/Stadju_Ta'_Qali">Grawnd Nazzjonali ta' Ta' Qali</ref>. Kien f'dan l-istant li <ref target="https://mt.wikipedia.org/wiki/1._FC_Kaiserslautern">Kaiserslautern</ref> raw il-potenzjal ta' dan il-plejer u xtrawh fis-sajf tas-sena 2001.<ref target="https://mt.wikipedia.org/wiki/Il-Paġna_prinċipali#cite_note-2001award-1">[1]</ref> Hu kien skorer regolari mat-tim B u għamel xi apparenzi bħala sostitut mal-ewwel tim fil-<ref target="https://mt.wikipedia.org/wiki/Bundesliga">Bundesliga</ref>, fejn skorja 2 gowls.<ref target="https://mt.wikipedia.org/wiki/Il-Paġna_prinċipali#cite_note-2001award-1">[1]</ref></p>
<p>Ix-xewqa biex ikun impenjat aktar mal-ewwel tim ratu jirritorna Malta fl-<ref target="https://mt.wikipedia.org/wiki/2004">2004</ref>, fejn Sliema Wanderers reġgħu akkwistaw is-servizzi ta' dan il-plejer u dan għenhom jiksbu l-kampjonat Malti. Fl-istess sajf hu kien miksub mit-tim <ref target="https://mt.wikipedia.org/wiki/Norveġja">Norveġiż</ref> ta' <ref target="https://mt.wikipedia.org/wiki/Lillestrøm_SK">Lillestrøm</ref> fejn f'punt tal-istaġun hu ġie vvutat bħala l-aqwa plejer barrani tal-kampjonat. Hu kien l-aqwa skorer fl-istaġun tal-2006 fejn irnexxielu jiskorja 11-il gowl f'19-il apparenza.</p>
<p>Fil-5 ta' Novembru 2006, fl-aħħar ġurnata tal-kampjonat Norveġiż, hu ddikjara li jixtieq jittrasferixxi għal wieħed mill-aqwa kampjonati Ewropej. Fis-sajf tas-sena ta' qabel, Lillestrøm ma aċċettawx offera għal Mifsud mit-tim ta' <ref target="https://mt.wikipedia.org/wiki/Coventry_City_FC">Coventry City</ref> minkejja li kienu jafu li l-attakkant seta' jitlaq b'xejn f'Jannar 2007 hekk kif il-kuntratt kien sal-aħħar ta' <ref target="https://mt.wikipedia.org/wiki/Diċembru">Diċembru</ref>.</p>
<p>Hu ma aċċettax li jiffirma kuntratt ġdid ma' Lillestrøm u ttrassferixxa għal ma' <ref target="https://mt.wikipedia.org/wiki/Coventry_City_FC">Coventry City</ref>. Minbarra Coventry, timijiet mill-<ref target="https://mt.wikipedia.org/wiki/Premier_League">Premier League</ref> bħal <ref target="https://mt.wikipedia.org/wiki/Watford_FC">Watford</ref> u <ref target="https://mt.wikipedia.org/wiki/Sheffield_United_FC">Sheffield United</ref>, kif ukoll <ref target="https://mt.wikipedia.org/wiki/Leeds_United_FC">Leeds United</ref>, tim miċ-<ref target="https://mt.wikipedia.org/wiki/Football_League_Championship">Championship</ref>, irrappurtaw interess fil-plejer.</p>
Coventry City
<p>Fl-10 ta' Jannar 2007, Mifsud iffirma kuntratt ta' sentejn u nofs mat-tim ta' <ref target="https://mt.wikipedia.org/wiki/Coventry_City_FC">Coventry City</ref> fil-<ref target="https://mt.wikipedia.org/wiki/Football_League_Championship">Football League Championship</ref> fl-<ref target="https://mt.wikipedia.org/wiki/Ingilterra">Ingilterra</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>L-ewwel gowl bil-flokk <ref target="https://mt.wikipedia.org/wiki/Ikħal">ikħal</ref> wasal kontra <ref target="https://mt.wikipedia.org/wiki/Plymouth_Argyle_FC">Plymouth Argyle</ref>,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> waqt li t-tieni wieħed wasal fit-telfa ta' 4–1 kontra <ref target="https://mt.wikipedia.org/wiki/Barnsley_FC">Barnsley</ref> bl-iskor ta' 4-1. In-numru ta' gowls kompla tiela', u l-gowl tiegħu kontra <ref target="https://mt.wikipedia.org/wiki/Sheffield_United_FC">Sheffield United</ref> kien ġie ivvutat bħala l-gowl tal-istaġun ta' Coventry.</p>
<p>Fit-tielet rawnd tal-<ref target="https://mt.wikipedia.org/wiki/Carling_Cup">Carling Cup</ref>, fis-26 ta' Settembru 2007 hu skorja żewġ gowls biex ta lil Coventry rebħa b'sorpriża ta' 2–0 kontra ċ-ċampjins kurrenti tal-<ref target="https://mt.wikipedia.org/wiki/Premier_League">Premier League</ref> <ref target="https://mt.wikipedia.org/wiki/Manchester_United_FC">Manchester United</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-gazzetta <ref target="https://mt.wikipedia.org/wiki/Italja">Taljana</ref> <ref target="https://mt.wikipedia.org/wiki/La_Gazzetta_dello_Sport">La Gazzetta dello Sport</ref> laqmitu bħala <hi rend="italic">Il Messi Di Malta</hi> wara l-partita.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Wara dan is-suċċess, Mifsud kompla jimpresjona. Hu kien strumentali fil-pari ta' Coventry kontra <ref target="https://mt.wikipedia.org/wiki/Charlton_Athletic_FC">Charlton Athletic</ref> fid-29 ta' Settembru, fejn skorja t-tielet gowl f'żewġ logħbiet. Fit-2 ta' Ottubru, Coventry assiguraw rebħa ta' 3–1 fil-kampjonat kontra <ref target="https://mt.wikipedia.org/wiki/Blackpool_FC">Blackpool</ref>, fejn it-tieni gowl wasal minn Mifsud.</p>
<p>Fit-12 ta' Novembru, Mifsud ġie mkeċċi wara 11-il minuta fid-derbi ta' Midlands kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>, wara li ta daqqa ta' minkeb f'wiċċ <ref target="https://mt.wikipedia.org/wiki/Carl_Hoefkens">Carl Hoefkens</ref>. Wara, Mifsud apoloġizza għal dak li għamel.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Ir-ritorn tiegħu mat-tim wasal wara skwalifika ta' tliet logħbiet kontra <ref target="https://mt.wikipedia.org/wiki/West_Bromwich_Albion">West Brom</ref>, fejn kien ritorna mill-aqwa minħabba li skorja darbtejn biex tella' n-numru ta' gowls fl-istaġun għal 15.</p>
<p>Fil-5 ta' Jannar 2008, Mifsud skorja doppjetta fl-<ref target="https://mt.wikipedia.org/wiki/FA_Cup">FA Cup</ref> kontra tim ieħor tal-Premier League, din id-darba <ref target="https://mt.wikipedia.org/wiki/Blackburn_Rovers_FC">Blackburn Rovers</ref> ġewwa <ref target="https://mt.wikipedia.org/wiki/Ewood_Park">Ewood Park</ref>, biex ikkonferma ruħu bħala wieħed mill-aqwa attakkanti tal-klabb u forsi wkoll bħala l-iktar pedina importanti.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Għal din il-prestazzjoni, hu kien ġie nominat għall-plejer tat-tielet rawnd u sussegwentament hu rċieva l-aktar voti f'dan l-unur. Fis-26 ta' Jannar, Mifsud skorja t-tieni gowl ta' Coventry fir-rebħa tar-raba' rawnd tal-FA Cup kontra <ref target="https://mt.wikipedia.org/wiki/Millwall_FC">Millwall</ref>.</p>
<p>Minkejja bidu ta' staġun mill-aqwa, it-tieni nofs tal-istaġun kien wieħed deludenti għal Mifsud hekk kif naqas li jżomm mal-forma li kellu mal-ewwel nofs tal-istaġun. Hu skorja gowl f'Jannar 2008 u ma reġax sab ix-xibka sal-aħħar logħba tal-istaġun. Fl-4 ta' Mejju 2008, Mifsud skorja l-unika gowl ta' Coventry fit-telfa barra minn darhom kontra <ref target="https://mt.wikipedia.org/wiki/Charlton_Athletic_FC">Charlton Athletic</ref>, fejn it-tim evita r-relegazzjoni b'punt wieħed biss dak l-istaġun.</p>
<p>Fit-23 ta' Lulju 2008, Coventry City aċċettaw somma ta' <ref target="https://mt.wikipedia.org/wiki/Bristol_City_FC">Bristol City</ref> għas-servizzi tal-plejer Malti.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Fid-29 ta' Lulju, Bristol City ħabbru li wara n-negozjati li kienu saru, huma ma kinux se jkomplu bit-trasferiment ta' Mifsud wara intopp fil-ftehim bejn Mifsud u l-klabb il-ġdid.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Mifsud ma kellux bidu tal-istaġun feliċi minħabba li ma kienx fil-pjanijiet tal-kowċ <ref target="https://mt.wikipedia.org/wiki/Chris_Coleman">Chris Coleman</ref>, però bil-mod il-mod reġa' ggwadanja postu mal-ewwel ħdax. Wara nixfa ta' gowls minn nofs Ottubru, Michael Mifsud sab ix-xibka għall-ewwel darba meta skorja l-gowl tar-rebħa kontra <ref target="https://mt.wikipedia.org/wiki/Blackpool_FC">Blackpool</ref>.</p>
Barnsley
<p>Minkejja interess minn diversi klabbs għall-firma tal-plejer Malti,<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Mifsud ġie msellef sal-aħħar tal-istaġun lit-tim ta' <ref target="https://mt.wikipedia.org/wiki/Barnsley_FC">Barnsley</ref>, fejn b'hekk ingħaqad ma' sieħbu fit-tim nazzjonali Malti <ref target="https://mt.wikipedia.org/wiki/Daniel_Bogdanovic">Daniel Bogdanovic</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Id-debutt tiegħu wasal kontra <ref target="https://mt.wikipedia.org/wiki/Sheffield_Wednesday_FC">Sheffield Wednesday</ref> fejn ifforma għall-ewwel darba koppja tal-attakk mal-konnazzjonali Malti Bogdanovic, partita li Barnsley rebħu bl-iskor ta' 1–0. L-ewwel gowl tiegħu wasal fl-10 ta' Marzu 2009, fil-pari ta' 1–1 kontra <ref target="https://mt.wikipedia.org/wiki/Birmingham_City_FC">Birmingham City</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Valletta
<p>Wara li ġie msellef ma' Barnsley għall-aħħar parti tal-istaġun 2008–09, fit-30 ta' Ġunju 2009 il-kuntratt ta' Mifsud ma' Coventry skada u sussegwentament ġie rilaxxat wara li ma baqax aktar fil-pjanijiet għall-futur tal-kowċ Chris Coleman.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> <ref target="https://mt.wikipedia.org/wiki/Sheffield_United_FC">Sheffield United</ref> u <ref target="https://mt.wikipedia.org/wiki/Leeds_United_FC">Leeds United</ref> urew interess fil-plejer, waqt li baqgħet miftuħa l-għażla li jerġa' jirritorna <ref target="https://mt.wikipedia.org/wiki/Malta">Malta</ref>, bil-tim ta' <ref target="https://mt.wikipedia.org/wiki/Valletta_FC">Valletta</ref> jkun it-tim interessat.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Però, Mifsud ċaħad ix-xniegħat li kienu qed jiċċirkolaw fuq il-possibilità li jerġa' lura għall-futbol Malti.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> L-għajdut kompla sejjer lejn tmiem l-2009 u matul is-suq tat-trasferimenti ta' Jannar 2010, b'<ref target="https://mt.wikipedia.org/wiki/Notts_County_FC">Notts County</ref> tal-eks-kowċ tat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref> <ref target="https://mt.wikipedia.org/wiki/Sven_Goran_Erikkson">Sven Goran Erikkson</ref> u t-tim mill-<ref target="https://mt.wikipedia.org/wiki/Premier_League">Premier League</ref> <ref target="https://mt.wikipedia.org/wiki/Portsmouth_FC">Portsmouth</ref> juru interess fil-plejer, minkejja li ma seħħ xejn konkret.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref><ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Minkejja interess qawwi fil-plejer, Mifsud għażel li jirritorna lura lejn pajjiżu u ngħaqad mal-klabb ta' <ref target="https://mt.wikipedia.org/wiki/Valletta_FC">Valletta</ref> sa tmiem tal-istaġun.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Hu iffirma kuntratt għal tliet xhur mal-klabb Belti.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Mal-klabb Belti, Mifsud irnexxielu jiskorja 7 gowls fil-kampjonat f'7 logħbiet. Mifsud ħalla l-marka tiegħu fit-tazez nazzjonali meta skorja gowl fil-finali tal-<ref target="https://mt.wikipedia.org/wiki/U*Bet_FA_Trophy">FA Trophy</ref> kontra <ref target="https://mt.wikipedia.org/wiki/Qormi_FC">Qormi</ref>, mirbuħa bl-iskor ta' 2–0,<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> waqt li skorja tripletta fil-finali tat-Tazza tal-100 Anniversarju tal-Kampjonat Nazzjonali kontra <ref target="https://mt.wikipedia.org/wiki/Floriana_FC">Floriana</ref>, bil-partita tintemm 3–1.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Fl-aħħar tal-istaġun ġie ikkonfermat li Mifsud kien mistenni li jkompli l-karriera tiegħu barra minn Malta.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Qormi
<p>Wara diversi xhur ta' inattività u xniegħat fuq il-futur tiegħu, lejn l-aħħar ta' Jannar 2010 ħarġet l-aħbar li kienu qed isiru trattativi bejn Mifsud u t-tim ta' <ref target="https://mt.wikipedia.org/wiki/Floriana_FC">Floriana</ref>.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Madanakollu, il-president tal-klabb Furjaniż Johann Said esprima t-tħassib tiegħu fuq il-piż finanzjarju li jkopri din it-trattativa ta' Mifsud. Wara li naqas li jintloħoq kompromess bejn il-kumitat Furjaniż u Said, dan tal-aħħar irriżenja,<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> riżenja li aktar tard ġie irtirata.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Nhar l-4 ta' Frar, 2011, Mifsud iffirma kuntratt sal-aħħar tal-<ref target="https://mt.wikipedia.org/wiki/Premier_League_Malti_2010–11">istaġun 2010–11</ref> ma' <ref target="https://mt.wikipedia.org/wiki/Qormi_FC">Qormi</ref>.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Iddebutta ma' Qormi fir-rebħa ta' 4–1 fuq <ref target="https://mt.wikipedia.org/wiki/Birkirkara_FC">Birkirkara</ref> tal-5 ta' Frar, 2011, fejn issiġilla din ir-rebħa bi tliet gowls.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
Ritorn ma' Valletta
<p>Fi tmiem il-kuntratt tiegħu ma' Qormi, kien hemm interess mill-klabb ta' <ref target="https://mt.wikipedia.org/wiki/Birkirkara_FC">Birkirkara</ref>, xniegħat li ġew miċħuda mill-istess plejer.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Fil-5 ta' Lulju, 2011, ġie uffiċjalment imħabbar li Michael Mifsud issieħeb għat-tieni darba mat-tim ta' <ref target="https://mt.wikipedia.org/wiki/Valletta_FC">Valletta</ref> fejn iffirma kuntratt ta' erba' snin b'opzjoni għal sena oħra.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> It-tieni debutt mat-tim Belti wasal fit-12 ta' Lulju 2011, fit-telfa ta' 3–2 kontra <ref target="https://mt.wikipedia.org/wiki/FK_Ekranas">Ekranas</ref> tal-Litwanja valida mit-tieni rawnd ta' kwalifikazzjoni għall-<ref target="https://mt.wikipedia.org/wiki/UEFA_Champions_League_2011–12">UEFA Champions League</ref>, fejn skorja gowl lejn tmiem l-ewwel taqsima. Nhar is-16 ta' Awwissu, skorja doppjetta fil-finali tas-<ref target="https://mt.wikipedia.org/wiki/Super_Cup_Maltija">Super Cup</ref> kontra <ref target="https://mt.wikipedia.org/wiki/Floriana_FC">Floriana</ref> fir-rebħa ta' 3–0 ta' Valletta.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Fi tmiem l-<ref target="https://mt.wikipedia.org/wiki/Premier_League_Malti_2012–13">istaġun 2012–13</ref>, wara li spiċċa l-aqwa skorer Malti fil-kampjonat, il-klabb Belti qabel li jtemm il-kuntratt ta' Mifsud wara sentejn.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref><ref target="https://mt.wikipedia.org/wiki/Il-Paġna_prinċipali#cite_note-35">[35]</ref></p>
Melbourne Heart
<figure><caption>Michael Mifsud f'ġurnata għall-familja ta' Melbourne Heart fl-2013</caption></figure>
<p>Bil-pjanijiet tiegħu mixħuta biex jilgħab barra minn Malta, nhar it-18 ta' Settembru 2013 iffirma kuntratt ta' sena mal-klabb Awstraljan ta' <ref target="https://mt.wikipedia.org/wiki/Melbourne_Heart_FC">Melbourne Heart</ref>.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Hu skorja l-ewwel u l-uniku gowl tiegħu fit-telfa ta' 2–1 kontra <ref target="https://mt.wikipedia.org/wiki/Sydney_FC">Sydney</ref>,<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> u rritorna lura Malta wara li ġie meħlus mill-kuntratt fil-21 ta' Marzu 2014.</p>
Lura Malta
<p>Nhar il-15 ta' Ġunju 2014, Mifsud reġa' ffirma mal-ewwel klabb tiegħu, <ref target="https://mt.wikipedia.org/wiki/Sliema_Wanderers_FC">Sliema Wanderers</ref>.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Hu sab l-ewwel gowl tiegħu fit-22 ta' Novembru, fir-rebħa ta' 2–0 fuq <ref target="https://mt.wikipedia.org/wiki/Tarxien_Rainbows_FC">Tarxien Rainbows</ref>. Sena u nofs wara, eżattament fl-20 ta' Jannar 2016, Mifsud wasal fi qlib mal-klabb biex ixolji l-kuntratt tiegħu u ssieħeb għat-tieni darba fil-karriera tiegħu ma' Valletta.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Hu ffirma kuntratt ta' sentejn u nofs mal-klabb Belti.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Internazzjonali
<p>Mifsud ngħata l-ewwel sejħa għal mat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali Malti</ref> u ddebutta kontra l-<ref target="https://mt.wikipedia.org/wiki/Tim_nazzjonali_tal-futbol_tal-Albanija">Albanija</ref> nhar l-10 ta' Frar tas-sena 2000. Hu hu pedina importanti tat-tim nazzjonali Malti u diġà qabeż il-50 apparenza mat-tim.</p>
<p>Michael Mifsud kien strumentali fir-rebħa ta' Malta kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> — l-ewwel rebħa kompetittiva ġewwa darhom mill-1982 — meta għamel xogħol tajjeb u minn din l-azzjoni <ref target="https://mt.wikipedia.org/wiki/Andre_Schembri">Andre Schembri</ref> issiġilla r-rebħa ta' 2–1. Fil-partita kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> fl-istess fażi ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>, ta l-passaġġ lil Andre Schembri meta dan tal-aħħar skorja t-tieni gowl tal-Maltin kontra t-Torok biex ġab ir-riżultat temporanju ta' 2–1. Il-partita spiċċat pari ta' 2–2. Michael Mifsud kellu ċans jikseb il-gowl tar-rebħa, imma x-xutt tiegħu spiċċa barra.</p>
<p>Il-Malti fil-fażi preliminarja tal-Kampjonati Ewropej skorja total ta' tliet gowls u kompla sejjer bil-gowls hekk kif fis-26 ta' Marzu 2008, Michael Mifsud skorja għal ħames darbiet f'logħba ta' ħbiberija li Malta lagħbet kontra l-<ref target="https://mt.wikipedia.org/wiki/Tim_nazzjonali_tal-futbol_tal-Liechtenstein">Liechtenstein</ref> u li spiċċat 7–1 favur il-Maltin - l-ikbar rebħa li Malta qatt għamlet.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Wara dan ir-riżultat, hu sar l-ewwel plejer Malti li skorja aktar minn tliet gowls f'partita waħda għat-tim nazzjonali. Wara assenza mill-gowls għal għaxar partiti mat-tim nazzjonali, minn mindu skorja gowl f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>, Mifsud reġa' sab ix-xibka din id-darba b'doppjetta f'logħba ta' ħbiberija oħra kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġeorġja">Ġeorġja</ref> (li spiċċat f'rebħa għall-Maltin bl-iskor ta' 2–0).<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> B'permezz ta' gowl fit-telfa ta' 4–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bulgarija">Bulgarija</ref> fit-18 ta' Novembru, 2009, Mifsud ugwalja r-rekord ta' gowls mat-tim nazzjonali li kien f'idejn <ref target="https://mt.wikipedia.org/wiki/Carmel_Busuttil">Carmel Busuttil</ref> bi 23 gowl.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref> Fil-logħba ta' ħbiberija li jmiss, dik kontra l-<ref target="https://mt.wikipedia.org/wiki/Tim_nazzjonali_tal-futbol_tal-Finlandja">Finlandja</ref> tat-3 ta' Marzu 2010, Mifsud skorja l-gowl tal-ftuħ tal-konfront (barra li falla penalty wkoll qabel il-gowl) biex b'hekk kiser ir-rekord tal-aqwa skorer fl-istorja mat-tim nazzjonali Maltija.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
Unuri
Klabb
Sliema Wanderers
<list type="unordered"><item><ref target="https://mt.wikipedia.org/wiki/Premier_League_Malti">Premier League Malti</ref>: 2003–04</item>
<item><ref target="https://mt.wikipedia.org/wiki/U*Bet_FA_Trophy">U*Bet FA Trophy</ref>: 2000</item></list>
Valletta
<list type="unordered"><item><ref target="https://mt.wikipedia.org/wiki/U*Bet_FA_Trophy">U*Bet FA Trophy</ref>: 2010</item>
<item>Tazza tal-100 Anniversarju tal-Kampjonat Nazzjonali: 2010</item>
<item><ref target="https://mt.wikipedia.org/wiki/Super_Cup_Maltija">Super Cup</ref>: 2011</item></list>
Individwali
<list type="unordered"><item>Unur Speċjali fil-Malta Football Awards 2006–07<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></item>
<item>Unur Speċjali fil-Malta Football Awards 2009–10<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Fussballdaten">Fussballdaten</ref>}} għandu nieqes l-identifikatur u l-entità ma teżistix fuq Wikidata</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>