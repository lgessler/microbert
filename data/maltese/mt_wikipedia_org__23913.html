<html><body><text id="wikipedia_mt_wikipedia_org__23913.html" ns="0" revid="268160" sourceurl="https://mt.wikipedia.org/wiki/Elena_Ceau%C8%99escu" title="Elena Ceaușescu" type="wikipedia">Elena Ceaușescu
<p><hi rend="bold">Elena Ceaușescu</hi> (imwielda bħala <hi rend="bold">Lenuța Petrescu</hi>; <ref target="https://mt.wikipedia.org/wiki/Petrești_(Dâmbovița)">Petrești</ref>, <ref target="https://mt.wikipedia.org/wiki/7_ta'_Jannar">7 ta' Jannar</ref> <ref target="https://mt.wikipedia.org/wiki/1916">1916</ref> – <ref target="https://mt.wikipedia.org/wiki/Târgoviște">Târgoviște</ref>, <ref target="https://mt.wikipedia.org/wiki/25_ta'_Diċembru">25 ta' Diċembru</ref> <ref target="https://mt.wikipedia.org/wiki/1989">1989</ref>) kienet il-mara ta' <ref target="https://mt.wikipedia.org/wiki/Nicolae_Ceaușescu">Nicolae Ceaușescu</ref>, il-kap <ref target="https://mt.wikipedia.org/wiki/Komuniżmu">Komunista</ref> tar-<ref target="https://mt.wikipedia.org/wiki/Rumanija">Rumanija</ref>. Hi serviet ukoll bħala Viċi-Prim Ministru tar-Rumanija.</p>
Bijografija
<p>Lenuța Petrescu twieldet f'familja ta' bdiewa fir-raħal ta' <ref target="https://mt.wikipedia.org/wiki/Petrești_(Dâmbovița)">Petrești</ref>, fid-distrett ta' <ref target="https://mt.wikipedia.org/wiki/Distrett_ta'_Dâmbovița">Dâmbovița</ref>. Rekords skolastiċi juru li l-unika marka tajba li ġabet kien fix-xogħol tal-labar fl-iskola primarja. Wara l-iskola primarja marret tgħix flimkien ma' ħuha fil-belt ta' <ref target="https://mt.wikipedia.org/wiki/Bukarest">Bukarest</ref> fejn għall-bidu kienet taħdem bħala assistenta f'laboratorju qabel ma sabet xogħol f'fabbrika tat-tessuti. Fl-1939 issiebħet mal-<ref target="https://mt.wikipedia.org/wiki/Partit_Komunista_Rumen">Partit Komunista Rumen</ref> u hemmhekk iltaqgħet maż-żagħżugħ <ref target="https://mt.wikipedia.org/wiki/Nicolae_Ceaușescu">Nicolae Ceaușescu</ref>. Ceaușescu mal-ewwel laqtitu lil Elena, u għalkemm ir-relazzjoni tagħhom kienet waħda imħarbta minħabba li Ceaușescu kien dieħel u ħiereġ il-ħabs, huma żżewġu fit-23 ta' Diċembru 1947.</p>
Karriera fil-gvern
<figure><caption>Elena Ceaușescu flimkien ma' <ref target="https://mt.wikipedia.org/wiki/Ion_Iliescu">Ion Iliescu</ref> fl-1976</caption></figure>
<p>Wara li l-Komunisti ħadu l-poter, Elena ħadmet bħala segretarja fil-Ministeru tal-Affarijiet Barranin. Meta r-raġel tagħha sar segretarju ġenerali tal-partit, Elena ngħatat diversi uffiċċji fil-Partit Komunista Rumen. F'Ġunju tal-1973 hi saret membru tal-Politburo tal-Partit Komunista, biex b'hekk laħqet bħala t-tieni l-ogħla u l-iktar figura influwenti wara Ceaușescu innifsu. Hi kienet involuta ħafna fl-amministrazzjoni tal-partit flimkien ma' żewġha, u kienet fost il-ftit min-nisa miżżewġa ta' kapijiet tal-Partit Komunista li kellha profil politiku għoli.</p>
<p>Elena kienet takkumpanja lil żewġha f'diversi żjarat uffiċjali barra mill-pajjiż. Waqt żjara statali lir-<ref target="https://mt.wikipedia.org/wiki/Ċina">Repubblika Popolari taċ-Ċina</ref> f'Ġunju tal-1971, hi nnutat kif <ref target="https://mt.wikipedia.org/wiki/Jiang_Qing">Jiang Qing</ref>, il-mara tal-President <ref target="https://mt.wikipedia.org/wiki/Mao_Zedong">Mao Zedong</ref>, kellha pożizzjoni ta' poter. B'riżultat t'hekk bdiet taħdem biex tikseb iktar poter politiku fir-Rumanija. F'Ġunju tal-1971, ġiet eletta bħala membru tal-Kummissjoni Ċentrali fuq it-Tbassir Soċjo-Ekonomiku, u f'Lulju tas-sena ta' wara, saret membru sħiħ tal-Kumitat Ċentrali tal-Partit Komunista. F'Ġunju tal-1973, wara li ġiet nominata minn <ref target="https://mt.wikipedia.org/wiki/Emil_Bodnăraș">Emil Bodnăraș</ref>, ġiet eletta fil-Kumitat Eżekuttiv tal-partit. F'Novembru tal-1974, matul il-ħdax-il Kungress tal-Partit, saret membru tal-kumitat eżekuttiv politiku, u f'Jannar tal-1977, saret membru tal-ogħla korp fi ħdan il-partit, l-Uffiċċju Permanenti tal-Kumitat Eżekuttiv Politiku. F'Marzu tal-1975, ġiet eletta fil-<ref target="https://mt.wikipedia.org/wiki/Gran_Assemblea_Nazzjonali">Gran Assemblea Nazzjonali</ref>, il-leġiżlatura nazzjonali tal-pajjiż, fejn ħadet is-siġġu ta' <ref target="https://mt.wikipedia.org/wiki/Pitești">Pitești</ref> (fid-<ref target="https://mt.wikipedia.org/wiki/Disrett_ta'_Arges">disrett ta' Arges</ref>), l-iktar reġjun industrijali importanti fil-pajjiż. Din il-kariga baqgħet iżżommha sa mewtha. F'Marzu tal-1980, saret Viċi-Prim Ministru, titlu statali li wkoll żammitu sar-<ref target="https://mt.wikipedia.org/wiki/Rivoluzzjoni_Rumena">Rivoluzzjoni Rumena</ref>.</p>
<p>Mis-snin tmenin 'il quddiem, Elena kienet iċ-ċentru ta' <ref target="https://mt.wikipedia.org/wiki/Kult_tal-personalità">kult tal-personalità</ref> li kien jilħaq lil dak ta' Nicolae. Hi kienet magħrufha bħala "Omm in-Nazzjon". Bħal żewġha, it-<ref target="https://mt.wikipedia.org/wiki/Televiziunea_Română">Televiżjoni Rumena</ref> kienet taħt ordnijiet stretti sabiex tinkwadraha bl-aħjar mod possibbli, fosthom li ma kellhiex tintwera fil-profil minħabba mneħirha kbir u d-dehra sempliċi tagħha.<ref target="https://mt.wikipedia.org/wiki/Il-Paġna_prinċipali#cite_note-Revolution1989-1">[1]</ref></p>
It-tmiem
<figure><caption>Elena u Nicolae mal-Imperatur <ref target="https://mt.wikipedia.org/wiki/Hirohito">Hirohito</ref> waqt żjara f'<ref target="https://mt.wikipedia.org/wiki/Tokjo">Tokjo</ref> fl-1975</caption></figure>
<p>Nhar is-16 ta' Diċembru 1989, f'<ref target="https://mt.wikipedia.org/wiki/Timișoara">Timișoara</ref> nġabret ġemgħa biex tappoġġja lill-qassis Ungeriż <ref target="https://mt.wikipedia.org/wiki/Laszlo_Tokes">Laszlo Tokes</ref> li kien arrestat wara li attakka t-tmexxija ta' Ceaușescu. Din kibret aktar minn mistenni għal protesta kbira kontra l-gvern. L-armata sparat fuq il-folla u mijiet sfaw vittmi. Fl-20 ta' Diċembru saret it-tieni protesta fejn fiha ħadu sehem 50,000 ruħ, bl-uniku għan kien li jipprotestaw kontra l-gvern u Nicolae Ceaușescu. Nicolae, fuq parir ta' Elena, ordna li l-għada kellha ssir attività fil-pjazza ċentrali ta' <ref target="https://mt.wikipedia.org/wiki/Bukarest">Bukarest</ref>. Hemmhekk inġabru mat-80,000 ruħ li malli Nicolae tfaċċa fil-parapett flimkien ma' martu u d-diversi uffiċjali tal-Partit, qabdu jgħajtu għajat kontra ż-żewġ dittaturi.</p>
<p>Bis-sitwazzjoni teskala, Elena ħarbet ma' żewġha fit-22 ta' Diċembru, però nqabdu fil-belt ta' <ref target="https://mt.wikipedia.org/wiki/Târgoviște">Târgoviște</ref>. Fil-proċess hi wieġbet għal ftit mistoqsijiet minħabba li Nicolae ħa rwol protettiv, saqsiha sabiex tikkalma u xengel rasu kull darba li kienet titkellem b'rabja. Nhar il-Milied, fil-25 ta' Diċembru, ġew sentenzjanti għall-mewt. Huma ntrabtu b'idejhom wara darhom u ttieħdu barra fejn skwadra tal-isparar sparat fuq it-tnejn. Hi kellha 73 sena. Hi kienet l-unika mara li qatt ingħatat il-<ref target="https://mt.wikipedia.org/wiki/Piena_kapitali">piena kapitali</ref> fl-istat modern tar-Rumanija.<ref target="https://mt.wikipedia.org/wiki/Il-Paġna_prinċipali#cite_note-tiu-2">[2]</ref></p>
Unuri
<list type="unordered"><item> <ref target="https://mt.wikipedia.org/wiki/Iran">Imperu tal-Iran</ref>: Midalja kommemorattiva tal-2,500 sena anniversarju mit-twaqqif tal-Imperu Persjan (14 ta' Ottubru 1971)<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></item>
<item> <ref target="https://mt.wikipedia.org/wiki/Italja">Repubblika Taljana</ref>: Kavallier tas-Salib il-Kbir tal-<ref target="https://mt.wikipedia.org/wiki/Ordni_għall-Mertu_tar-Repubblika_Taljana">Ordni għall-Mertu tar-Repubblika Taljana</ref> (21 ta' Mejju 1973)<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item>
<item> <ref target="https://mt.wikipedia.org/wiki/Arġentina">Repubblika Arġentina</ref>: Kavallier tas-Salib il-Kbir tal-<ref target="https://mt.wikipedia.org/wiki/Ordni_tal-Liberatur_San_Martín">Ordni tal-Ġeneral Liberatur San Martín</ref> (1974)</item>
<item> <ref target="https://mt.wikipedia.org/wiki/Portugall">Repubblika Portugiża</ref>: Gran Kullar tal-<ref target="https://mt.wikipedia.org/wiki/Ordni_tal-Infanti_Dom_Henrique">Ordni tal-Infanti Dom Henrique</ref> (12 ta' Ġunju 1975)<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item><ref target="https://mt.wikipedia.org/wiki/Filippini">Filippini</ref>: <ref target="https://mt.wikipedia.org/wiki/Ordni_ta'_Gabriela_Silang">Ordni ta' Gabriela Silang</ref> (9 ta' April 1975)</item>
<item><ref target="https://mt.wikipedia.org/wiki/Malażja">Malażja</ref>: Gran Kmandat Onorarju tal-<ref target="https://mt.wikipedia.org/wiki/Ordni_tad-Difensur_tar-Renju">Ordni tad-Difensur tar-Renju</ref> (1984)<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></item></list>
Aqra iktar
<list type="unordered"><item>Sweeney, John (1991). <hi rend="italic">The Life and Evil Times of Nicolae Ceauşescu</hi> (bl-Ingliż).</item>
<item>Behr, Edward (1991). <hi rend="italic">Kiss The Hand You Cannot Bite</hi> (bl-Ingliż). <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/0-679-40128-8">0-679-40128-8</ref>.</item></list>
</text></body></html>