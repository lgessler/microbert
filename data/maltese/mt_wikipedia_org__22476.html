<html><body><text id="wikipedia_mt_wikipedia_org__22476.html" ns="0" revid="264265" sourceurl="https://mt.wikipedia.org/wiki/Doreen_Micallef" title="Doreen Micallef" type="wikipedia">Doreen Micallef<figure><caption>Doreen Micallef</caption></figure>
<p><hi rend="bold">Doreen Micallef</hi> (1 ta' Ġunju 1949 - 1 ta' Diċembru 2001) kienet kittieba Maltija. </p>
Ħajja
<p>Hija twieldet il-<ref target="https://mt.wikipedia.org/wiki/Furjana">Furjana</ref>, <ref target="https://mt.wikipedia.org/wiki/Malta">Malta</ref> u kienet l-unika bint ta' Gerald Micallef u Giorgina Micallef imwielda Borg.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Hija ħadet l-edukazzjoni tagħha fl-iskola primarja u sekondarja tal-gvern, il-<ref target="https://mt.wikipedia.org/wiki/Furjana">Furjana</ref> fejn għexet l-ewwel ftit snin ta' ħajjitha. Hija ma marritx l-università iżda kompliet tavvanza l-istudji tagħha fil-<ref target="https://mt.wikipedia.org/wiki/Malti">Malti</ref>, il-letteratura, l-arti u l-filosofija u magħruf li kitbet studju fuq <ref target="https://en.wikipedia.org/wiki/Pierre_Teilhard_de_Chardin">Pierre Theilhard de Chardin</ref>.  </p>
Il-Moviment Qawmien Letterarju
<p>Is-snin sittin kienu epoka li ġabet rivoluzzjoni sħiħa fil-ħsieb ħieles. Iż-żgħażagħ taż-żmien riedu li l-kreattività tagħhom ma tkunx maħnuqa mir-riġidità tradizzjonali u kultant diskriminatorja. Madwar id-dinja kien hawn movimenti ribelli li riedu bidla kbira fil-ħsieb. Kien żmien il-<ref target="https://en.wikipedia.org/wiki/Beatnik">Beatniks</ref>, il-<ref target="https://en.wikipedia.org/wiki/Hippie">Hippies</ref> u l-<ref target="https://en.wikipedia.org/wiki/Flower_power">Flower Power</ref>. F'pajjiżna, dan ir-rinaxximent modern tal-ħsieb ħeġġeġ lill-kittieba żgħażagħ li filwaqt li jimirħu f'metodi ħielsa, permezz tal-Moviment Qawmien Letterarju, ikomplu jagħtu spinta lill-ilsien <ref target="https://mt.wikipedia.org/wiki/Malti">Malti</ref> li kien għadu meqjus minn ħafna bħala sekondarju. Fost il-ħafna żgħażagħ kittieba f'dan il-Moviment kien hemm xebba waħda, Doreen Micallef.</p>
<p>Il-Moviment Qawmien Letterarju tas-snin sittin ġab taqliba sħiħa fil-letteratura Maltija. Mhux il-kittieba stabbiliti kollha aċċettaw din il-bixra ġdida. Mhux kulħadd seta' jniżżilha li poeżija tinkiteb fi stil li mhux tradizzjonali. Fi żmien meta l-mara ftit kont issibha f'oqsma pubbliċi, leħen Doreen favur il-vers ħieles kien sinifikanti. Doreen kienet l-ewwel poetessa ta' pajjiżna li kitbet bil-vers ħieles. Kienet ukoll l-unika kittieba mara tal-<ref target="https://mt.wikipedia.org/wiki/Moviment_Qawmien_Letterarju">Moviment Qawmien Letterarju</ref>.</p>
<p>Hija qatt ma ddejqet tkun kontroversjali ladarba kienet konvinta mir-raġunijiet tagħha. Darba kien hemm lejla letterarja organizzata mill-istess moviment u fost iż-żgħażagħ kienu attendew ukoll poeti stabbiliti bħal <ref target="http://www.m3p.com.mt/wiki/%C4%A0u%C5%BC%C3%A8_Cardona">Ġużè Cardona</ref>, <ref target="https://mt.wikipedia.org/wiki/Anton_Buttigieg">Anton Buttigieg</ref> u <ref target="https://mt.wikipedia.org/wiki/Ġużè_Aquilina">Ġużè Aquilina</ref>. Deher ċar li kien hemm antagoniżmu bejn min kien favur jew kontra l-vers ħieles. Micallef tkellmet ukoll u nsistiet favur il-vers ħieles u affrontat lil kull min ma qabilx magħha. Saħqet li bħalma kien qiegħed jiġri universalment fil-ħelsien kemm tal-ħsieb kif ukoll tal-mod kif jinkiteb, Malta, bħala nazzjon parti mid-dinja, kellha dritt ukoll li tgħaddi minn din il-bidla. </p>
<p>Doreen Micallef kienet tikteb dwar il-letteratura fIl-Berqa u fost il-ħafna drabi li dehru poeżiji tagħha ppubblikati f'ġurnali jew f'antoloġiji, kienet ħarġet tliet kotba poetiċi li huma <hi rend="italic">Fit-Triq ta' l-Empirew</hi> (1975), <hi rend="italic">De Profundis</hi> (1979) u <hi rend="italic">Kyrie</hi> (1980). F'kull wieħed minn dawn il-kotba dejjem kien hemm daħla analitika minn <ref target="https://mt.wikipedia.org/wiki/Oliver_Friggieri">Oliver Friggieri</ref>. Kellha wkoll xogħlijiet li ġew ippubblikati fl-Ingilterra u fl-Istati Uniti. </p>
<p>Kienet tikteb ukoll id-drammi. Kienet rebħet l-Istilla tad-Deheb organizzata mir-Rediffusion għall-aqwa dramm tas-sena tliet darbiet. Dawn kienu fis-snin 1969, 1970 u 1973. Fl-1972 kienet ħarġet damma ta' sitt drammi bl-isem ta' <hi rend="italic">Wiċċ imb Wiċċ u Drammi Oħra</hi> (1972). Għadd ta drammi tagħha ttellgħu fit-Teatru Manoel jew fuq il-mezzi tax-xandir. Kienet kitbet ukoll Maqam li ġie mmużikat minn <ref target="http://www.m3p.com.mt/wiki/Charles_Camilleri">Charles Camilleri</ref>. Iżda l-akbar ħabib u idolu li kellha fil-qasam teatrali kien <ref target="https://mt.wikipedia.org/wiki/Francis_Ebejer">Francis Ebejer</ref>. </p>
Ħajja Personali
<p>Meta mietu ommha u missierha, Doreen spiċċat tgħix waħedha f'appartament fi Triq Sant Andrija fil-Belt. Dan il-fatt kien nikkitha ħafna. Il-ġenituri tagħha mietu t-tnejn fl-istess xahar ta' Frar: </p>
<p><hi rend="italic">u dlam u riħ u kesħa u telf u baħħ u mrar fi frar ħriġna fid-dlam </hi>
<hi rend="italic">u ntlifna żewġ ombri suwed fil-lejl</hi>
<hi rend="italic">il-lejl inġazzat u riefnu il-lejl mistmerr tal-kesħa ta frar </hi>
<hi rend="italic">ħriġna fid-dlam u ħrabna </hi>
<hi rend="italic">żewġ ombri suwed fil-lejl ostaġġi tal-lejl u s-sikta fil-kesħa,</hi>
<hi rend="italic">fir-reżħa tal-lejl qattret demgħa waħda…</hi>
<hi rend="italic">li kitbet storja dmugħ</hi>…
<hi rend="italic">il-lejla l-kwiekeb jibku</hi>
<hi rend="italic">il-lejla reġa frar </hi></p>
<p>Minkejja s-solitudni ta' bniedma introverta għall-aħħar, mara li qatt ma kienet fiżikament b'saħħitha, kienet tħobb tissoċjalizza wkoll, iżda dejjem b'xi suġġett profond għad-diskussjoni u b'saħħa mentali enormi. Kienet bniedma li tistaqsi ħafna u kultant iġġibek fid-dubju jekk hix tagħtik tagħrif jew inkella hix qiegħda tagħmel mistoqsija. Is-suġġetti tagħha kienu dejjem imsaħħin b'argument filosofiku qawwi, l-aktar dwar il-Malti, il-qawwa fil-kelma Maltija u b'mod partikulari l-poeżija. </p>
<p>Għaliha l-poeżija kienet il-bidu u t-tmiem. Kienet tgħid li “l-poeżija hija r-ruħ, u kull bniedem li għandu ruħ ġo fih għandu wkoll il-poeżija.” Kienet titkellem u taħseb bi stil proża-poetiku. Is-sentimentaliżmu, ribelljoni, qilla, rabja u determinazzjoni kienet tinsiġhom f'versi poetiċi ġo moħħha. Jekk imbagħad kienet tkun fil-burdata kienet tiktibhom, jekk le kienet tħallihom itiru mar-riħ. Araha dejjem itterraq fis-solitudni tat-toroq tal-Belt Valletta. Għexet ħajja fqira, kwieta u umli msejsa fuq it-twemmin tagħha. </p>
<p>jien ma nemminx li jien u int u l-bnedmin kollha ġejna mix-xejn għalxejn… </p>
<p>Forsi l-akbar ħbieb li kellha kienu l-qtates. Kienet tħobb lill-annimali kollha, iżda speċjalment il-qtates. Jekk kien ikollha lira kienet tippreferi tibqa' bil-ġuħ hi, iżda qatt ma tfalli milli tixtri l-ikel għal grupp ta' qtates fil-viċinanza ta' fejn kienet tgħix. </p>
<p>Doreen kienet tinteressa ruħha ħafna fl-astroloġija. Kienet taf taqra l-karattru ta' dak li jkun anke skont id-data tat-twelid, speċjalment f'dik li hi astroloġija Ċiniża. </p>
<p>Kienet tħobb ħafna l-mużika ta' <ref target="https://mt.wikipedia.org/wiki/The_Beatles">The Beatles</ref> u gruppi oħrajn ta' żmienha. Fil-fatt kellha poeżija minnhom li semmietha <ref target="https://en.wikipedia.org/wiki/Eleanor_Rigby">Eleanor Rigby</ref>, isem ta' kanzunetta ta' Lennon/McCartney.</p>
Xogħlijiet
<figure><caption>12 Triq Sant' Andrija, Valletta</caption></figure>
<list type="unordered"><item><hi rend="italic">Wiċċ imb Wiċċ u Drammi Oħra</hi> (1972)</item>
<item><hi rend="italic">Fit-Triq tal-Empirew</hi> (1975)</item>
<item><hi rend="italic">De Profundis</hi> (1979)</item>
<item><hi rend="italic">Kyrie</hi> (1980)</item></list>
Legat
<p>Illum id-dar fejn kienet tgħix, 12 Triq Sant' Andrija, il-Belt hija s-sede tal-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>. </p>
</text></body></html>