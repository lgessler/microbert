<html><body><text id="wikipedia_mt_wikipedia_org__1031.html" ns="0" revid="267276" sourceurl="https://mt.wikipedia.org/wiki/Guido_de_Marco" title="Guido de Marco" type="wikipedia">Guido de Marco
<p><hi rend="bold">Guido de Marco</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/22_ta'_Lulju">22 ta' Lulju</ref> <ref target="https://mt.wikipedia.org/wiki/1931">1931</ref> – <ref target="https://mt.wikipedia.org/wiki/Tas-Sliema">Tas-Sliema</ref>, <ref target="https://mt.wikipedia.org/wiki/12_ta'_Awwissu">12 ta' Awwissu</ref>, <ref target="https://mt.wikipedia.org/wiki/2010">2010</ref>) kien <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Malta">Malti</ref> li serva bħala l-<ref target="https://mt.wikipedia.org/wiki/President_ta'_Malta">President ta' Malta</ref> bejn l-1999 u l-2004. Kien ukoll Viċi Prim Ministru u Ministru tal-Intern u tal-Ġustizzja, u wara tal-Affarijiet Barranin fejn kien strumentali biex Malta ssieħbet fl-Unjoni Ewropea. Bejn l-1990 u l-1991 kien ukoll President tal-Assemblea Ġenerali tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref></p>
Tfulija
<p>Guido De Marco twieled il-<ref target="https://mt.wikipedia.org/wiki/Belt_Valletta">Belt Valletta</ref> nhar it-22 ta' Lulju, 1931, l-uniku iben ta' Emanuele u Giovanna mwieleda Raniolo.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ħa l-edukazzjoni tiegħu fl-Iskola Sekondarja ta' San Ġużepp, fil-<ref target="https://mt.wikipedia.org/wiki/Kulleġġ_ta'_San_Alwiġi">Kulleġġ ta' San Alwiġi</ref> u aktar tard fl-<ref target="https://mt.wikipedia.org/wiki/Università_ta'_Malta">Università ta' Malta</ref>. Mill-Università ggradwa fil-<ref target="https://mt.wikipedia.org/wiki/Baċellerat_tal-Arti">Baċellerat tal-Arti</ref> fl-1952, fil-<ref target="https://mt.wikipedia.org/wiki/Filosofija">Filosofija</ref>, l-<ref target="https://mt.wikipedia.org/wiki/Ekonomija">Ekonomija</ref> u t-<ref target="https://mt.wikipedia.org/wiki/Lingwa_Taljana">Taljan</ref>, u fl-1955 bħala <ref target="https://mt.wikipedia.org/wiki/Duttur_tal-Liġi">Duttur tal-Liġi</ref>. Għal xi żmien serva bħala avukat tal-gvern.</p>
Politika
<p>Fit-23 ta' Marzu, 1999, De Marco fl-aħħar diskors tiegħu bħala Membru tal-Parlament, kien qal hekk: </p>
<p><hi rend="bold">“</hi>Jien kif dħalt fil-politika? Meta kont għadni student fl-ewwel snin tal-kors l-universita' kont ħabib ma' Dun Fortunat Mizzi, it-tifel ta' Nerik Mizzi. U Natolino - għax jien nafu bħala Natolino Mizzi - qalli: Guido, inti dejjem titkellem favur il-papa tiegħi imma qatt iltqajt miegħu? Għidtlu: Le, qatt ma ltqajt miegħu, inċapċaplu u affarijiet bħal dawn imma qatt ma ltqajt miegħu. Qalli: Ejja sad-dar ħalli nintroduċihulek. U meta mort għand Nerik Mizzi qalli: Int x'qed tistudja? Għidtlu għall-avukatura. Qalli: Xi kemm intom? Nerik Mizzi ma tantx kien jieħu minn widnejh u meta għidtlu: Circa 20, qalli: 120! Inti se tmut bil-ġuħ! Mur għidlu li llum fil-kors tal-liġi regolarment qed ikun hemm 120 u għall-grazzja t'Alla ħadd m'hu qed imut bil-ġuħ! Pero' jien mhux għal din l-istorja qed ngħid għax imbagħad kompla jgħidli: Allura inti tixtieq tieħu parti fil-politika? Għidtlu: Iva, nixtieq ħafna. Qalli: Fendi ibni! Qalli: Int se tieħu l-avukatura, dik professjoni. Ibni se jsir saċerdot, dik vokazzjoni. Jekk int trid tidħol għall-politika, dik hija missjoni.<hi rend="bold">”</hi></p>

Mal-Partit ta' Ganado
<p>Hu daħal fix-xena politika fl-1962, l-ewwel mal-Partit Demokratiku Nazzjonalista ta' <ref target="https://mt.wikipedia.org/wiki/Herbert_Ganado">Herbert Ganado</ref>, fi żmien ta' tensjoni ta' qabel l-<ref target="https://mt.wikipedia.org/wiki/Jum_l-Indipendenza_(Malta)">Indipendenza</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u kkontesta għall-ewwel darba l-elezzjoni ġenerali imma ma telax. Bejn l-1964 u l-1966 serva bħala l-Avukat tal-Kuruna tal-Gvern Malti.</p>
Mal-Partit Nazzjonalista
<p>Fl-1966, ikkontesta t-tieni elezzjoni tiegħu, l-ewwel waħda f'isem il-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista (PN)</ref> fl-1966, fejn kiseb 12.82% tal-voti mill-ewwel distrett u 64.39% tal-voti mit-tmien distrett.<ref target="https://mt.wikipedia.org/wiki/Il-Paġna_prinċipali#cite_note-elezzjonijiet-3">[3]</ref> B'hekk, ġie elett għall-ewwel darba fil-<ref target="https://mt.wikipedia.org/wiki/Kamra_tad-Deputati_ta'_Malta">Parlament Malti</ref> f'April tal-1966, fejn baqa' jiġi elett sal-1998.  </p>
<p>Fl-1967, il-Kamra tad-Deputati ta' Malta eleġġiet lil de Marco bħala wieħed mir-rappreżentanti tagħha fl-Assemblea Parlamentari tal-Kunsill tal-Ewropa, fejn baqa' jżomm din il-pożizzjoni għal għoxrin sena. </p>
<p>Fl-1972 inħatar Segretarju Ġenerali tal-PN. Fl-1977 ikkontesta l-elezzjoni għal kap tal-partit tiegħu flimkien ma' <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, fejn dan tal-aħħar rebaħ din l-elezzjoni interna bi Guido de Marco jieħu l-post ta' Deputat Mexxej. F'din il-kariga serva sal-1999, </p>
Viċi Prim Ministru
<p>Wara l-elezzjoni ta' Mejju 1987 beda jservi ta' Deputat Prim Ministru u Ministru tal-Intern u l-Ġustizzja. Fiż-żmien li kien iħaddan dan ir-rwol, il-Professur de Marco introduċa numru ta' abbozzi fil-Parlament li kienu jinkorporaw ġo fihom konvenzjonijiet importanti, bħall-<ref target="https://mt.wikipedia.org/wiki/Konvenzjoni_Ewropea_tad-Drittijiet_tal-Bniedem">Konvenzjoni Ewropea tad-Drittijiet tal-Bniedem</ref>. Bħala Ministru tal-Intern hu wassal għal riformi u l-imodernizzar tal-Korp tal-Pulizija u waqqaf l-Akkademja tal-Pulizija.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>F'Mejju tal-1990 inħatar Ministru tal-Affarijiet Barranin u fost l-ewwel impenji tiegħu kien hemm li ressaq l-applikazzjoni ta' Malta biex tissieħeb fil-<ref target="https://mt.wikipedia.org/wiki/Kommunità_Ewropea">Kommunità Ewropea</ref> fi <ref target="https://mt.wikipedia.org/wiki/Brussell">Brussell</ref> nhar is-16 ta' Lulju, 1990. Hu kompla jippromwovi u jsegwi l-prinċipju li d-djalogu Ewro-Mediterranju kien element bażiku sabiex jinħolqu strutturi li jikkonsolidaw is-sigurtà u l-kooperazzjoni reġjonali. </p>
<p>Ħidmietu wasslet biex Malta issieħbet f'numru ta' organizzazzjonijiet internazzjonali bħall-<ref target="https://mt.wikipedia.org/wiki/Ġnus_Magħquda">Ġnus Magħquda</ref>, l-<ref target="https://mt.wikipedia.org/wiki/Organizzazzjoni_għas-Sigurtà_u_Kooperazzjoni_fl-Ewropa">OSCE</ref>, il-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref> u l-<ref target="https://mt.wikipedia.org/wiki/Commonwealth_tan-Nazzjonijiet">Commonwealth tan-Nazzjonijiet</ref>. </p>
<p>Kien il-Professur de Marco wkoll li bħala Deputat Prim Ministru u Ministru tal-Affarijiet Barranin reġa' rreattiva l-applikazzjoni ta' Malta biex tissieħeb fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, nhar il-11 ta' Settembru, 1998, wara l-iffriżar ta' din l-istess applikazzjoni mill-<ref target="https://mt.wikipedia.org/wiki/Partit_Laburista_(Malta)">Partit Laburista</ref>. </p>
<p>Tul il-karriera parlamentari tiegħu huwa rrappreżenta lill-Parlament Malti għal kważi 20 sena fl-Assemblea Parlamentari tal-Kunsill tal-Ewropa, fejn serva f'ħafna kumitati.</p>
President tal-Assemblea Ġenerali tal-Ġnus Magħquda
<p>Nhar it-18 ta' Settembru, 1990, il-Professur de Marco ġie elett <ref target="https://mt.wikipedia.org/wiki/Presidenti_tal-Assemblea_Ġenerali_tal-Ġnus_Magħquda">President</ref> tal-ħamsa u erbgħin sessjoni tal-Assemblea Ġenerali tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref> – l-ogħla kariga li persuna Maltija qatt ħadet fil-kamp internazzjonali.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Hu ħa bosta inizjattivi b'risq il-paċi u biex il-Ġnus Magħquda tkun organizzata aħjar. Il-ħatra tiegħu f'din il-kariga wasslet ukoll fi żmien ta' tensjoni wara l-<ref target="https://mt.wikipedia.org/wiki/Invażjoni_tal-Kuwajt">invażjoni</ref> tal-<ref target="https://mt.wikipedia.org/wiki/Iraq">Iraq</ref> fil-<ref target="https://mt.wikipedia.org/wiki/Kuwajt">Kuwajt</ref>. Bħala l-President, huwa żar numru ta' kampijiet ta' refuġjati fit-territorji okkupati u fil-<ref target="https://mt.wikipedia.org/wiki/Ġordan">Ġordan</ref>, l-<ref target="https://mt.wikipedia.org/wiki/Etjopja">Etjopja</ref> u l-<ref target="https://mt.wikipedia.org/wiki/Albanija">Albanija</ref>. </p>
<p>F'Mejju tal-1991, żar ir-<ref target="https://mt.wikipedia.org/wiki/Korea_ta'_Fuq">Repubblika Demokratika Popolari tal-Korea</ref> u r-<ref target="https://mt.wikipedia.org/wiki/Korea_t'Isfel">Repubblika tal-Korea</ref> għal laqgħa li wasslet għall-ammissjoni tagħhom fin-Nazzjonijiet Uniti.</p>
Fl-Oppożizzjoni u mill-ġdid fil-Gvern
<p>Bejn l-1996 u l-1998 serva bħala <hi rend="italic">shadow minister</hi>. </p>
<p>Fl-1998, reġa' ġie appuntat bħala Deputat Prim Ministru u Ministru tal-Affarijiet Barranin, fejn żamm din il-kariga san-nominazzjoni tiegħu bħala President ta' Malta. </p>
<p>Bejn Jannar tal-2005 u Diċembru tal-2008 kien ċermen tal-Fondazzjoni tal-Commonwealth.</p>
President ta' Malta
<p>Nhar it-23 ta' Marzu, 1999, De Marco għamel l-aħħar diskors tiegħu bħala Membru tal-Parlament. Din hija silta minnu: </p>
<p><hi rend="bold">“</hi>Sur President, jien illum nixtieq naqsam mal-Kamra l-ħsibijiet tiegħi ta' 33 sena f'dan il-parlament. Proprju fid-29 ta' dan ix-xahar ta' l-1966, 33 sena ilu, effettivament jien ġejt elett għall-ewwel darba fil-parlament. Malta kienet ilha indipendenti madwar sena u nofs biss u kien hemm sens ta' rinascita f'Malta; immaġinaw ġenerazzjonijiet u ġenerazzjonijiet ta' Maltin, dejjem kolonja jew poplu maħkum minn ħaddieħor. Għall-ewwel darba stajna ngħidu f'dan il-pajjiż: Aħna Maltin, aħna ma jikkmandana ħadd, aħna padruni f'artna, aħna għandna passaport Malti, aħna rappreżentati fin-Nazzjonijiet Uniti, aħna dħalna membri fil-Kunsill ta' l-Ewropa. Dr Borg Olivier bħala prim ministru, għamel l-ewwel żjarat tiegħu uffiċjali fi Tripli u Ruma, affarijiet li tawna lkoll ċertu sens ta' kburija li aħna Maltin. Freddie Amato Gauci kien beda jibni l-ministeru ta' l-affarijiet barranin, Arvid Pardo beda fi New York jagħmel l-ideat tiegħu dwar il-wirt komuni ta' l-umanita', il-liġi tal-baħar, u Malta bdiet tieħu ċerti inizjattivi. Huwa f'dan l-isfond, li jien kelli l-unur nidħol f'dan il-parlament.</p>
<p>Int tiftakar dan ukoll, Sur President, għax inti wkoll dħalt fil-parlament fl-istess sena. F'dan is-sens ta' entużjażmu tagħna lkoll dħalna għall-piż b'sens ta' servizz kbir lejn artna, b'sens ta' servizz li aħna l-ewwel ġenerazzjoni ta' politiċi żgħażagħ. Kienu jgħidulna "the young lions" lili, lil Ugo Mifsud Bonnici, Albert Borg Olivier de Puget, aktar tard ġie magħna Dwardu Fenech Adami. Bdejna ngħidu kif nixtiequha din Malta indipendenti, x'linja se tieħu. Konna għadna ġodda u naturalment bla esperjenza imma ċertament kellna żewġ vantaġġi li kienu ipattu għan-nuqqas ta' esperjenza. L-ewwelnett il-klassi politika ta' qabilna rnexxielha tistabilixxi ċerti prinċipji fil-ħajja nazzjonali, il-prinċipju ta' l-integrita' tal-politiku, il-prinċipju tal-missjoni soċjali li għandu kull politiku, il-missjoni tas-servizz li għandu kull politiku lejn pajjiżu. U dan, Sur President, lilna kien diġa' nkanalana lejn ċertu atteġġjament lejn il-politika.</p>
<p>Il-klassi politika Maltija kienet ilha żmenijiet twal tagħti l-kontribut tagħha, fiż-żmien tas-snin tal-kolonjaliżmu fl-eqqel tiegħu, fiż-żmien tal-kostituzzjoni ta' l-1921, fiż-żmien kif żviluppa l-internament u l-eżilju tal-kapijiet tan-nazzjonaliżmu Malti. Imbagħad anke kif bdiet tiġġenera ruħha l-politika hawn Malta, il-volonta` tal-ġid tal-ħaddiema, li l-ħaddiem huwa attur primarju fil-ħajja politika ta' artna. Il-ġlieda ta' l-integration, għal liema raġunijiet kien hawn min riedha u aħna li konna kontra tagħha għal liema raġunijiet konna kontra tagħha. Imma fl-aħħar kien hemm il-vantaġġ famuż fejn il-gvern u l-oppożizzjoni ta' dik il-ħabta sabu ruħhom magħqudin f'dik il-famuża break with Britain resolution. Hemmhekk aħna wkoll konna writna minn ta' qabilna, ma konniex aħna li ħloqnieha r-rota imma sibna l-politika diġa' stabilita fuq ċerti kriterji. Hemmhekk forsi konna wisq akkaniti fil-kliem kontra xulxin pero' fil-fatti mbagħad kellna ħabta - u għandu ħabta dan il-poplu Malti - kif nimmaljaw ruħna flimkien. Minn impressjoni ta' oppożizzjoni kontrastanti u konfliġġenti għarafna - u għadna nagħrfu - nibnu xi ħaġa flimkien. Sur President, din hija Malta li aħna sibna meta dħalna f'dan il-parlament.</p>
<p>Konna niltaqgħu fis-sala l-oħra, is-sala ta' l-arazzi, u niftakar jiena u Ugo Mifsud Bonnici ħadna postna fl-aħħar żewġ bankijiet għaliex dehrilna li meta xi ħadd minna kien se jpoġġi x'imkien iktar 'il quddiem xi ħadd ħares lejna bl-ikrah. U għidna: Allaħares jibdew iħarsu lejna bl-ikrah minn issa, għadna kemm daħħalna saqajna ġol-parlament! Ma ridniex li f'sistema li aħna konna ġodda għaliha b'xi mod jew ieħor nagħtu l-impressjoni li rridu nieħdu post xi ħadd u għalhekk qgħadna fl-aħħar żewġ fillieri tal-parlament. Sur President, naħseb anke inti tiftakar din l-istorja li qed ngħid. Qgħadna fl-aħħar imma tgħallimna ħafna għax kien hemm politiċi miż-żewġ naħat tal-Kamra li ċertament għamlu ħafna ġid lil Malta.</p>
<p>Sur President, jien għandi gratitudni kbira lejn Dr Borg Olivier għat-tagħlim li ħadt mingħandu. Kellu ħabta kif jutilizza ż-żmien fl-aħjar interess tal-politika u kif jagħraf jisdrammatizza s-sitwazzjoni għaliex inti u tisdrammatizza s-sitwazzjoni se ssib is-soluzzjoni, u iktar ma tiddrammatizza aktar diffiċli biex issib is-soluzzjoni. Giovanni Felice, li kien bniedem ta' kultura u ta' konoxxenza kbira, kemm ta' l-istorja ta' artna u anke l-mod kif kien javvanza l-argumentazzjoni tiegħu. Ċensu Tabone, li kulħadd jiftakru ħafna hawnhekk. In-naħa ta' l-oppożizzjoni ta' allura, nies bħal Dom Mintoff, karattru li l-enerġija u l-vitalita' tiegħu ċertament - qed nitkellem dwar l-1966 - baqgħu miegħu sa l-aħħar. Qed ngħid għal Toni Buttigieg, li kellu sens poetiku kif iħares lejn il-ħajja. Guże' Cassar, li kulħadd iħobb isejjaħlu "iz-ziju Ġuż", u veru kien qisu z-ziju Guż tagħna lkoll, u għadu sal-lum. Ġuże' Abela, li ċertament wieħed ma jinsa qatt l-integrita' tiegħu fil-politika għax għaraf isarrafha fiż-żmenijiet. Sur President, qed ngħid dan għaliex irrid noħroġ x'inhuma l-veru valuri tal-Parlament. Għaliex qegħdin fil-parlament aħna?</p>
<p>Jien għaddejt 33 sena ta' ħajti fil-parlament, 16-il sena din in-naħa, 17-il sena n-naħa l-oħra, u rnexxieli ngħix fit-tnejn ħajja interessanti, ħafna drabi diffiċli pero' ħajja li tagħtik sodisfazzjon. Għaliex x'inhu l-iskop li qegħdin fil-parlament? Għalkemm ngħaddu ċerti kummenti negattivi lil xulxin, jien konvint li kull wieħed minna f'din il-Kamra, dawk li ġew qabilna u dawk li għad jiġu warajna, jemmnu li qegħdin hawnhekk mhux biex iservu lilhom infushom għaliex mill-politika x'tista' tieħu?! Li tista' tieħu huwa li ħafna drabi jipprovaw jibjażimawk, ħafna ingratitudini, kliem li ma jixirqux lilek u wisq inqas lill-familja tiegħek. Pero' we get a kick mill-politika , kif jgħidu l-Ingliżi, u dak li nieħdu aħna huwa s-sens ta' servizz.<hi rend="bold">”</hi></p>
<p>Fl-4 ta' April 1999, Guido Demarco nħatar bħala s-sitt <ref target="https://mt.wikipedia.org/wiki/President_ta'_Malta">President ta' Malta</ref>, fejn issuċċeda lil <ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref>. Il-presidenza tiegħu damet sal-4 ta' April, 2004.</p>
Mewt
<p>Nhar is-6 ta' Awwissu 2010, waqt intervent regulari f'qalbu, żviluppaw ċerti kumplikazzjonijiet. Il-kundizzjoni tiegħu kienet definita bħala waħda "kritika imma stabbli" mill-kap tal-Kura Intensiva tal-<ref target="https://mt.wikipedia.org/wiki/Sptar_Materi_Dei">Isptar Mater Dei</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Erbat ijiem wara inħareġ mill-isptar, minkejja li t-tim mediku kompla xorta jsegwi l-istat ta' qalbu. Madanakollu, jumejn biss wara li kien irritorna lura d-dar, nhar it-12 ta' Awwissu, 2010, Guido de Marco ittieħed b'urġenza l-isptar wara li ħassu ħażin fir-residenza tiegħu ġewwa <ref target="https://mt.wikipedia.org/wiki/Tas-Sliema">Tas-Sliema</ref>, fejn aktar tard ġie ċċertifikat li kien miet fl-età ta' ta' 79 sena. Stqarrija mid-Dipartiment tal-Informazzjoni ħarġet li hu miet fil-ħin tal-4.18 ta' wara nofsinhar,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> fejn aktar tard ħareġ li kien miet waqt l-irqad u kienu għalxejn it-tentattivi li saru sabiex isalvawlu ħajtu. </p>
<p>Il-funeral tiegħu sar fis-16 ta' Awwissu, 2010, ġewwa l-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref> preseduta mill-Arċisqof ta' Malta <ref target="https://mt.wikipedia.org/wiki/Pawlu_Cremona">Pawlu Cremona</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Il-gvern nazzjonali ħabbar tliet ijiem ta' <ref target="https://mt.wikipedia.org/wiki/Luttu_nazzjonali">luttu nazzjonali</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Nhar is-Sibt 14 ta' Awwissu, 2010, mill-Isptar Materi Dei telaq korteo bit-tebut ta' Guido de Marco fejn għadda minn quddiem id-Dar Ċentrali tal-Partit Nazzjonalista, qabel ma mbagħad wasal fil-Palazz tal-President fejn ġie espost il-katavru mikxuf għall-qima tal-pubbliku.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Reazzjonijiet
<p>Immedjati kienu l-messaġġi ta' kondoljanzi li nħarġu mill-President tar-Repubblika, mill-Partit Nazzjonalista, mill-Partit Laburista, u entitatjiet u korpi diplomatiċi oħra.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-kondoljanzi waslu wkoll min-naħa tal-President tal-Parlament Ewropew <ref target="https://mt.wikipedia.org/wiki/Jerzy_Buzek">Jerzy Buzek</ref> li stqarr "Guido de Marco kien iħaddan l-aqwa kwalitajiet bħala politiku modern: hu kien patrijott tassew li ħabb lil pajjiżu u lil niesu u kien bniedem ta' moħħu miftuħ u statista Ewropew kommess, li kien rispettat bil-kbir madwar l-Ewropa kollha".<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Reazzjonijiet oħra kienu jinkludu dak tal-President Emeritu Ugo Mifsud Bonnici li ddeskrivieh bħala "persuna determinat li qatt ma qata' qalbu minn xejn u dejjem ottimist", tal-Ministru tal-Affarijiet Barranin u Viċi-Prim Ministru <ref target="https://mt.wikipedia.org/wiki/Tonio_Borg">Tonio Borg</ref> li ddeskrivieh bħala "patrijott li pajjiżu dejjem sabu meta kien hemm bżonn u meta kien meħtieġ rikonċiljazzjoni", u tal-eks-Prim Ministru <ref target="https://mt.wikipedia.org/wiki/Alfred_Sant">Alfred Sant</ref> li stqarr kif it-telfa ta' Guido de Marco kienet telfa ta' "protagonista tal-istorja moderna tal-pajjiż".<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> F'messaġġ lill-President George Abela, il-president tal-Kummissjoni Ewropea <ref target="https://mt.wikipedia.org/wiki/José_Manuel_Durão_Barroso">José Manuel Durão Barroso</ref> tkellem dwar kif "Il-Kummissjoni u jien nibqgħu niftakruh għall-kburija li kellu li kien Malti u l-isforzi kbar li għamel sabiex iressaq lil Malta qrib l-Unjoni Ewropea".<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Ħajja personali
<p>Hu kien miżżewweġ lil Violet (imwielda Saliba), fejn kellhom tifel, <ref target="https://mt.wikipedia.org/wiki/Mario_De_Marco">Mario</ref>, u żewġt ibniet, Gianella u Fiorella, ilkoll membri tal-professjoni legali.</p>
Awtobijografija
<p>Fl-2008, Demarco ippubblika l-<ref target="https://mt.wikipedia.org/wiki/Awtobijografija">awtobijografija</ref> tiegħu bl-isem ta'  <hi rend="italic">The Politics Of Persuasion</hi>. Sena wara ħarġet it-traduzzjoni tal-ktieb bil-<ref target="https://mt.wikipedia.org/wiki/Lingwa_Maltija">Malti</ref> ta' Charles Abela Mizzi bl-isem <hi rend="italic">Il-Politika tal-Persważjoni</hi>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Monument
<p>Fit-12 ta' Settembru 2014 inkixef il-monument f’ġieħ il-President Guido De Marco quddiem il-bini tal-qorti. “Huwa pjaċir u unur għalija li qiegħed hawn illum biex nagħtu ġieħ lill-memorja tal-President Guido de Marco, wieħed mill-akbar statisti ta’ pajjiżna” qal il-Prim Ministru <ref target="https://mt.wikipedia.org/wiki/Joseph_Muscat">Joseph Muscat</ref> fil-bidu taċ-ċerimonja. “Kien fl-isfond ta’ teżi li kont qed nagħmel li ltqajt mal-Professur de Marco fil-bini tal-Parlament. It-tema li xtaqt inkellmu dwarha kienet pjuttost dejqa. Ridt nistaqsi kif wieħed jista’ jiddefinixxi lil pajjiżna, u ridt nara x’jaħseb dwar definizzjonijiet bħal<hi rend="italic">small state, city state, micro state</hi>. Tbaqbaq mhux ħażin fuq kull waħda minn dawn id-definizzjonijiet u argumenta li kulħadd jaf id-daqs ta’ pajjiżna u minħabba f’hekk wieħed m’għandux juża kategoriji u definizzjonijiet li jistgħu jċekknu r-rilevanza tagħna f’għajnejn ħaddieħor.”</p>
<p>Il-monument hu magħmul mill-bronż, xogħol l-artisti Alfred u Aaron Camilleri Cauchi u turi lil Guido de Marco b’id waħda qisu biex jieħu b’idejn lin-nies u f’id l-oħra qed iżomm kopja tal-bijografija tiegħu li għandha t-titlu ‘Il-politika tal-persważjoni.’</p>
<p>Preżenti għall-inawgurazzjoni kien hemm uliedu Mario, Giannella u Fiorella, il-Kap tal-Oppożizzjoni Simon Busuttil, il-Presidenti Emeriti <ref target="https://mt.wikipedia.org/wiki/George_Abela">George Abela</ref>, Eddie Fenech Adami u <ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref>, l-Ispeaker <ref target="https://mt.wikipedia.org/wiki/Anġlu_Farrugia">Anġlu Farrugia</ref>, Membri Parlamentari, dinjitarji u persuni distinti oħra.</p>


Ħoloq esterni
<list type="unordered"><item>(EN)  <ref target="http://www.demarcoassociates.com/">Sit uffiċjali tad-ditta legali Guido de Marco &amp; Associates</ref></item></list>
</text></body></html>