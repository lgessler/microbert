<html><body><text id="wikipedia_mt_wikipedia_org__27484.html" ns="0" revid="272525" sourceurl="https://mt.wikipedia.org/wiki/Kastell_ta%27_Wartburg" title="Kastell ta' Wartburg" type="wikipedia">Kastell ta' Wartburg<figure><caption>Il-Kastell ta' Wartburg</caption></figure>
<p>Il-<hi rend="bold">Kastell ta' Wartburg</hi> ([ˈvaʁtbʊʁk]) huwa kastell li oriġinarjament inbena fil-<ref target="https://mt.wikipedia.org/wiki/Medjuevu">Medju Evu</ref>. Jinsab fuq irdum għoli 410 metri fil-Lbiċ u 'l fuq mir-raħal ta' <ref target="https://mt.wikipedia.org/wiki/Eisenach">Eisenach</ref>, fl-istat ta' Thüringen, il-<ref target="https://mt.wikipedia.org/wiki/Ġermanja">Ġermanja</ref>. Fl-1999, l-<ref target="https://mt.wikipedia.org/wiki/UNESCO">UNESCO</ref> żiedet il-Kastell ta' Wartburg fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tagħha.<ref target="https://mt.wikipedia.org/wiki/Il-Paġna_prinċipali#cite_note-:2-1">[1]</ref> Il-kastell kien ir-residenza ta' <ref target="https://mt.wikipedia.org/wiki/Santa_Eliżabetta_tal-Ungerija">Santa Eliżabetta</ref> tal-<ref target="https://mt.wikipedia.org/wiki/Ungerija">Ungerija</ref>, il-post fejn <ref target="https://mt.wikipedia.org/wiki/Martin_Luteru">Martin Luteru</ref> ttraduċa t-<ref target="https://mt.wikipedia.org/wiki/Testment_il-Ġdid">Testment il-Ġdid</ref> tal-<ref target="https://mt.wikipedia.org/wiki/Bibbja">Bibbja</ref> bil-Ġermaniż, is-sit tal-festival ta' Wartburg tal-1817 u l-post fejn allegatament x'aktarx seħħet is-<hi rend="italic">Sängerkrieg</hi> leġġendarja. Il-kastell kien ispirazzjoni importanti għal <ref target="https://mt.wikipedia.org/wiki/Ludwig_II">Ludwig II</ref> meta ddeċieda li jibni l-<ref target="https://mt.wikipedia.org/wiki/Kastell_ta'_Neuschwanstein">Kastell ta' Neuschwanstein</ref>. Il-Kastell ta' Wartburg huwa l-iktar attrazzjoni li jżuruha turisti f'Thüringen wara <ref target="https://mt.wikipedia.org/wiki/Weimar">Weimar</ref>. Għalkemm il-kastell illum il-ġurnata fih strutturi oriġinali sostanzjali mis-sekli 12 sa 15, il-biċċa l-kbira tal-kastell minn ġewwa jmur lura biss għas-seklu 19.</p>
Etimoloġija
<figure><caption>Mappa tal-Kastell ta' Wartburg: (1) rampa tal-aċċess, (2) fortizza iżolata bla swar, (3) pont li jista' jittella' u jitniżżel, (4) <hi rend="italic">Torhaus</hi> (barbikan), (5) <hi rend="italic">Ritterhaus</hi>, (6) <hi rend="italic">Vogtei</hi> u l-ewwel bitħa interna, (7) <hi rend="italic">Margarethengang</hi>, (8) <hi rend="italic">Dirnitzlaube</hi>, (9) binja interna tad-daħla, (10) <hi rend="italic">Neue Kemenate</hi>, (11) turġien, (12) <hi rend="italic">Bergfried</hi>, (13) <hi rend="italic">Palas</hi>, (14) <hi rend="italic">Ritterbad</hi>,(15) <hi rend="italic">Gadem</hi>, (16) it-tieni bitħa interna b'ċisterna (17) <hi rend="italic">Südturm</hi>, (18) swar tan-Nofsinhar, (19) ġnien żgħir, (20) ġnien tal-Kmandant, (21) <hi rend="italic">Elisabethengang</hi>, (22) <hi rend="italic">Hotel auf der Wartburg</hi></caption></figure>
<p>L-isem tal-kastell x'aktarx li oriġina mill-Ġermaniż: <hi rend="italic">Warte</hi>, torri tal-għassa, minkejja li skont it-tradizzjoni jingħad li l-fundatur tal-kastell, malli ħares lejn il-kastell għall-ewwel darba, stqarr, "<hi rend="italic">Warte, Berg—du sollst mir eine Burg tragen!</hi>" ("Stenna, muntanja — inti se jkollok il-kastell tiegħi fuqek!"). Hija logħob bil-kliem bil-Ġermaniż bejn il-kelma għal muntanja/għolja (<hi rend="italic">Berg</hi>) u l-kelma għal fortizza (<hi rend="italic">Burg</hi>), imwaħħda ma' logħob ieħor bil-kliem bil-Ġermaniż bejn il-kelma għal stenna (<hi rend="italic">warte</hi>) u l-kelma għal torri tal-għassa (<hi rend="italic">Warte</hi>).<ref target="https://mt.wikipedia.org/wiki/Il-Paġna_prinċipali#cite_note-:3-2">[2]</ref></p>
Pożizzjoni
<p>Il-Kastell ta' Wartburg jinsab fuq irdum għoli 410 metri fil-Lbiċ u 'l fuq mir-raħal ta' <ref target="https://mt.wikipedia.org/wiki/Eisenach">Eisenach</ref>, fl-istat ta' Thüringen, il-Ġermanja. L-irdum huwa estensjoni tal-Foresta ta'  Thüringen, u jħares fuq il-<hi rend="italic">Mariental</hi> lejn ix-Xlokk u l-wied tax-xmara <ref target="https://mt.wikipedia.org/wiki/Hörsel">Hörsel</ref> lejn it-Tramuntana, il-post li minnu kienet tgħaddi t-triq storika magħrufa bħala <hi rend="italic">Via Regia</hi>. Il-mogħdija ta' Rennsteig tgħaddi viċin il-kastell, ftit lejn in-Nofsinhar tiegħu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Storja
<p>Il-pedamenti tal-kastell tqiegħdu għall-ħabta tal-1067 mill-Konti ta' Schauenburg, Ludwig der Springer, li kien jiġi mill-Kontijiet ta' Rieneck fi Franken. Flimkien mal-Kastell ikbar ta' <ref target="https://mt.wikipedia.org/wiki/Kastell_ta'_Neuenburg">Neuenburg</ref> fir-raħal ta' <ref target="https://mt.wikipedia.org/wiki/Freyburg">Freyburg</ref>, il-Kastell ta' Wartburg kien jgħasses il-fruntieri esterni tat-territorji tradizzjonali tal-Konti. Ludwig der Springer jingħad li kien ordna biex it-tafal mill-artijiet tiegħu jiġi ttrasportat lejn il-quċċata tal-għolja/irdum, li ma kinitx tinsab eżattament fl-artijiet tiegħu, biex b'hekk ikun jista' jaħlef li l-kastell inbena fuq art li kienet tiegħu.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Il-kastell issemma għall-ewwel darba f'dokument bil-miktub fl-1080 minn Bruno, l-Isqof ta' <ref target="https://mt.wikipedia.org/wiki/Merseburg">Merseburg</ref>, fid-<hi rend="italic">De Bello Saxonico</hi> ("Il-Gwerra tas-Sassoni") tiegħu bħala <hi rend="italic">Wartberg</hi>.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Matul il-Kontroversja tal-Investitura, is-segwaċi ta' Ludwig der Springer attakkaw kontinġent militari tar-Re <ref target="https://mt.wikipedia.org/wiki/Enriku_IV_tal-Ġermanja">Enriku IV tal-Ġermanja</ref>. Il-Konti baqa' avversarju aħrax tal-mexxejja tad-dinastija <ref target="https://mt.wikipedia.org/wiki/Salika">Salika</ref>, u meta l-arblu tar-razza tagħhom intemm, ibnu Lwiġi I ġie elevat fil-grad ta' Konti Landgravjali f'Thüringen mir-re Ġermaniż il-ġdid <ref target="https://mt.wikipedia.org/wiki/Lothair_ta'_Supplinburg">Lothair ta' Supplinburg</ref> fl-1131.</p>
<figure><caption>Veduta mit-Torri tan-Nofsinhar</caption></figure>
<p>Mill-1172 sal-1211, il-Kastell ta' Wartburg kien wieħed mill-iżjed qrati importanti tal-prinċpijiet fl-Imperu Ġermaniż (ir-Reich Ġermaniż). <ref target="https://mt.wikipedia.org/wiki/Hermann_I">Hermann I</ref> appoġġa lil <ref target="https://mt.wikipedia.org/wiki/Poeta">poeti</ref> bħal <ref target="https://mt.wikipedia.org/wiki/Walther_von_der_Vogelweide">Walther von der Vogelweide</ref> u <ref target="https://mt.wikipedia.org/wiki/Wolfram_von_Eschenbach">Wolfram von Eschenbach</ref> li kiteb parti mill-<hi rend="italic">Parzival</hi> tiegħu fil-kastell fl-1203.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Għaldaqstant, il-kastell allegatament sar il-post fejn x'aktarx seħħet is-<hi rend="italic">Sängerkrieg</hi> leġġendarja, jew il-Kompetizzjoni tal-Ministrelli, fejn ministrelli bħal Walther von der Vogelweide, Wolfram von Eschenbach, <ref target="https://mt.wikipedia.org/wiki/Albrecht_von_Halberstadt">Albrecht von Halberstadt</ref> (it-traduttur ta' <ref target="https://mt.wikipedia.org/wiki/Ovidju">Ovidju</ref>) u bosta oħrajn li x'aktarx li ħadu sehem fl-1206-1207. Il-leġġenda ta' dan l-avveniment intużat iktar 'il quddiem minn <ref target="https://mt.wikipedia.org/wiki/Richard_Wagner">Richard Wagner</ref> fl-opra tiegħu <hi rend="italic">Tannhäuser</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Meta kellha erba' snin, Santa Eliżabetta tal-Ungerija ntbagħtet minn ommha fil-Kastell ta' Wartburg biex titrabba għaż-żwieġ miftiehem mal-Konti Landgravjali <ref target="https://mt.wikipedia.org/wiki/Ludwig_IV_ta'_Thüringen">Ludwig IV ta' Thüringen</ref>. Mill-1211 sal-1228, hija għexet fil-kastell u kienet rinomata għax-xogħol ta' karità tagħha. Fl-1221, Eliżabetta żżewġet lil Ludwig. Fl-1227, Ludwig miet fil-<ref target="https://mt.wikipedia.org/wiki/Kruċjata">Kruċjata</ref> u hi segwiet lill-konfessur tagħha il-qassis Konrad lejn <ref target="https://mt.wikipedia.org/wiki/Marburg">Marburg</ref>. Eliżabetta mietet hemmhekk fl-1231 meta kellha 24 sena u ġiet kanonizzata bħala qaddisa tal-<ref target="https://mt.wikipedia.org/wiki/Knisja_Kattolika">Knisja Kattolika</ref> Rumana ħames snin biss wara <ref target="https://mt.wikipedia.org/wiki/Mewt">mewtha</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Il-kamra fejn kien jistudja u jaħdem Martin Luteru</caption></figure>
<p>Fl-1247, <ref target="https://mt.wikipedia.org/wiki/Heinrich_Raspe">Heinrich Raspe</ref>, l-aħħar Konti Landgravjali ta' Thüringen mid-dinastija tiegħu u avversarju tar-re tal-Ġermanja, miet fil-Kastell ta' Wartburg. Is-suċċessur tiegħu kien <ref target="https://mt.wikipedia.org/wiki/Enriku_III">Enriku III</ref>, il-Prinċep Margravjali ta' <ref target="https://mt.wikipedia.org/wiki/Meissen">Meissen</ref>.</p>
<p>Fl-1320, sar xogħol ta' rikostruzzjoni sostanzjali wara li l-kastell ġarrab ħsarat minħabba nirien li ġew ikkawżati mis-sajjetti fl-1317 jew fl-1318. <ref target="https://mt.wikipedia.org/wiki/Kappella">Kappella</ref> ġiet miżjuda mal-binja magħrufa bħala l-Palas.</p>
<p>Il-Kastell ta' Wartburg baqa' s-sede tal-Kontijiet Landgravjali ta' Thüringen sal-1440.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Minn Mejju 1521 sa Marzu 1522, Martin Luteru għex fil-kastell bl-isem ta' <hi rend="italic">Junker Jörg</hi> (il-Kavallier Ġorġ), wara li kien ittieħed hemmhekk għas-sikurezza tiegħu fuq talba ta' <ref target="https://mt.wikipedia.org/wiki/Federiku_l-Għaref">Federiku l-Għaref</ref> wara li ġie skomunikat mill-<ref target="https://mt.wikipedia.org/wiki/Papa_Ljun_X">Papa Ljun X</ref> wara li kien ġie skomunikat ukoll mill-<ref target="https://mt.wikipedia.org/wiki/Papa_Ljun_X">Papa Ljun X</ref> u r-rifjut tiegħu li jiċħad it-twemmin tiegħu meqjus bħala eretiku fid-Dieta (assemblea ta' deliberazzjoni formali) ta' <ref target="https://mt.wikipedia.org/wiki/Worms">Worms</ref>. Matul dan il-perjodu, Luteru ttraduċa t-Testment il-Ġdid mill-Grieg Antik għall-Ġermaniż f'għaxar ġimgħat biss. It-traduzzjoni tal-Bibbja ta' Luteru bil-Ġermaniż ma kinitx l-ewwel waħda li qatt saret, iżda malajr saret l-iktar waħda magħrufa u l-iktar waħda li ġiet iċċirkolata.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>Veduta tal-Kastell ta' Wartburg mil-Lbiċ; <ref target="https://mt.wikipedia.org/wiki/Pittura">pittura</ref> tal-1890-1900</caption></figure>
<p>Mill-1540 sa mewtu fl-1548, <ref target="https://mt.wikipedia.org/wiki/Fritz_Erbe">Fritz Erbe</ref>, <ref target="https://mt.wikipedia.org/wiki/Bidwi">bidwi</ref> <ref target="https://mt.wikipedia.org/wiki/Anabattiżmu">Anabattist</ref> minn <ref target="https://mt.wikipedia.org/wiki/Herda">Herda</ref>, inżamm ikkalzrat fil-kalzri tat-torri tan-Nofsinhar tal-kastell, għaliex irrifjuta li jiċħad solennement l-Anabattiżmu. Wara mewtu, huwa ġie midfun fil-Kastell ta' Wartburg ħdejn il-kappella ta' Santa Eliżabetta.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-1925, firma ta' Fritz Erbe miktuba bl-idejn instabet mal-ħajt tal-kalzri.</p>
<p>Matul is-sekli ta' wara, kulma jmur il-kastell ma tantx baqa' jintuża u beda jiġi mitluq, speċjalment wara tmiem il-Gwerra ta' Tletin Sena meta serva bħala rifuġju għall-familja renjanti.</p>
<p>Fl-1777, <ref target="https://mt.wikipedia.org/wiki/Johann_Wolfgang_von_Goethe">Johann Wolfgang von Goethe</ref> qagħad fil-Kastell ta' Wartburg għal ħames ġimgħat, u wettaq diversi tpinġijiet tal-binjiet tiegħu.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Fit-18 ta' Ottubru 1817 seħħ l-ewwel festival tal-Kastell ta' Wartburg. Madwar 500 student, membri tal-<hi rend="italic">Burschenschaften</hi> (fratellanzi) Ġermaniżi li kienu għadhom kemm ġew stabbiliti, inġabru fil-kastell biex jiċċelebraw ir-rebħa tal-Ġermanja kontra <ref target="https://mt.wikipedia.org/wiki/Napuljun_I_ta'_Franza">Napuljun</ref> erba' snin qabel u t-300 anniversarju tar-Riformazzjoni, biex jikkundannaw il-konservattiviżmu u biex isejħu għall-unità tal-Ġermanja bil-motto "Unur - Ħelsien - Patrija". Fost il-kelliema fl-avveniment kien hemm <ref target="https://mt.wikipedia.org/wiki/Heinrich_Hermann_Riemann">Heinrich Hermann Riemann</ref>, veteran tal-Korp Ħieles ta' Lützow, l-istudent tal-<ref target="https://mt.wikipedia.org/wiki/Filosofija">filosofija</ref> <ref target="https://mt.wikipedia.org/wiki/Ludwig_Rödiger">Ludwig Rödiger</ref>, u <ref target="https://mt.wikipedia.org/wiki/Hans_Ferdinand_Massmann">Hans Ferdinand Massmann</ref>.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>Studenti jimmarċjaw lejn il-Kastell ta' Wartburg fl-1817</caption></figure>
<p>Bil-permess tal-kappillan assenti <ref target="https://mt.wikipedia.org/wiki/Friedrich_Ludwig_Jahn">Friedrich Ludwig Jahn</ref>, il-Kodiċi ta' Napuljun u kotba oħra ġew maħruqa bħala "effiġja": minflok il-volumi għaljin, fil-ħuġġieġa tpoġġew fdalijiet ta' parċmini bit-titli ta' kotba konservattivi (inkluż <hi rend="italic"><ref target="https://mt.wikipedia.org/wiki/Storja">Storja</ref> tal-Imperi Ġermaniżi</hi> ta' <ref target="https://mt.wikipedia.org/wiki/August_von_Kotzebue">August von Kotzebue</ref>). <ref target="https://mt.wikipedia.org/wiki/Karl_Ludwig_Sand">Karl Ludwig Sand</ref>, li sentejn wara wettaq l-assassinju ta' Kotzebue, kien fost il-parteċipanti.</p>
<p>Dan l-avveniment u laqgħa simili fil-Kastell ta' Wartburg matul ir-Rivoluzzjonijiet tal-1848 jitqiesu bħala mumenti kruċjali fil-moviment għall-<ref target="https://mt.wikipedia.org/wiki/Unifikazzjoni_tal-Ġermanja">unifikazzjoni tal-Ġermanja</ref>.</p>
<p>Matul ir-renju tal-familja ta' Saxe-Weimar-Eisenach, il-Gran Duka Karl Alexander ordna r-rikostruzzjoni tal-Kastell ta' Wartburg fl-1838. L-<ref target="https://mt.wikipedia.org/wiki/Arkitett">arkitett</ref> ewlieni kien <ref target="https://mt.wikipedia.org/wiki/Hugo_von_Ritgen">Hugo von Ritgen</ref>, u dan ix-xogħol sar ix-xogħol ta' ħajtu. Fil-fatt, ix-xogħol tlesta biss sena wara mewtu fl-1889.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Fuq suġġeriment ta' Goethe li l-Kastell ta' Wartburg seta' jservi sew bħala <ref target="https://mt.wikipedia.org/wiki/Mużew">mużew</ref>, <ref target="https://mt.wikipedia.org/wiki/Maria_Pavlovna">Maria Pavlovna</ref> u binha <ref target="https://mt.wikipedia.org/wiki/Karl_Alexander">Karl Alexander</ref> stabbilew ukoll il-kollezzjoni ta<ref target="https://mt.wikipedia.org/wiki/L-Arti">l-arti</ref> (<hi rend="italic">Kunstkammer</hi>) li llum il-ġurnata saret in-nukleu tal-mużew.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Ir-renju tal-familja ta' Saxe-Weimar-Eisenach intemm fir-Rivoluzzjoni Ġermaniża tal-1918. Fl-1922, il-<hi rend="italic">Wartburg Stiftung</hi> (il-Fondazzjoni ta' Wartburg) ġiet stabbilita biex tiżgura l-manutenzjoni tal-kastell.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>L-affresk imsejjaħ <hi rend="italic">Sängerkrieg</hi> ta' <ref target="https://mt.wikipedia.org/wiki/Schwind">Schwind</ref> fis-sala magħrufa bħala <hi rend="italic">Sängersaal</hi> (1854)</caption></figure>
<p>Wara tmiem <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, il-forzi tal-okkupazzjoni <ref target="https://mt.wikipedia.org/wiki/Unjoni_Sovjetika">Sovjetiċi</ref> ħatfu l-kollezzjoni rinomata ta' armi u ta' armaturi tal-kastell u sa llum ma hemmx traċċi tagħhom.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Ir-<hi rend="italic">Rüstkammer</hi> (l-armerija) tal-Kastell ta' Wartburg fl-imgħoddi kien fiha kollezzjoni notevoli ta' madwar 800 oġġett, mill-armaturi mill-isbaħ tar-Re Enriku II ta' <ref target="https://mt.wikipedia.org/wiki/Franza">Franza</ref>, sal-oġġetti ta' Federiku l-Għaref, tal-<ref target="https://mt.wikipedia.org/wiki/Papa_Ġulju_II">Papa Ġulju II</ref> u ta' <ref target="https://mt.wikipedia.org/wiki/Bernhard_von_Weimar">Bernhard von Weimar</ref>. Dawn l-oġġetti kollha ttieħdu mill-Armata tal-Okkupazzjoni Sovjetika fl-1946 u għebu fi ħdan l-Unjoni Sovjetika. Madankollu, żewġ elmi, żewġ xwabel, armatura ta' prinċep u ta' tifel, instabu f'maħżen temporanju ta' dak iż-żmien u xi ftit oġġetti oħra ntraddu lura mill-Unjoni Sovjetika fis-snin 60 tas-seklu 20. Il-Gvern <ref target="https://mt.wikipedia.org/wiki/Russja">Russu</ref> l-ġdid ġie mitlub jgħin biex jinstabu t-teżori neqsin.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Taħt it-tmexxija <ref target="https://mt.wikipedia.org/wiki/Komuniżmu">Komunista</ref> matul żmien il-GDR, fl-1952-1954 seħħet rikostruzzjoni estensiva. B'mod partikolari, il-biċċa l-kbira tal-<hi rend="italic">Palas</hi> ġie rrestawrat għall-istil Rumanesk oriġinali tiegħu. Turġien ġodda ġew mibnija maġenb il-Palas.</p>
<p>Fl-1967, il-kastell kien is-sit taċ-ċelebrazzjonijiet tal-ġublew nazzjonali tal-GDR, tad-900 anniversarju tal-ewwel kostruzzjoni tal-Kastell ta' Wartburg, tal-450 anniversarju tal-bidu tar-Riformazzjoni ta' Luteru u tal-150 anniversarju tal-Festival ta' Wartburg.<ref target="https://mt.wikipedia.org/wiki/Il-Paġna_prinċipali#cite_note-:4-12">[12]</ref></p>
<p>Fit-13 ta' Ġunju 1980, Devo għamlu spettaklu fil-kastell matul it-tour tagħhom imsejjaħ Libertà tal-Għażla.</p>
<p>Fl-1983, il-kastell kien il-punt ċentral taċ-ċelebrazzjonijiet tal-500 sena mit-twelid ta' Martin Luteru.<ref target="https://mt.wikipedia.org/wiki/Il-Paġna_prinċipali#cite_note-:4-12">[12]</ref></p>
Arkitettura
Palas
<p>L-ikbar struttura tal-Kastell ta' Wartburg hija dik tal-<hi rend="italic">Palas</hi>, li oriġinarjament inbena bi stil aħħari Rumanesk bejn l-1157 u l-1170. Huwa kkunsidrat bħala l-aqwa binja Rumaneska mhux ekkleżjastika ppreservata fit-Tramuntana tal-<ref target="https://mt.wikipedia.org/wiki/Alpi">Alpi</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Il-Palas fih kmamar bħar-<hi rend="italic">Rittersaal</hi> u l-i<hi rend="italic">Speisesaal</hi> li ġew rikostruwiti kemm jista' jkun qrib l-istil Rumanesk oriġinali u li fihom strutturi oriġinali (eż. pilastri jew elementi tas-saqaf). Madankollu, ħafna mill-kmamar jirriflettu l-iktar il-gosti tas-sekli 19 u 20 u l-immaġni tal-Medju Evu li kienet prevalenti dak iż-żmien: l-<hi rend="italic">Elisabeth-Kemenate</hi> ġiet mgħammra bil-mużajk b'xeni mill-ħajja ta' Santa Eliżabetta (li sar fl-1902-1906) f'isem il-Kaiser Wilhelm II, is-<hi rend="italic">Sängersaal</hi> (bl-affreski tas-<hi rend="italic">Sängerkrieg</hi> magħmula minn <ref target="https://mt.wikipedia.org/wiki/Moritz_von_Schwind">Moritz von Schwind</ref>) u l-<hi rend="italic">Festssaal</hi> fis-sular ta' fuq nett. Din tal-aħħar fiha wkoll affreski magħmula minn Schwind (dwar it-trionf tal-<ref target="https://mt.wikipedia.org/wiki/Kristjaneżmu">Kristjaneżmu</ref>) u kienet ta' ispirazzjoni għas-<hi rend="italic">Sängerhalle</hi> tal-Kastell ta' Neuschwanstein. L-Att II ta' Tannhäuser huwa ambjentat fis-<hi rend="italic">Sängersaal</hi> tal-Kastell ta' Wartburg. L-ebda waħda mill-affreski mal-ħitan, inkluż dawk fil-<hi rend="italic">Landgrafenzimmer</hi> jew fl-<hi rend="italic">Elisabethengalerie</hi>, m'għandhomx oriġini tassew Medjevali, iżda saru fis-seklu 19.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Strutturi oħra
<p>Il-pont li jista' jittella' u jitniżżel kif ukoll il-barbikan jagħtu aċċess biss għall-kastell u baqgħu l-istess minn żmien il-Medju Evu.<ref target="https://mt.wikipedia.org/wiki/Il-Paġna_prinċipali#cite_note-:3-2">[2]</ref></p>
<p><hi rend="italic">Il-Vorburg</hi> huwa l-ewwel żona kif tidħol mill-ewwel daħla. Imur lura għas-seklu 14-15 u huwa magħmul minn diversi binjiet bil-qafas nofshom tal-<ref target="https://mt.wikipedia.org/wiki/Injam">injam</ref>: l-<hi rend="italic">Elisabethengang</hi> (mogħdija mgħottija tal-mixi), il-<hi rend="italic">Vogtei</hi> (il-loġġa tal-uffiċjal ġudizzjarju), il-<hi rend="italic">Margarethengang</hi> (mogħdija mgħottija tal-mixi) u r-<hi rend="italic">Ritterhaus</hi> (id-Dar tal-Kavallieri).<ref target="https://mt.wikipedia.org/wiki/Il-Paġna_prinċipali#cite_note-:3-2">[2]</ref></p>
<p>Il-<hi rend="italic">Lutherstube</hi> fil-<hi rend="italic">Vogtei</hi>, fejn Martin Luteru għex meta kien fil-kastell, fiha wkoll <ref target="https://mt.wikipedia.org/wiki/Pittura">pitturi</ref> ta' <ref target="https://mt.wikipedia.org/wiki/Lucas_Cranach">Lucas Cranach</ref>.<ref target="https://mt.wikipedia.org/wiki/Il-Paġna_prinċipali#cite_note-:3-2">[2]</ref></p>
<p>Il-<hi rend="italic">Bergfried</hi> tlestiet fl-1859 u nbniet fuq il-pedamenti ta' forti Medjevali. Fuqha hemm kurċifiss ikoniku twil tliet metri.</p>
<p>In-<hi rend="italic">Neue Kemenate</hi> (1853-1860) illum fih it-teżori tal-arti tal-Wartburgsammlung, inkluż il-pitturi ta' Lucas Cranach u <ref target="https://mt.wikipedia.org/wiki/Skultura">skulturi</ref> mill-istudjo ta' <ref target="https://mt.wikipedia.org/wiki/Tilman_Riemenschneider">Tilman Riemenschneider</ref>.</p>
<p>The Romanesque <hi rend="italic">Südturm</hi> or South Tower was built in 1318. Together with the Palas it is the oldest part of the castle. A dungeon is located below.<ref target="https://mt.wikipedia.org/wiki/Il-Paġna_prinċipali#cite_note-:3-2">[2]</ref></p>
Sit ta' Wirt Dinji
<p>Fl-1999, l-UNESCO żiedet il-Kastell ta' Wartburg fil-lista tas-Siti ta' Wirt Dinji bħala "<ref target="https://mt.wikipedia.org/wiki/Monument">monument</ref> straordinarju tal-perjodu fewdali fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>".<ref target="https://mt.wikipedia.org/wiki/Il-Paġna_prinċipali#cite_note-:2-1">[1]</ref></p>
<p>Għal xi żmien, l-istatus tal-Kastell ta' Wartburg bħala Sit ta' Wirt Dinji ġie pperikolat minħabba pjanijiet li jinbnew turbini tar-riħ twal ħafna fuq il-Milmesberg ħdejn Marksuhl. Madankollu, f'Novembru 2013, l-investitur qabel li ma jibnix it-turbini u aġġornament tal-ippjanar reġjonali pprojbixxa tali strutturi qrib il-Kastell ta' Wartburg fil-ġejjieni.</p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u <hi rend="bold">l-kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:2-1">[1]</ref></p>
<figure><caption>Veduta panoramika tal-Kastell ta' Wartburg</caption></figure>
Wartburg illum
<p>Il-Kastell ta' Wartburg huwa attrazzjoni turistika popolari, l-iktar waħda li jżuruha t-turisti f'Thüringen wara Weimar. Huwa aċċessibbli għall-viżitaturi u hemm żjarat iggwidati tal-binjiet tal-kastell minn ġewwa. Barra minn hekk, hemm mużew fi ħdan il-kastell. It-tfal jistgħu jirkbu l-<ref target="https://mt.wikipedia.org/wiki/Ħmar">ħmir</ref> fit-telgħa sal-kastell. Il-<hi rend="italic">Festsaal</hi> tintuża regolarment għall-opra ta' <hi rend="italic">Tannhäuser</hi>, kif ukoll kunċerti u avvenimenti oħra. Hemm ukoll lukanda, li tinsab eżatt ħdejn il-kastell, li oriġinarjament inbniet matul ir-rikostruzzjoni tal-kastell fis-seklu 19.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p><ref target="https://mt.wikipedia.org/wiki/Bill_Clinton">Bill Clinton</ref>, it-42 President tal-<ref target="https://mt.wikipedia.org/wiki/Stati_Uniti">Istati Uniti</ref>, żar il-Kastell ta' Wartburg, kif ukoll id-Dar ta' <ref target="https://mt.wikipedia.org/wiki/Johann_Sebastian_Bach">Bach</ref>, fl-14 ta' Mejju 1998 matul iż-żjara statali fil-Ġermanja.</p>
Legat
<p>Għal sekli sħaħ, il-Kastell ta' Wartburg kien post ta' pellegrinaġġ għal ħafna nies fi ħdan il-Ġermanja stess u lil hinn mill-Ġermanja, minħabba l-importanza tiegħu fl-istorja tal-Ġermanja u l-iżvilupp tal-Kristjaneżmu. Diversi postijiet (speċjalment l-irħula tal-Istati Uniti stabbiliti mil-Luterani) u ditta lokali tal-vetturi ssemmew bl-istess mod bħall-kastell. Il-Kulleġġ ta' Wartburg f'Iowa, l-Istati Uniti, issemma b'kommemorazzjoni tar-rifuġju li ngħata Martin Luteru fil-kastell u minħabba l-pożizzjoni tal-kulleġġ fil-foresta u l-wirt ta' Thüringen.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Is-Seminarju Teoloġiku ta' Wartburg, li jinsab ukoll f'Iowa, issemma wkoll wara l-Kastell ta' Wartburg. Il-kumpless prinċipali tas-Seminarju Luteran ta' Wisconsin jixbah il-Kastell ta' Wartburg.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Il-Wartburgkreis huwa msemmi għall-kastell ukoll, għalkemm jinsab 'il barra mid-distrett. Eisenach, li oriġinarjament kien parti mid-distrett, sar <hi rend="italic">kreisfrei</hi> ("ħieles mid-distretti") fl-1998.</p>
</text></body></html>