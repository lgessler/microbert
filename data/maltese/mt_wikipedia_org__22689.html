<html><body><text id="wikipedia_mt_wikipedia_org__22689.html" ns="0" revid="248060" sourceurl="https://mt.wikipedia.org/wiki/Joseph_Spiteri" title="Joseph Spiteri" type="wikipedia">Joseph Spiteri<p>L-Isqof <hi rend="bold">Joseph Spiteri</hi> (Ħal-Luqa, 20 ta' Mejju 1959) huwa <ref target="https://mt.wikipedia.org/wiki/Nunzjatura_Appostolika">Nunzju Appostoliku</ref> għar-Repubblika tas-<ref target="https://mt.wikipedia.org/wiki/Sri_Lanka">Sri Lanka</ref>.</p>
<p>Bin Ernest, Supretendent fil-Korp tal-Pulizija u Emanuela mwielda Cassar, Joseph kien l-ewwel tifel minn ħamest aħwa: żewġ subien u tlett ibniet. </p>
Studju
<p>Ħa l-edukazzjoni tiegħu fl-iskola primarja ta' <ref target="https://mt.wikipedia.org/wiki/Ħal_Luqa">Ħal Luqa</ref> kif ukoll is-Seminarju Minuri fl-1976. Studja fis-Seminarju Maġġuri tal-Virtù' fir-<ref target="https://mt.wikipedia.org/wiki/Rabat_(Malta)">Rabat</ref> Malta. Kien ordnat saċerdot fid-29 ta' Ġunju 1984 minn Mons <ref target="https://mt.wikipedia.org/wiki/Ġużeppi_Mercieca">Ġużeppi Mercieca</ref>, Arċisqof ta' Malta.</p>
<p>Wara li serva għal ftit xhur iservi fil-parroċċa ta' <ref target="https://mt.wikipedia.org/wiki/Ħaż-Żabbar">Ħaż-Żabbar</ref>, Joseph Spiteri intbagħat ikompli l-istudji tiegħu fil-Pontificia Accademia Ecclesiastica f'Ruma li huwa kulleġġ fejn jingħataw taħriġ id-diplomatiċi tal-Vatikan. Wara erba' snin studju ħa d-Dottorat fid-Dritt Kanoniku mill-Università Pontifiċja ta' San Tumas t'Aquino magħruf bħala l-Angelicum.</p>
Ħidma Diplomatika
<p>Bħala l-ewwel 'posting' tiegħu fid-Diplomazija vatikana, ntbagħat fil-Panama fejn hemmhekk kien hemm bħala Nunzju Appostoliku l-Arċisqof Mons Josè Sebastian Laboa li wara kien maħtur bħala Nunzju Appostoliku għal Malta. Fi żmienu saret l-invażjoni minn truppi Amerikani fil-<ref target="https://mt.wikipedia.org/wiki/Panama">Panama</ref>.</p>
<p>Wara intbagħat iservi fl-<ref target="https://mt.wikipedia.org/wiki/Iraq">Iraq</ref>, fil-<ref target="https://mt.wikipedia.org/wiki/Ġordan">Ġordan</ref>, fil-<ref target="https://mt.wikipedia.org/wiki/Messiku">Messiku</ref>, fil-<ref target="https://mt.wikipedia.org/wiki/Portugall">Portugall</ref> u fil-<ref target="https://mt.wikipedia.org/wiki/Greċja">Greċja</ref>. </p>
<p>Fl-2004 irritorna lejn l-Amerika Latina fil-<ref target="https://mt.wikipedia.org/wiki/Veneżwela">Veneżwela</ref>, sakemm fl-2009 beda jagħti s-servizzi tiegħu fis-Segreterija tal-Istat tal-<ref target="https://mt.wikipedia.org/wiki/Vatikan">Vatikan</ref>. </p>
<p>Fl-2009 inħatar Nunzju Appostoliku għar-Repubblika ta' Sri Lanka (qabel magħrufa bħala Ceylon), mill-<ref target="https://mt.wikipedia.org/wiki/Papa_Benedettu_XVI">Papa Benedettu XVI</ref>, li ħatru wkoll bħala Arċisqof Titulari ta' Serta.</p>
<p>Fl-2013 inħatar Nunzju Appostoliku għall-<ref target="https://mt.wikipedia.org/wiki/Kosta_tal-Avorju">Kosta tal-Avorju</ref>.</p>
<p>Mons Spiteri jistqarr li l-vokazzjoni tiegħu jafha lill-familja tiegħu iktar u iktar lill-ġenituri tiegħu, il-parroċċa li fiha trabba u għex, is-soċjetà' tal-<ref target="https://mt.wikipedia.org/wiki/MUSEUM">MUSEUM</ref> kif ukoll is-Seminarju.</p>
</text></body></html>