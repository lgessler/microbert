<html><body><text id="wikipedia_mt_wikipedia_org__25631.html" ns="0" revid="269757" sourceurl="https://mt.wikipedia.org/wiki/L-Amerika_t%27Isfel" title="L-Amerika t'Isfel" type="wikipedia">L-Amerika t'Isfel
<p>L-<hi rend="bold">Amerika t'Isfel</hi> (jew <hi rend="bold">l-Amerka t'Isfel</hi>) hija kontinent li jinsab kollu kemm hu fl-Emisferu tal-Punent u l-iktar fl-Emisferu tan-Nofsinhar, b'biċċa relattivament żgħira fl-Emisferu tat-Tramuntana. Tista' tiġi deskritta wkoll bħala s-sottokontinent t'isfel miż-żewġ Amerki. F'dawn l-aħħar deċennji r-referenza għall-Amerka t'Isfel minflok reġjuni oħra (bħall-Amerka Latina jew il-Kon tan-Nofsinhar) żdiedet minħabba bidliet fid-dinamiċi ġeopolitiċi.</p>
<figure><caption>Mappa tal-Amerka t'Isfel bil-karatteristiċi fiżiċi, politiċi u tal-popolazzjoni fl-2018</caption></figure>
<p>Fil-Punent tal-Amerka t'Isfel hemm l-Oċean Paċifiku u fit-Tramuntana u fil-Lvant hemm l-Oċean Atlantiku. Fil-Majjistral hemm l-Amerka ta' Fuq u l-Baħar Karibew. Hija magħmula minn tnax-il stat sovran: l-<ref target="https://mt.wikipedia.org/wiki/Arġentina">Arġentina</ref>, il-<ref target="https://mt.wikipedia.org/wiki/Bolivja">Bolivja</ref>, il-<ref target="https://mt.wikipedia.org/wiki/Brażil">Brażil</ref>, iċ-<ref target="https://mt.wikipedia.org/wiki/Ċili">Ċilì</ref>, il-<ref target="https://mt.wikipedia.org/wiki/Kolombja">Kolombja</ref>, l-<ref target="https://mt.wikipedia.org/wiki/Ekwador">Ekwador</ref>, il-<ref target="https://mt.wikipedia.org/wiki/Gujana">Guyana</ref>, il-<ref target="https://mt.wikipedia.org/wiki/Paragwaj">Paragwaj</ref>, il-<ref target="https://mt.wikipedia.org/wiki/Perù">Perù</ref>, is-<ref target="https://mt.wikipedia.org/wiki/Surinam">Suriname</ref>, l-<ref target="https://mt.wikipedia.org/wiki/Urugwaj">Urugwaj</ref>, u l-<ref target="https://mt.wikipedia.org/wiki/Veneżwela">Venezwela</ref>; dipartiment u reġjun extra-Ewropew ta' <ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Guyana_Franċiża">Guyana Franċiża</ref>; u territorju extra-Ewropew Brittaniku: il-<ref target="https://mt.wikipedia.org/wiki/Gżejjer_Falkland">Gżejjer Falkland</ref>. Barra minn hekk, il-<ref target="https://mt.wikipedia.org/wiki/Gżejjer_ABC">gżejjer ABC</ref> tar-Renju tan-<ref target="https://mt.wikipedia.org/wiki/Netherlands">Netherlands</ref>, il-Gżira ta' Ascension (id-dipendenza ta' Saint Helena, Ascension u Tristan da Cunha, u territorju extra-Ewropew Brittaniku), il-Gżira ta' Bouvet (dipendenza tan-<ref target="https://mt.wikipedia.org/wiki/Norveġja">Norveġja</ref>), il-<ref target="https://mt.wikipedia.org/wiki/Panama">Panama</ref>, il-Gżejjer tal-Georgia tan-Nofsinhar u l-Gżejjer Sandwich tan-Nofsinhar (territorju extra-Ewropew Brittaniku), u <ref target="https://mt.wikipedia.org/wiki/Trinidad_u_Tobago">Trinidad u Tobago</ref> jistgħu jitqiesu wkoll bħala parti mill-Amerka t'Isfel.</p>
<p>L-Amerka t'Isfel tkopri madwar 17,840,000 kilometru kwadrat ta' art. Fl-2018, ġie stmat li l-popolazzjoni tagħha hija iktar minn 423 miljun persuna. L-Amerka t'Isfel hija r-raba' l-ikbar kontinent bħala art, wara l-<ref target="https://mt.wikipedia.org/wiki/Asja">Asja</ref>, l-<ref target="https://mt.wikipedia.org/wiki/Afrika">Afrika</ref> u l-<ref target="https://mt.wikipedia.org/wiki/L-Amerika_ta’_Fuq">Amerka ta' Fuq</ref>) u l-ħames bħala popolazzjoni, wara l-Asja, l-Afrika, l-<ref target="https://mt.wikipedia.org/wiki/Ewropa">Ewropa</ref> u l-<ref target="https://mt.wikipedia.org/wiki/L-Amerika_ta'_Fuq">Amerka ta' Fuq</ref>. Il-Brażil huwa bil-qabża l-pajjiż bl-ikbar popolazzjoni fl-Amerka t'Isfel, b'iktar minn nofs il-popolazzjoni tal-kontinent, segwit mill-Kolombja, mill-Arġentina, mill-Venezwela u mill-Perù. F'dawn l-aħħar deċennji, il-Brażil iġġenera wkoll nofs il-Prodott Domestiku Gross (PDG) tal-kontinent u sar l-ewwel setgħa reġjonali.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-maġġoranza tal-popolazzjoni tal-Amerka t'Isfel tgħix qrib il-kosti tal-Punent jew tal-Lvant tal-kontinent, filwaqt li n-naħa ta' ġewwa u ferm lejn in-Nofsinhar, ma tantx jgħixu nies. Il-Punent tal-Amerka t'Isfel huwa dominat ġeografikament mill-muntanji tal-<ref target="https://mt.wikipedia.org/wiki/Andes">Andes</ref>. Min-naħa l-oħra, il-Lvant fih kemm reġjuni muntanjużi kif ukoll pjanuri enormi bi xmajjar bħall-<ref target="https://mt.wikipedia.org/wiki/Amażonja">Amażonja</ref>, l-Orinoco, u l-Paranà. Il-biċċa l-kbira tal-kontinent jinsab fit-tropiċi.</p>
<p>Il-prospettiva kulturali u etnika tal-kontinent toriġina mill-interazzjoni tal-popli indiġeni mal-ħakkiema u mal-immigranti Ewropej, u fuq livell iktar lokali, mal-ilsiera Afrikani. Minħabba l-istorja twila ta' kolonjaliżmu, il-maġġoranza l-kbira tal-abitanti tal-Amerka t'Isfel jitkellmu bil-Portugiż jew bl-Ispanjol, u s-soċjetajiet u l-istati jirriflettu t-tradizzjonijiet tal-Punent. Meta mqabbla mal-Ewropa, mal-Asja u mal-Afrika, fis-seklu 20 l-Amerka t'Isfel kienet kontinent paċifiku bi ftit gwerer.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Ġeografija
<figure><caption>Immaġni kompożita li tirriżalta s-superfiċe tal-Amerka t'Isfel</caption></figure>
<p>L-Amerka t'Isfel, isimha magħha, tokkupa l-parti t'isfel taż-żewġ Amerki. B'mod ġenerali, il-kontinent huwa delimitat fuq in-naħa tal-Majjistral bit-Tapp ta' Darién (Tapón del Darién) tul il-fruntiera bejn il-Kolombja u l-Panama, għalkemm uħud jaf iqisu l-<ref target="https://mt.wikipedia.org/wiki/Kanal_ta’_Panama">Kanal ta' Panama</ref> bħala l-fruntiera. Ġeopolitikament<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> u ġeografikament, il-Panama kollha, inkluż il-biċċa lejn il-Lvant tal-Kanal ta' Panama fl-istmu, tipikament tiġi inkluża fl-Amerka ta' Fuq<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u fost il-pajjiżi tal-Amerka Ċentrali.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Kważi l-art kontinentali kollha tal-Amerka t'Isfel tinsab fuq il-Plakka tal-Amerka t'Isfel.</p>
<p>Fl-Amerka t'Isfel insibu l-itwal kaskata mingħajr interruzzjoni fid-dinja, is-Salto Ángel (magħrufa aħjar bħala Angel Falls jew il-Kaskata tal-Anġlu) fil-Venezwela; l-itwal kaskata bi tnixxija unika fid-dinja, il-Kaskati Kaieteur fil-Guyana; l-ikbar xmara bħala volum, l-Amażonja, l-itwal katina muntanjuża, l-Andes (bl-ogħla muntanja tagħha, Aconcagua, għolja 6,962 metru); l-iktar post mhux polari niexef fid-dinja, id-Deżert ta' Atacama;<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> l-iktar post fejn tinżel xita fid-dinja, López de Micay fil-Kolombja; l-ikbar foresta pluvjali, il-foresta pluvjali tal-Amażonja; l-ogħla belt kapitali, La Paz, il-Bolivja; l-ogħla lag navigabbli b'mod kummerċjali, il-Lag Titicaca; u, esklużi l-istazzjonijiet tar-riċerka fl-Antartika, l-iktar komunità fin-Nofsinhar tad-dinja li ilha abitata b'mod permanenti, f'Puerto Toro, iċ-Ċilì.</p>
<p>Ir-riżorsi minerali ewlenin tal-Amerka t'Isfel huma d-deheb, il-fidda, ir-ram, il-mineral tal-ħadid, il-landa, u l-petroleum. Dawn ir-riżorsi fl-Amerka t'Isfel ġabu magħhom introjtu kbir għall-pajjiżi fejn instabu, speċjalment fiż-żminijiet tal-gwerra jew fiż-żminijiet ta' tkabbir ekonomiku rapidu f'pajjiżi industrijalizzati oħrajn madwar id-dinja. Madankollu, il-konċentrazzjoni tal-produzzjoni fl-esportazzjoni ta' prodott bażiku wieħed spiss xekklet l-iżvilupp ta' ekonomiji diversifikati. Storikament, il-fluttwazzjoni fil-prezzijiet tal-prodotti bażiċi fis-swieq internazzjonali wasslet għal żminijiet fejn kollox kien miexi ward u żahar u għal żminijiet fejn kollox staġna fl-ekonomiji tal-istati tal-Amerka t'Isfel, u sikwit dan wassal għal instabbiltà politika estrema. Minħabba f'hekk, dan l-aħħar qed isiru sforzi biex il-produzzjoni tiġi ddiversifikata biex l-ekonomiji ma jibqgħux dipendenti biss fuq esportazzjoni ta' prodott bażiku wieħed biss.</p>
<p>L-Amerka t'Isfel għandha l-aqwa bijodiversità fid-dinja. F'dan il-kontinent jgħixu ħafna speċijiet interessanti u uniċi ta' annimali, fosthom il-llama, l-anakonda, il-piranja, il-ġagwar, il-vikunja u t-tapir. Il-foresta pluvjali tal-Amażonja tħaddan bijodiversità rikka, li fiha l-ikbar proporzjon ta' speċjijiet fid-dinja.</p>
<p>Il-Brażil huwa l-ikbar pajjiż fl-Amerka t'Isfel, u fih madwar nofs l-art u l-popolazzjoni tal-kontinent. Il-kumplament tal-pajjiżi u tat-territorji jinqasmu f'erba' sottoreġjuni: l-istati tal-Andes, ir-reġjun tal-Karibew tal-Amerka t'Isfel, il-Guayanas, u l-Kon tan-Nofsinhar.</p>
</text></body></html>