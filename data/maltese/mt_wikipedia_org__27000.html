<html><body><text id="wikipedia_mt_wikipedia_org__27000.html" ns="0" revid="269149" sourceurl="https://mt.wikipedia.org/wiki/Otto_Toeplitz" title="Otto Toeplitz" type="wikipedia">Otto Toeplitz
<p><hi rend="bold">Otto Toeplitz</hi> (twieled fl-1 ta' Awwissu 1881 – miet fil-15 ta' Frar 1940) kien <ref target="https://mt.wikipedia.org/wiki/Matematika">matematiku</ref> <ref target="https://mt.wikipedia.org/wiki/Ġermanja">Ġermaniż</ref> li kien jaħdem fuq il-qasam tal-analiżi funzjonali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ħajja u xogħol
<figure><caption>Otto Toeplitz u Alexander Ostrowski</caption></figure>
<p>Toeplitz twieled f'familja <ref target="https://mt.wikipedia.org/wiki/Ġudaiżmu">Lhudija</ref> ta' matematiċi. Kemm missieru u kemm nannuh kienu għalliema tal-matematika tal-Liċeo u ppubblikaw dokumenti dwar il-matematika. Toeplitz trabba f'Breslau (<ref target="https://mt.wikipedia.org/wiki/Wrocław">Wrocław</ref>) u ggradwa fil-Liċeo hemmhekk. Imbagħad huwa studja l-matematika fl-Università ta' Breslau u ġab dottorat fil-<ref target="https://mt.wikipedia.org/wiki/Ġeometrija">ġeometrija</ref> <ref target="https://mt.wikipedia.org/wiki/Alġebra">alġebrajka</ref> fl-1905. Fl-1906 Toeplitz mar fl-Università ta' <ref target="https://mt.wikipedia.org/wiki/Göttingen">Göttingen</ref>, li dak iż-żmien kienet l-iktar ċentru importanti tal-matematika fid-dinja, u baqa' hemm għal seba' snin. Il-Fakultà tal-Matematika kienet tinkludi lil <ref target="https://mt.wikipedia.org/wiki/David_Hilbert">David Hilbert</ref>, <ref target="https://mt.wikipedia.org/wiki/Felix_Klein">Felix Klein</ref>, u <ref target="https://mt.wikipedia.org/wiki/Hermann_Minkowski">Hermann Minkowski</ref>. Toeplitz ingħaqad ma' grupp ta' żgħażagħ li kienu qed jaħdmu ma' Hilbert: <ref target="https://mt.wikipedia.org/wiki/Max_Born">Max Born</ref>, <ref target="https://mt.wikipedia.org/wiki/Richard_Courant">Richard Courant</ref> u <ref target="https://mt.wikipedia.org/wiki/Ernst_Hellinger">Ernst Hellinger</ref>, u kkollabora magħhom għal bosta snin wara.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Dak iż-żmien Toeplitz beda jerġa' jaħdem fuq it-teorija tal-funzjonali lineari u l-forom kwadratiċi ta' spazji n-dimensjonali għal spazji dimensjonali infiniti. Huwa kiteb ħames dokumenti marbuta direttament mat-teorija spettrali ta' operaturi li kien qed jiżviluppa Hilbert. Matul dan il-perjodu huwa ppubblika wkoll dokument dwar il-proċessi tas-sommazzjoni u skopra l-ideat bażiċi ta' dawk li issa huma magħrufa bħala l-operaturi ta' Toeplitz. Fl-1913 Toeplitz sar professur straordinarju fl-Università ta' <ref target="https://mt.wikipedia.org/wiki/Kiel">Kiel</ref>. Huwa ġie promoss għal professur fl-1920.</p>
<p>Fl-1911, Toeplitz ippropona l-problema tal-kwadru iskritt:</p>
<hi rend="italic">Kull kurva ta' Jordan ikollha kwadru iskritt?</hi>
<p>Dan kien ġie stabbilit għall-kurvi konvessi u għall-kurvi lixxi, iżda l-mistoqsija inġenerali għadha miftuħa (2007).</p>
<p>Flimkien ma' <ref target="https://mt.wikipedia.org/wiki/Hans_Rademacher">Hans Rademacher</ref>, huwa kiteb klassiku tal-matematika popolari msejjaħ <hi rend="italic">Von Zahlen und Figuren</hi>, li ppubblika għall-ewwel darba fl-1930 u li mbagħad ġie tradott bl-<ref target="https://mt.wikipedia.org/wiki/Lingwa_Ingliża">Ingliż</ref> bħala <hi rend="italic">Enjoyment of mathematics</hi> (bil-<ref target="https://mt.wikipedia.org/wiki/Lingwa_Maltija">Malti</ref>: It-Tgawdija tal-Matematika).</p>
<figure><caption>Otto Toeplitz</caption></figure>
<p>Toeplitz kien interessat ferm fl-<ref target="https://mt.wikipedia.org/wiki/Storja">istorja</ref> tal-matematika. Fl-1929, huwa kien il-kofundatur ta' <hi rend="italic">Quellen und Studien zur Geschichte der Mathematik</hi> ma' <ref target="https://mt.wikipedia.org/wiki/Otto_Neugebauer">Otto Neugebauer</ref> u <ref target="https://mt.wikipedia.org/wiki/Julius_Stenzel">Julius Stenzel</ref>. Fil-bidu tas-snin 20 tas-seklu 20, Toeplitz kien favur "metodu ġenetiku" fit-tagħlim tal-matematika, li huwa applika fil-kitba tal-ktieb <hi rend="italic">Entwicklung der Infinitesimalrechnung</hi> (Il-Kalkolu: Approċċ Ġenetiku). Il-ktieb jintroduċi s-suġġett billi jagħti ġrajja storika idealizzata biex jissostanzja l-kunċetti, u juri kif żviluppaw mill-problemi klassiċi tal-matematika Griega. Il-ktieb ma ġiex komplut, iżda ġie editjat minn <ref target="https://mt.wikipedia.org/wiki/Gottfried_Köthe">Gottfried Köthe</ref> u ġie ppubblikat bil-Ġermaniż wara mewt Toeplitz fl-1946.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Fl-1928 Toeplitz kien is-suċċessur ta' <ref target="https://mt.wikipedia.org/wiki/Eduard_Study">Eduard Study</ref> fl-Università ta' Bonn. Fl-1933, il-Liġi tas-Servizz Ċivili daħlet fis-seħħ u l-professuri ta' oriġini Lhudija tneħħew mit-tagħlim. Inizjalment, Toeplitz seta' jżomm il-kariga tiegħu minħabba eċċezzjoni għal dawk li kienu ġew appuntati qabel l-1914, iżda xorta waħda tkeċċa fl-1935. Fl-1939 huwa emigra bilfors lejn il-<ref target="https://mt.wikipedia.org/wiki/Palestina">Palestina</ref>, fejn sar il-konsulent xjentifiku tar-rettur tal-Università Ebrajka ta' <ref target="https://mt.wikipedia.org/wiki/Ġerusalemm">Ġerusalemm</ref>. Huwa miet f'Ġerusalemm bit-<ref target="https://mt.wikipedia.org/wiki/Tuberkulożi">tuberkulożi</ref> sena wara.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Kwotazzjonijiet
<p><ref target="https://mt.wikipedia.org/wiki/Gottfried_Köthe">Gottfried Köthe</ref>, li kien l-assistent ta' Toeplitz f'<ref target="https://mt.wikipedia.org/wiki/Bonn">Bonn</ref>, iddeskriva l-kollaborazzjoni tagħhom hekk:</p><p><hi rend="italic">Otto kien iħobb imur għal xi mixja u jitkellem dwar kwistjonijiet xjentifiċi. Jien fil-fatt kien ikolli bżonn biċċa karta u lapes biex nikteb kulma kien jgħidli. Toeplitz ikkonvinċieni li l-aqwa ħsieb tar-riċerka joħroġ fid-dieher permezz tad-djalogu. Fil-protokolli tiegħu ta' laqgħat reċiproċi, xi kultant hemm immarkat li r-riżultati kif inhuma mfassla nstabu waqt mixja tul ix-xmara Renu... Malli avvanzajna bil-ħidma konġunta tagħna, naturalment, feġġew kwistjonijiet ġodda, u aħna bdejna nazzardaw iktar, u bdejna nistabbilixxu għanijiet iktar ambizjużi.</hi><ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p><p>Fi kliemu stess:</p><p><hi rend="italic">...Il-matematika u l-ħsieb matematiku mhumiex biss parti minn xjenza speċjali, iżda huma konnessi mill-qrib mal-kultura ġenerali tagħna u mal-iżvilupp storiku tagħha ta' ħsieb matematiku, jista' jinstab pont bejn l-hekk imsejħa Arti u Xjenzi u x-xjenzi eżatti mhux daqstant storiċi... L-iskop prinċipali tagħna hu li ngħinu biex nibnu dan il-pont. Mhux f'ġieħ l-istorja iżda għall-ġenesi tal-problemi, tal-fatti u tal-provi, f'ġieħ il-punti deċiżivi ta' żvolta ta' dik il-ġenesi... Billi mmorru lura lejn l-għeruq ta' dawn il-kunċetti, lura lejn żmien żemżem, il-ġerħiet miż-żmien ta' użu jisparixxu u jerġgħu jingħataw il-ħajja.</hi>

—      Toeplitz, 1926<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Kotba
<list type="unordered"><item>Hans Rademacher u Otto Toeplitz, <hi rend="italic">The enjoyment of mathematics. Selections from mathematics for the amateur</hi> (translated by Herbert Zuckerman), Princeton University Press, 1957</item>
<item>Otto Toeplitz, <hi rend="italic">The calculus: a genetic approach</hi>, The University of Chicago Press, 2007</item></list>
</text></body></html>