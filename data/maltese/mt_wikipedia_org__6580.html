<html><body><text id="wikipedia_mt_wikipedia_org__6580.html" ns="0" revid="249575" sourceurl="https://mt.wikipedia.org/wiki/Klassifika_dinjija_tal-FIFA" title="Klassifika dinjija tal-FIFA" type="wikipedia">Klassifika dinjija tal-FIFAGħall-artiklu dwar il-klassifika tan-nisa, ara <ref target="https://mt.wikipedia.org/wiki/Klassifika_dinjija_femminili_tal-FIFA">Klassifika dinjija femminili tal-FIFA</ref>.

<p>Il-<hi rend="bold">Klassifika dinjija tal-FIFA</hi> hija sistema ta' klassifikazzjoni tat-<ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel">timijiet nazzjonali tal-irġiel</ref> tal-<ref target="https://mt.wikipedia.org/wiki/Futbol">futbol</ref>, li attwalment hi ggwidata minn <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>. It-timijiet membri tal-<ref target="https://mt.wikipedia.org/wiki/FIFA">FIFA</ref>, il-federazzjoni li tħares il-logħba tal-futbol madwar id-dinja, huma pożizzjonati skont ir-riżultati tal-logħob tagħhom, bit-timijiet bl-aktar suċċess ikunu fl-aktar postijiet għoljin. Introdotta f'Diċembru tal-1992, seba' timijiet waslu sal-quċċata (l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> u <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>), fejn il-Brażil qatta' l-aktar żmien fl-ogħla pożizzjoni. </p>
<p>Sistema ta' punti hija wżata, bil-punti jiġu mogħtija skont ir-riżultati tal-partiti rikonoxxuti mill-FIFA. Taħt is-sistema attwali, il-klassifika hija bbażata skont il-prestazzjoni tat-tim fl-aħħar erba' snin, bir-riżultati l-aktar riċenti u il-logħbiet iktar sinjifikanti jkollhom iktar piż sabiex ikun rifless l-istat kompetittiv tat-tim. Il-bidla li saret wara t-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> rat bidla li r-riżultati mill-aħħar erba' snin jiġu kkunsidrati u mhux aktar tal-aħħar tmienja. Dan wara kritika li l-klassifiki ma kinux jirriflettu s-saħħa relattiva tat-timijiet nazzjonali.</p>
Storja
 <hi rend="bold">L-Ewwel fil-Klassifika Mondjali tal-FIFA</hi>
<p>F'Diċembru tal-1992, il-FIFA ppubblikat lista tal-membri tagħha skont il-pożizzjoni tagħhom biex tipprovdi bażi ta' paragun tas-saħħa relattiva ta' dawn it-timijiet. Minn Awwissu ta' wara, din il-lista bdiet tiġi aġġornata frekwentament, għal pubblikazzjoni mensili.<ref target="https://mt.wikipedia.org/wiki/Il-Paġna_prinċipali#cite_note-FIFAcoke-2">[2]</ref> Bidliet importanti saru fl-1999 u fl-2006, wara kritika fuq is-sistema.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-membri tal-FIFA żdiedu minn 167 għal 208 minn meta beda l-użu tal-klassifiki.</p>
Aġġornament tal-1999
<p>Meta l-klassifika ġiet introdotta għall-ewwel darba, tim kien jirċievi punt għal pari u tliet punti għal rebħa f'partiti rikonoxxuti mill-FIFA - xebh kbir mas-sistema tradizzjonali ta' kampjonat. Din kienet sistema aktarx faċli, u l-FIFA mal-ewwel indunat illi kien hemm diversi fatturi li kienu qed jaffettwaw l-logħob internazzjonali. Biex tilħaq aktar l-objettivi ta' paragun korrett tas-saħħa tat-timijiet nazzjonali, is-sistema tbiddlet. It-tibdil li sar kienu dawn:</p>
<list type="unordered"><item>il-klassifika tal-punti kienet maqsuma minn fattur ta' għaxra</item>
<item>il-metodu ta' kalkolu tbiddel biex jiġbor ukoll fatturi oħra li jinkludu:
<list type="unordered"><item>in-numru ta' gowls li ġew skurjati jew li sofrew</item>
<item>jekk il-partita ntlgħabitx barra jew ġewwa darhom</item>
<item>l-importanza tal-partita jew kompetizzjoni</item>
<item>is-saħħa tar-reġjun</item></list></item>
<item>punti fissi ma baqgħux jingħataw aktar għal rebħa jew pari</item>
<item>it-tim li jitlef kellu ċans li jikseb xi punti</item></list>
<p>Żewġ unuri ġodda ġew introdotti bħala parti mis-sistema:</p>
<list type="unordered"><item><ref target="https://mt.wikipedia.org/wiki/Il-Paġna_prinċipali#Tim_tas-Sena">Tim tas-Sena</ref></item>
<item><ref target="https://mt.wikipedia.org/wiki/Il-Paġna_prinċipali#L-Aqwa_Progress_tas-Sena">L-Aqwa Progess tas-Sena</ref></item></list>
<p>Il-bidliet li saru għal din is-sistema kienu kumplessi, imma għen biex jiżviluppaha u ssir aktar komprensiva.</p>
Aġġornament tal-2006
<p>Il-FIFA ħabbret li s-sistema tal-klassifika kienet se tiġi aġġornata wara t-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>. Il-perjodu ta' evalwazzjoni kien imnaqqas minn tmienja għal erba' snin, u metodu aktar sempliċi ta' kalkolu kien implimentat. Il-gowls skurjati, u l-vantaġġ tal-partiti li jintlagħbu ġewwa jew barra minn darhom ma baqgħux aktar jingħataw importanza, u aspetti oħra tal-kalkolu, bħall-importanza tal-partita, ġew reviżati. Is-sett il-ġdid tal-klassifika reviżata u l-metodoloġija ta' kalkolu ġew imħabbra fit-<ref target="https://mt.wikipedia.org/wiki/12_ta'_Lulju">12 ta' Lulju</ref> <ref target="https://mt.wikipedia.org/wiki/2006">2006</ref>.</p>
<p>Din il-bidla saret minħabba l-krìtika tas-sistema ta' qabel. Ħafna entużjasti tal-futbol ħassew li ma kinitx sewwa, speċjalment meta kienu paragunati ma' sistemi ta' klassifika oħra u ma kinitx tirrispondi għall-bidliet tal-prestazzjoni tat-timijiet nazzjonali. Timijiet mir-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref> sal-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> kienu s-sorpriża fil-postijiet l-aktar għoljin tal-klassifika, fejn ġabu krìtika akbar u affetwaw negativament fuq il-kredibilita tas-sistema. L-eliminazzjoni ta' dawn iż-żewġ timijiet kmieni fit-Tazza tad-Dinja 2006 ġabu aktar fidi fil-krìtika li kienu jsiru.</p>
L-ewwel postijiet fil-klassifika
<p>Meta s-sistema kienet introdotta, il-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> ddebutat bħala l-aqwa tim fil-klassifika wara żmien ta' dominanza fl-aħħar tliet edizzjonijiet tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> fejn spiċċat dejjem fil-finali u rebħet darba. Il-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> ħadu l-ewwel post fil-fażi preliminarju għat-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja 1994</ref> fejn rebħu tmienja u tilfu waħda mid-disa' partiti ta' kwalifikazzjoni, u skurjaw għoxrin gowl u sofrew erba' biss. L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> ħadu l-ewwel post għal żmien qasir wara wkoll suċċess fil-fażi ta' kwalifikazzjoni, wara li l-ewwel post reġa' ġie miksub mill-<ref target="https://mt.wikipedia.org/wiki/Ġermanja">Ġermanja</ref>.</p>
<p>Is-suċċess tal-Brażil fil-fażi ta' kwalifikazzjoni tahom perjodu qasir tal-ewwel post. Il-Ġermanja reġgħu ħadu l-ewwel post matul it-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja 1994</ref>, sakemm il-Brażil rebħu l-edizzjoni biex b'hekk kisbu l-ewwel post u baqgħu hemm sa seba' snin. <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> ħadu l-ewwel post wara r-rebħ tat-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref> u tal-<ref target="https://mt.wikipedia.org/wiki/Kampjonati_Ewropej_tal-Futbol_2000">Kampjonati Ewropej 2000</ref>. Is-suċċess tal-Brażil fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref> reġgħet tefgħet lit-tim Sud-Amerikan fl-ewwel post, fejn baqgħu hemm sa Frar tal-2007, wara li l-Italja rritornat għall-ewwel darba fl-ewwel post mill-1993 wara r-rebħa fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> fil-Ġermanja. Xahar wara l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> ħadu post l-Italja, fejn kisbu l-ewwel post għall-ewwel darba, imma l-Italja rritornaw fl-ewwel post f'April. Wara r-rebħ tal-<ref target="https://mt.wikipedia.org/wiki/Copa_América_2007">Copa América 2007</ref> f'Lulju, il-Brażil irritornaw fl-ewwel post, imma f'Ottubru posthom reġgħu kisbuh l-Arġentina. F'Lulju 2008, <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> ħadu l-ewwel post għall-ewwel darba, wara li rebħu l-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. Il-Brażil reġgħu ħadu l-ewwel post wara li rebħu t-<ref target="https://mt.wikipedia.org/wiki/Tazza_tal-Konfederazzjonijiet_2009">Tazza tal-Konfederazzjonijiet 2009</ref> u Spanja reġgħet ħadet it-titlu f'Novembru tal-2009 wara li rebħu l-partiti kollha fil-fażi ta' kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>. F'April tal-2010, il-Brażil reġgħu telgħu l-ewwel.</p>
L-użu tal-klassifika
<p>Dawn il-klassifiki huma wżati mill-FIFA biex tara l-progress u l-abilità kurrenti tat-<ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel">timijiet nazzjonali tal-futbol</ref> tan-nazzjonijiet membri, u kif ukoll biex tipparaguna t-timijiet nazzjonali.<ref target="https://mt.wikipedia.org/wiki/Il-Paġna_prinċipali#cite_note-FIFAcoke-2">[2]</ref> Huma huma wkoll użati bħala parti tal-kalkolu li jsir biex jikklassifikaw lit-timijiet għal kompetizzjonijiet. Fil-fażi ta' kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>, il-klassifiki ġew użati biex jirranġaw il-gruppi fil-kompetizzjonijiet li jinvolvu lill-membri tal-CONCACAF (bl-użu tal-klassifika ta' Mejju), tal-CAF (bil-klassifika ta' Lulju), u tal-UEFA, bl-użu tal-klassifika posposta ta' Novembru 2007.</p>
<p>Din il-klassifika tintuża' biex tiddetermina r-rebbieħa taż-żewġ unuri annwali għat-timijiet nazzjonali skont il-bażi tal-prestazzjoni tagħhom fil-klassifiki.</p>
Unuri
<p>Kull sena l-FIFA tagħti żewġ unuri għan-nazzjonijiet membri, ibbażat skont il-prestazzjoni tagħhom fil-klassifiki ta' matul is-sena. Dawn huma:</p>
Tim tas-Sena
<p>It-Tim tas-Sena hu unur mogħti lit-tim nazzjonali li fl-aqwa sebgħa logħbiet tas-sena rċieva l-akbar ammont ta' punti. It-tabella t'hawn taħt turi l-aqwa tliet timijiet ta' kull sena.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>

L-Aqwa Progress tas-Sena
<p>L-Aqwa Progress tas-Sena huwa unur mogħti lit-tim li jkun għamel l-iktar progress matul dik is-sena fil-klassifika dinjija. Fil-klassifika tal-FIFA, dan mhuwiex sempliċi t-tim li tela' l-aktar postijiet, imma jsir kalkolu minħabba li aktar ma' tim ikun fl-aktar postijiet għolja, aktar ikun diffiċli biex jikseb aktar punti.<ref target="https://mt.wikipedia.org/wiki/Il-Paġna_prinċipali#cite_note-FIFAcoke-2">[2]</ref> Il-kalkolu li jintuża' hu n-numru ta' punti fi tmiem is-sena (<hi rend="italic">ż</hi>) immultiplikat man-numru ta' punti li kiseb matul dik is-sena (<hi rend="italic">y</hi>). It-tim bl-ikbar total jirċievi dan l-unur. It-tabella t'hawn taħt turi l-aktar tliet timijiet li għamul progress ta' kull sena.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Waqt li ma sar l-ebda unur uffiċjali għall-movimenti li seħħew fl-2007, il-FIFA ħarġet lista tal-'Aqwa Progress' fil-klassifiki tal-2007.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Madanakollu, il-metodu ta' kalkoli tbiddel skont id-differenza fil-punti tal-klassifiki matul il-kors tas-sena (aktar milli l-metodu wżat fl-unur uffiċjali mill-1993 sal-2006). Ir-riżultati għas-snin riċenti huma bbażati skont metodu simili.</p>

Skeda tal-klassifiki
<p>Il-klassifiki jiġu ppublikati kull xahar, ħafna drabi kull nhar ta' Erbgħa. Il-logħob li jgħoddu qabel ma titħabbar il-klassifika finali, ikunu ta' nhar il-Ħamis ta' qabel dik il-ġimgħa.</p>

Ara wkoll
<list type="unordered"><item><ref target="https://mt.wikipedia.org/wiki/Klassifika_dinjija_femminili_tal-FIFA">Klassifika dinjija femminili tal-FIFA</ref></item>
<item><ref target="https://mt.wikipedia.org/wiki/Klassifika_dinjija_tal-futbol_tal-Elo">Klassifika dinjija tal-futbol tal-Elo</ref></item>
<item><ref target="https://mt.wikipedia.org/wiki/Kampjonati_dinjija_tal-futbol_inuffiċjali">Kampjonati dinjija tal-futbol inuffiċjali</ref></item>
<item><ref target="https://mt.wikipedia.org/wiki/AQB_Sports_Ratings">AQB Sports Ratings</ref></item></list>


Ħoloq esterni
<list type="unordered"><item><ref target="http://www.uefa-coefficients.com">UEFA-COEFFICIENTS.COM - FIFA World Ranking, Champions League and Europa League statistics</ref></item>
<item><ref target="http://www.fifa.com/worldfootball/ranking/procedure/men.html">Il-proċedura ta' kif jiġu magħmula l-klassifiki</ref></item>
<item><ref target="http://www.fifa.com/worldfootball/ranking/lastranking/gender=m/fullranking.html">Klassifika tal-FIFA tat-timijiet nazzjonali kollha</ref></item>
<item><ref target="http://www.rsssf.com/miscellaneous/fifaranking.html">Gwida għar-reviżjoni tal-klassifiki tal-1993 fuq RSSSF</ref></item></list>
</text></body></html>