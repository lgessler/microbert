<html><body><text id="wikipedia_mt_wikipedia_org__25771.html" ns="0" revid="261681" sourceurl="https://mt.wikipedia.org/wiki/Wadi_Rum" title="Wadi Rum" type="wikipedia">Wadi Rum<figure><caption>Veduta panoramika ta’ Wadi Rum</caption></figure>
<p><hi rend="bold">Wadi Rum</hi> (bl-<ref target="https://mt.wikipedia.org/wiki/Lingwa_Għarbija">Għarbi</ref>: وادي رم‎ <hi rend="italic">Wādī Ramm</hi>), magħruf ukoll bħala <hi rend="bold">Wied il-<ref target="https://mt.wikipedia.org/wiki/Qamar">Qamar</ref></hi> (bl-Għarbi: وادي القمر‎ <hi rend="italic">Wādī al-Qamar</hi>), huwa wied maqtugħ fil-blat ramli u fil-granit b’pajsaġġ ta’ <ref target="https://mt.wikipedia.org/wiki/Deżert">deżert</ref>, li jinsab xi 60 kilometru fil-Lvant ta’ <ref target="https://mt.wikipedia.org/wiki/Aqaba">Aqaba</ref>, fin-Nofsinhar tal-Ġordan.Wadi Rum huwa l-ikbar <hi rend="italic">wadi</hi> (wied ġebli) fil-<ref target="https://mt.wikipedia.org/wiki/Ġordan">Ġordan</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u sar <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2011.</p>
Isem
<p>Isem Wadi Rum, li litteralment ifisser Wied ir-Ramel, wisq probabbli joriġina mill-isem bikri ta’ <ref target="https://mt.wikipedia.org/wiki/Iram_tal-Pilastri">Iram tal-Pilastri</ref>, belt mitlufa li tissemma fil-<ref target="https://mt.wikipedia.org/wiki/Koran">Koran</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<p>Wadi Rum ġie abitat minn bosta kulturi umani minn żminijiet preistoriċi. Ħafna kulturi, fosthom in-<ref target="https://mt.wikipedia.org/wiki/Nabatej">Nabatej</ref>, ħallew il-marka tagħhom permezz ta’ tinqix petroglifiku (tinqix fil-blat), iskrizzjonijiet u tempju. Fil-Punent, Wadi Rum forsi huwa magħruf l-iktar għall-konnessjoni tiegħu mal-kurunell <ref target="https://mt.wikipedia.org/wiki/Renju_Unit">Brittaniku</ref> <ref target="https://mt.wikipedia.org/wiki/Thomas_Edward_Lawrence">Thomas Edward Lawrence</ref>, li għadda mill-wied diversi drabi matul ir-<ref target="https://mt.wikipedia.org/wiki/Rewwixta_tal-Għarab">Rewwixta tal-Għarab</ref> tal-1917-1918.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fis-snin 80 tas-seklu 20, waħda mill-formazzjonijiet tal-blat f’Wadi Rum, magħrufa oriġinarjament bħala Jabal al-Mazmar (il-Muntanja tal-<ref target="https://mt.wikipedia.org/wiki/Pesta_s-sewda">Pesta</ref>), ingħatat l-isem “Is-Seba’ Pilastri tal-Għerf” wara l-ktieb ta’ Lawrence li kiteb wara l-gwerra, għalkemm is-seba’ pilastri msemmijin fil-ktieb ma għandhom l-ebda konnessjoni ma’ Wadi Rum.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Uħud mill-inċiżjonijiet petroglifiċi ta’ Wadi Rum</caption></figure>
<p>Lawrence ddeskriva l-wasla tiegħu f’Wadi Rum b’dan il-mod “L-għoljiet fuq il-lemin bdew isiru iktar għoljin u bi blat iktar aħrax, kontroparti ġusta tan-naħa l-oħra li saret watja ferm qisha sur ta’ ħmura. Iż-żewġ naħat baqgħu sejrin hekk sakemm tant qorbu lil xulxin, li kien hemm żewġ mili biss bejn naħa u oħra: u mbagħad, bil-mod il-mod inqatgħu sew mill-art u bdew jgħolew flimkien sakemm ġew qishom żewġ parapetti paralleli li x’aktarx kien ilaħħqu xi elf pied ’il fuq minna, u li kienu jibqgħu sejrin għal mili sħaħ. Il-blat wieqaf, mimli ksur ta’ ġebel, beda ġej għat-tond, b’lewn inqas aħmar jgħajjat mill-bqija tal-għoljiet; lewn pjuttost griż u mitfi. Dan il-blat ta l-aħħar irtokk lil dan il-post irreżistibbli li kien qisu x-xbieha ta’ <ref target="https://mt.wikipedia.org/wiki/Arkitettura">arkitettura</ref> <ref target="https://mt.wikipedia.org/wiki/Biżantini">Biżantina</ref>: f’din il-mogħdija li kienet ferm ikbar mill-immaġinazzjoni”.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<figure><caption>It-Tempju tan-Nabatej f’Wadi Rum</caption></figure>
<p>Lawrence ddeskriva wkoll meta ra l-għajn imsejjaħ <ref target="https://mt.wikipedia.org/wiki/Ain_Shalaaleh">Ain Shalaaleh</ref>, “Fuq il-blata mqabbża ’l barra li kien hemm fuqna, kien hemm iskrizzjonijiet ċari tan-Nabatej imnaqqxin fil-blat, u roqgħa b’inċiżjonijiet ta’ monogramma jew simbolu. ’L hawn u ’l hinn kien hemm tħarbix bl-Għarbi, inkluż marki tat-tribujiet, li wħud minnhom kienu xhieda ta’ migrazzjonijiet minsija: iżda l-attenzjoni tiegħi marret biss fuq iċ-ċafċif tal-<ref target="https://mt.wikipedia.org/wiki/Ilma">ilma</ref> jgelgel minn xaqq fil-blat taħt id-dell tal-blata ta’ fuqna. Ħarist ġol-għajn biex nipprova nara minn fejn kien ġej l-ilma, u rnexxieli nilmaħ toqba żgħira, mhux ikbar mill-polz tiegħi, li minnha l-ilma kien ħiereġ b’ċertu pressa minn ġo xaqq fil-blat, sa ma jaqa’ b’dak il-ħoss ċar ta’ ċafċif u jinġema’ f’għajn baxx bir-ragħwa, wara qisha tarġa li kienet isservi bħala daħla. Kien hemm felċi u ħaxix bl-ifjen lewn aħdar mad-dawra li ħolqu ġenna żgħira ta’ xi ħames piedi kwadri”.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<p>L-iskoperta tat-<ref target="https://mt.wikipedia.org/wiki/Tempju_tan-Nabatej">Tempju tan-Nabatej</ref> fl-1933 reġgħet xeħtet id-dawl fuq dan il-wied qisu deżert. Tim <ref target="https://mt.wikipedia.org/wiki/Franza">Franċiż</ref> ta’ arkeologi lestew l-iskavi fl-1997.</p>
Ġeografija
<figure><caption>Ir-ramel ħamrani ta’ Wadi Rum</caption></figure>
<p>Iż-żona hija ċċentrata fuq il-wied prinċipali ta’ Wadi Rum. L-ogħla elevazzjoni fil-Ġordan hija <ref target="https://mt.wikipedia.org/wiki/Jabal_Umm_ad_Dami">Jabal Umm ad Dami</ref> li tlaħħaq l-1,840 metru (id-<hi rend="italic">data</hi> tal-SRTM tgħid li l-għoli huwa 1,854 metru), għolja/muntanja żgħira li tinsab xi 30 kilometru fin-Nofsinhar tal-villaġġ ta’ Wadi Rum. Din il-muntanja żgħira ġiet esplorata għall-ewwel darba minn <ref target="https://mt.wikipedia.org/wiki/Difallah_Ateeg">Difallah Ateeg</ref>, <ref target="https://mt.wikipedia.org/wiki/Bedwini">Bedwin</ref> tat-tribù Żalabija minn Wadi Rum. F’jum bnazzi b’viżibbiltà tajba, wieħed jista’ jara l-<ref target="https://mt.wikipedia.org/wiki/Baħar_l-Aħmar">Baħar l-Aħmar</ref> u l-fruntiera mal-<ref target="https://mt.wikipedia.org/wiki/Arabja_Sawdija">Arabja Sawdija</ref> minn fuq nett.</p>
<p><ref target="https://mt.wikipedia.org/wiki/Jabal_Ram">Jabal Ram</ref> jew <ref target="https://mt.wikipedia.org/wiki/Jebel_Rum">Jebel Rum</ref> (1,734 metru ’l fuq mil-livell tal-baħar) hija t-tieni l-ogħla quċċata fil-Ġordan u l-ogħla quċċata fiż-żona ċentrali ta’ Wadi Rum<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, faċċata ta’ <ref target="https://mt.wikipedia.org/wiki/Jebel_um_Ishrin">Jebel um Ishrin</ref>, li hija xi metru iktar baxxa.</p>
<p>Il-Kanjon Khaz'ali f’Wadi Rum huwa sit fejn hemm inċiżjonijiet petroglifiċi Tamudiċi fuq il-ħitan ta’ għar b’għamliet ta’ bnedmin u ta’ antilopi. Il-villaġġ ta’ Wadi Rum innifsu fih diversi mijiet ta’ abitanti Bedwini, li jgħixu fi djar tal-konkoż u f’tined bil-ġlud tal-<ref target="https://mt.wikipedia.org/wiki/Mogħża">mogħoż</ref>, u li jsuqu l-iktar vetturi li jingranaw fuq erba’ roti (4x4). Fil-villaġġ hemm skola għas-subien u oħra għall-bniet, ftit ħwienet, u l-kwartieri ġenerali tal-Uffiċjali tad-Deżert.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Dan l-aħħar, <ref target="https://mt.wikipedia.org/wiki/Geoff_Lawton">Geoff Lawton</ref> kiseb suċċess billi stabbilixxa ekosistema ta’ permakultura f’Wadi Rum.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Sit ta’ Wirt Dinji
<p>Iż-żona protetta ta’ Wadi Rum, b’daqs ta’ 74,000 ettaru, ġiet iddeżinjata bħala Sit ta’ Wirt Dinji Mħallat (Kulturali u Naturali) tal-UNESCO fl-2011 għall-valur universali straordinjarju tagħha abbażi ta’ tliet kriterji tal-għażla: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-25,000 inċiżjoni petroglifika, l-20,000 iskrizzjoni, u l-154 sit arkeoloġiku f’Wadi Rum jipprovdu xhieda tal-<ref target="https://mt.wikipedia.org/wiki/Litteriżmu">litteriżmu</ref> mifrux fost is-soċjetajiet tar-rgħajja; <hi rend="bold">il-kriterju (v)</hi> “Eżempju straordinarju ta’ insedjament uman tradizzjonali, ta’ użu tal-art jew ta’ użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta’ bidla irreversibbli”, ladarba f’Wadi Rum instabu diversi evidenzi tal-abitazzjoni u tal-użu tal-art kontinwi tul perjodu ta’ mill-inqas 12,000 sena; u <hi rend="bold">l-kriterju (vii)</hi> “Post fejn iseħħu fenomeni naturali tal-għaġeb jew fejn hemm żoni ta’ ġmiel naturali u ta’ importanza estetika eċċezzjonali”, ladarba Wadi Rum huwa magħruf globalment bħala pajsaġġ tad-deżert ikoniku.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Turiżmu
<figure><caption>Ġemel fil-pajsaġġ tad-deżert ta’ Wadi Rum</caption></figure>
<p>L-industrija tat-turiżmu tal-Ġordan ingħatat spinta kbira mix-xeni tal-pajsaġġ tad-deżert ta’ Wadi Rum f’<hi rend="italic">Lawrence of Arabia</hi> fl-1962.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Wadi Rum huwa wieħed mill-iktar siti turistiċi popolari tal-Ġordan u jattira għadd ta’ turisti barranin. It-tribù Żalabija tgħix f’Wadi Rum u żviluppat is-servizzi u t-turiżmu avventuruż ekoloġiku fiż-żona protetta ta’ Wadi Rum. It-tribù tipprovdi tours, gwidi, akkomodazzjoni u faċilitajiet. Tieħu ħsieb ukoll xi ristoranti u ħwienet żgħar tal-ikel u tal-provvisti bażiċi għall-viżitaturi. Is-servizzi ta’ gwida tat-tribù jinkludu gwidi b’esperjenza fis-sewqan u fil-mixi qalb il-mogħdijiet muntanjużi. Permezz tas-servizzi li toffri, mhux talli taqla l-għajxien tagħha, iżda tiżgura li ż-żona protetta tibqa’ tiġi protetta fit-tul.</p>
<p>Fost l-attivitajiet popolari fil-pajsaġġ qisu deżert hemm tours b’vetturi 4x4, bil-mixi, biż-<ref target="https://mt.wikipedia.org/wiki/Żiemel">żwiemel</ref>, jew bl-<ref target="https://mt.wikipedia.org/wiki/Ġemel">iġmla</ref>, servizzi ta’ kampijiet biex wieħed jorqod taħt l-istilel, u tixbit mal-blat.</p>
<p><ref target="https://mt.wikipedia.org/wiki/Dima_u_Lama_Hattab">Dima u Lama Hattab</ref>, żewġ aħwa tewmin mill-Ġordan li kienu l-ewwel nisa fil-pajjiż li ġrew fl-ultramaratoni, jikkoordinaw maratona kull sena fir-reġjun imsejjaħ Jabal Ishrin.</p>
Tixbit mal-blat
<figure><caption>Xabbatur f’Wadi Rum</caption></figure>
<p>Il-Bedwini lokali xxabbtu mal-muntanji tal-blat ramli ta’ Wadi Rum għal bosta ġenerazzjonijiet. Ħafna mit-“Toroq tal-Bedwini” reġgħu ġew skoperti u ġew iddokumentati għax-xabbaturi moderni. Diversi minnhom huma inklużi fil-ktieb ta’ gwida ta’ <ref target="https://mt.wikipedia.org/wiki/Tony_Howard">Tony Howard</ref>, jew ittellgħu fuq l-<ref target="https://mt.wikipedia.org/wiki/Internet">internet</ref> minn <ref target="https://mt.wikipedia.org/wiki/Liên_u_Gilles_Rappeneau">Liên u Gilles Rappeneau</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fl-1949, ix-<ref target="https://mt.wikipedia.org/wiki/Xejikk_Hamdan">Xejikk Hamdan</ref> ħa grupp ta’ esperti biex jistħarrġu l-quċċata ta’ Jabal Ram. L-ewwel Ewropej li ġew iddokumentat li telgħu sal-quċċata ta’ Jabal Ram kienu <ref target="https://mt.wikipedia.org/wiki/Charmian_Longstaff">Charmian Longstaff</ref> u <ref target="https://mt.wikipedia.org/wiki/Sylvia_Branford">Sylvia Branford</ref> f’Novembru 1952, iggwidati mix-Xejikk Hamdan. L-ewwel tixbit mal-blat li ġie ddokumentat kien fl-1984. L-ewwel grupp ta’ xabbaturi Ingliżi rrepeta ħafna mir-rotot tal-Bedwini. Fis-snin 80 tas-seklu 20, diversi xabbaturi rnexxielhom jixxabbtu f’rotot ġodda.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Ir-rotta Guerre Sainte, li xi xabbaturi rnexxielhom jixxabbtu fis-sena 2000, kienet l-ewwel rotta f’Wadi Rum li hija mgħammra kollha bil-protezzjoni permezz ta’ boltijiet. Din ir-rotta, fuq il-faċċata tal-Lvant tal-muntanji tat-Tramuntana ta’ Jebel Nassarani, hija twila 450 metru, u hija kklassifikata li għandha diffikultà ta’ F7b jew F7aA0.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Filmografija
<p>Wadi Rum intuża bħala xenarju u pajsaġġ f’diversi <ref target="https://mt.wikipedia.org/wiki/Film">films</ref>. Il-produtturi tal-films jiġu attirati l-iktar minħabba l-lewn ħamrani tar-ramel li jixbaħ il-pajsaġġ tal-<ref target="https://mt.wikipedia.org/wiki/Pjaneta">pjaneta</ref> <ref target="https://mt.wikipedia.org/wiki/Mars">Mars</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Il-Location Managers Guild ta premju lill-Kummissjoni Rjali tal-Films fil-Ġordan fl-2017 għall-ħidma tal-Kummissjoni fil-ġbid tal-film <hi rend="italic">Rogue One</hi> f’Wadi Rum. Il-Kummissjoni fl-imgħoddi ġiet nominata wkoll għall-ħidma tagħha fil-film <hi rend="italic">The Martian</hi>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<list type="unordered"><item><hi rend="italic">Lawrence of Arabia</hi> – <ref target="https://mt.wikipedia.org/wiki/David_Lean">David Lean</ref> ġibed ħafna minn dan il-film tal-1962 f’Wadi Rum;<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item>
<item><hi rend="italic">Red Planet</hi> – Wadi Rum intuża bħala s-superfiċe tal-pjaneta Mars f’dan il-film tas-sena 2000;</item>
<item><hi rend="italic">Passion in the Desert</hi> – iż-żona ta’ Wadi Rum intużat ukoll għal xi xeni f’dan il-film tal-1998;</item>
<item><hi rend="italic">The Face</hi> – il-film tal-<ref target="https://mt.wikipedia.org/wiki/BBC">BBC</ref> dwar it-tixbit mal-blat tax-xabbaturi pijunieri ta’ Wadi Rum Tony Howard u Di Taylor;</item>
<item><hi rend="italic">Transformers: Revenge of the Fallen</hi>  – Wadi Rum ġiet irrappreżentata taparsi l-<ref target="https://mt.wikipedia.org/wiki/Eġittu">Eġittu</ref>;</item>
<item><hi rend="italic">The Frankincense Trail</hi>  – xeni mill-<ref target="https://mt.wikipedia.org/wiki/Ferrovija">ferrovija</ref> u xi ġbid mill-ajru wkoll;</item>
<item><hi rend="italic">Prometheus</hi>  – xeni għall-Pjaneta tal-<ref target="https://mt.wikipedia.org/wiki/Aljeni">Aljeni</ref>;<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></item>
<item><hi rend="italic">Krrish 3</hi>  – il-filmat tal-kanzunetta ta’ <ref target="https://mt.wikipedia.org/wiki/Bollywood">Bollywood</ref> <hi rend="italic">Dil Tu Hi Bataa</hi> nġibed parzjalment f’Wadi Rum;</item>
<item><hi rend="italic">May in the Summer</hi> – il-film ta’ <ref target="https://mt.wikipedia.org/wiki/Cherien_Dabis">Cherien Dabis</ref> kellu biċċiet twal fejn deher Wadi Rum;</item>
<item><hi rend="italic">The Last Days on Mars</hi>  – inġibdu xi xeni esterni biex tiġi rrappreżentata s-superfiċe tal-pjaneta Mars għal dan il-film tal-2013;<ref target="https://mt.wikipedia.org/wiki/Il-Paġna_prinċipali#cite_note-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref></item>
<item><hi rend="italic">The Martian</hi>  – il-ġbid tal-film ta’ <ref target="https://mt.wikipedia.org/wiki/Ridley_Scott">Ridley Scott</ref> beda f’Marzu 2015 biex tiġi rrappreżentata s-superfiċe tal-pjaneta Mars;<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></item></list>
<list type="unordered"><item><hi rend="italic">Theeb</hi> – il-biċċa l-kbira tal-film inġibed f’Wadi Rum kif ukoll f’<ref target="https://mt.wikipedia.org/wiki/Wadi_Araba">Wadi Araba</ref><ref target="https://mt.wikipedia.org/wiki/Il-Paġna_prinċipali#cite_note-21">[21]</ref>;</item>
<item><hi rend="italic">Rogue One: A Star Wars Story</hi> – inġibdu xi xeni f’Wadi Rum għar-rappreżentazzjoni ta’ Jedha;<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></item>
<item><hi rend="italic">Deserto de Revelação</hi> – inġibed filmat għall-album <ref target="https://mt.wikipedia.org/wiki/Brażil">Brażiljan</ref> ta’ <ref target="https://mt.wikipedia.org/wiki/Diante_do_Trono">Diante do Trono</ref> fl-2017;</item>
<item><hi rend="italic">Aladdin</hi> – inġibdu xi xeni għall-film tal-2019 ibbażat fuq il-cartoons tad-Disney tal-1992 bl-istess isem;</item>
<item><hi rend="italic">Star Wars: The Rise of Skywalker –</hi> inġibdu xi xeni f’Wadi Rum għar-rappreżentazzjoni tal-pjaneta deżerta Pasaana;<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></item>
<item><hi rend="italic">Dune</hi> (2021) <hi rend="italic">–</hi> inġibdu xi xeni f’Wadi Rum għar-rappreżentazzjoni tal-pjaneta deżerta Arrakis;<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></item></list>
<list type="unordered"><item><hi rend="italic">Aadujeevitham</hi> – ix-xeni tad-deżert tal-film tal-2020 bil-<ref target="https://mt.wikipedia.org/wiki/Malayalam">Malajalam</ref> inġibdu l-iktar f’Wadi Rum.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></item></list>
</text></body></html>