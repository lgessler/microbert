<html><body><text id="wikipedia_mt_wikipedia_org__15147.html" ns="0" revid="271333" sourceurl="https://mt.wikipedia.org/wiki/Premju_Nobel" title="Premju Nobel" type="wikipedia">Premju Nobel<figure><caption><ref target="https://mt.wikipedia.org/wiki/Monument">Monument</ref> tar-rebbieħa tal-Premju Nobel fiċ-ċimiterju tal-belt ta' Göttingen</caption></figure>
<p>Il-<hi rend="bold">Premju Nobel</hi> (bl-<ref target="https://mt.wikipedia.org/wiki/Lingwa_Żvediża">Iżvediż</ref>: <hi rend="italic">Nobelpriset</hi>) huwa unur internazzjonali li jingħata kull sena mill-gvern Żvediż. Il-premju jingħata lil persuni li jkunu ddistingwew ruħhom fid-diversi oqsma ta' għarfien, "li ġabu benefiċċji sostanzjali lill-umanità" bir-riċerki, bl-iskoperti u bl-invenzjonijiet, bix-xogħol letterarju tagħhom, jew bl-impenn li urew lejn il-paċi fid-dinja. </p>
<p>Dan il-premju ġie stabbilit fl-1901 skont l-aħħar xewqat ta' <ref target="https://mt.wikipedia.org/wiki/Alfred_Nobel">Alfred Nobel</ref> (1833-1896), inventur tad-<ref target="https://mt.wikipedia.org/wiki/Dinamite">dinamite</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Iċ-ċerimonja ssir fl-10 ta' Diċembru, fil-ġurnata tal-<ref target="https://mt.wikipedia.org/wiki/Mewt">mewt</ref> tal-fundatur Żvediż.</p>
Testment ta' Alfred Nobel
<figure><caption>It-testment ta' Alfred Nobel</caption></figure>
<p>Mal-mewt tiegħu, Alfred Nobel ħalla wirt ta' 31 miljun <ref target="https://mt.wikipedia.org/wiki/Krona_Żvediża">krona</ref>, 94% tal-assi kollha tiegħu. It-testment tiegħu, miktub fl-1895, ma jipprovdi l-ebda eredi dirett għall-wirt tiegħu, imma Alfred Nobel sejjaħ għal istituzzjoni li tippremja kull sena nies li taw l-impenn kbir tagħhom lejn l-umanità, li tejbu jew għamlu progress konsiderevoli fil-qasam tal-għarfien u l-<ref target="https://mt.wikipedia.org/wiki/Kultura">kultura</ref> f'ħames dixxiplini differenti: il-<ref target="https://mt.wikipedia.org/wiki/Paċi">paċi</ref> jew id-<ref target="https://mt.wikipedia.org/wiki/Diplomazija">diplomazija</ref>, il-<ref target="https://mt.wikipedia.org/wiki/Letteratura">letteratura</ref>, il-<ref target="https://mt.wikipedia.org/wiki/Kimika">kimika</ref>, il-<ref target="https://mt.wikipedia.org/wiki/Fiżjoloġija">fiżjoloġija</ref> jew il-<ref target="https://mt.wikipedia.org/wiki/Mediċina">mediċina</ref>, u l-<ref target="https://mt.wikipedia.org/wiki/Fiżika">fiżika</ref>. Barra minn hekk, it-testment jgħid li n-nazzjonalità tal-persuna li jieħu l-premju m'għandha tilgħab l-ebda parti fl-għoti ta' dan l-istess premju.</p>
<p>Il-Fondazzjoni Nobel twieldet fid-29 ta' Ġunju 1900. Din tara li timxi mal-aħħar xewqat tat-testatur, u tara li kollox jimxi skont ir-regoli fid-deżinjazzjoni tar-rebbieħa u tivverifika l-progress tan-nomina tagħhom. Il-Fondazzjoni nnifisha mhijiex involuta fl-għażla tan-nominati għall-premju. Din l-istituzzjoni privata hi eżenti minn kull taxxa fl-<ref target="https://mt.wikipedia.org/wiki/Żvezja">Iżvezja</ref> (mill-1946) u mit-taxxi tal-investiment fl-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref> (mill-1956). Mis-snin tmenin tas-seklu 20, l-investimenti tal-Fondazzjoni ġabu aktar profitt fejn sa Diċembru tal-2007, l-assi kkontrollati mill-Fondazzjoni Nobel kienu jammontaw għal 3.628 biljun krona (madwar 560 miljun <ref target="https://mt.wikipedia.org/wiki/Dollaru_Amerikan">dollaru Amerikan</ref>).</p>
<p>L-ewwel ċerimonja saret fl-1901 qrib l-akkademja rjali qadima tal-<ref target="https://mt.wikipedia.org/wiki/Mużika">mużika</ref> ta' <ref target="https://mt.wikipedia.org/wiki/Stokkolma">Stokkolma</ref> (iċ-ċerimonja tal-għoti tal-Premju Nobel għall-Paċi sar ġewwa <ref target="https://mt.wikipedia.org/wiki/Oslo">Oslo</ref>). Mill-1902, il-premjijiet bdew jiġu mogħtija b'mod formali mir-<ref target="https://mt.wikipedia.org/wiki/Lista_ta'_rejiet_tal-Iżvezja">Re tal-Iżvezja</ref>. Dawn il-premjijiet jingħataw waqt ċerimonja li ssir kull sena fl-10 ta' Diċembru. Madanakollu, l-ismijiet tar-rebbieħa jkunu diġà ġew imħabbra f'Ottubru mill-kumitati u mill-istituzzjonijiet li jagħmluha ta' ġurija. L-għotja tal-Premju Nobel twassal ukoll għar-rebħ ta' somma flus, li attwalment hija madwar 10 miljun krona Żvediża (ftit iktar minn miljun <ref target="https://mt.wikipedia.org/wiki/Ewro">ewro</ref>).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-premju ta' flus kien intiż fil-bidu sabiex jistimola lir-rebbieħa biex ikomplu javvanzaw fil-qasam tagħhom u jibqgħu jaħdmu jew jagħmlu r-riċerki mingħajr il-pressjoni tal-ġbir tal-fondi.</p>
Premjijiet
<p>Il-premjijiet bdew jingħataw mill-1901 għall-kategoriji segwenti:</p>
<list type="unordered"><item><ref target="https://mt.wikipedia.org/wiki/Premju_Nobel_għall-Fiżika">Fiżika</ref> (mogħti mill-<ref target="https://mt.wikipedia.org/wiki/Akkademja_Rjali_Żvediża_tax-Xjenzi">Akkademja Rjali Żvediża tax-Xjenzi</ref>)</item>
<item><ref target="https://mt.wikipedia.org/wiki/Premju_Nobel_għall-Kimika">Kimika</ref> (mogħti mill-Akkademja Rjali Żvediża tax-Xjenzi)</item>
<item><ref target="https://mt.wikipedia.org/wiki/Premju_Nobel_għall-Fiżjoloġija_jew_Mediċina">Fiżjoloġija jew Mediċina</ref> (mogħti mill-<ref target="https://mt.wikipedia.org/wiki/Istitut_Karolinska">Istitut Karolinska</ref>)</item>
<item><ref target="https://mt.wikipedia.org/wiki/Premju_Nobel_għal-Letteratura">Letteratura</ref> (mogħti mill-<ref target="https://mt.wikipedia.org/wiki/Akkademja_Żvediża">Akkademja Żvediża</ref>)</item>
<item><ref target="https://mt.wikipedia.org/wiki/Premju_Nobel_għall-Paċi">Paċi</ref> (mogħti minn kumitat nominat mill-<ref target="https://mt.wikipedia.org/wiki/Storting">parlament Norverġiż</ref>)</item></list>
<p>Mill-1968, bi qbil mal-Fondazzjoni Nobel, il-<ref target="https://mt.wikipedia.org/wiki/Bank_tal-Iżvezja">Bank tal-Iżvezja</ref> (bl-Iżvediż: Sveriges Riksbank) beda jagħti wkoll il-<ref target="https://mt.wikipedia.org/wiki/Premju_Nobel_għall-Ekonomija">Premju Nobel għall-Ekonomija</ref>. Minħabba li dan il-premju m'għandu l-ebda għeruq mix-xewqat ta' Nobel u ma jiġix iffinanzjat mill-fondi tal-familja Nobel, teknikament ma jistax jiġi kkunsidrat bħala Premju Nobel (il-membri attwali tal-familja ma jaċċettawx bħala wieħed mill-premjijiet Nobel). Mill-1968 ġie deċiż li ma jiġux miżjuda iktar kategoriji ma' dawk preżenti.</p>
Kritika
<figure><caption>Meta Kissinger ġie ppremjat il-Premju Nobel għall-Paċi, żewġ membri tal-Kumitat Nobel Norveġiż irriżenjaw bi protesta.</caption></figure>
<p>Il-Premju Nobel matul l-istorja ma kienx nieqes mill-kritika, partikolarment fl-istorja riċenti tiegħu. L-iktar kritika li tingħata hi fuq kif xi kultant il-premju ma jingħatax għall-merti tar-rebbieħ imma għall-"kumdità" politika, u b'hekk il-Premju Nobel jispiċċa jsir premju politiku.</p>
<p>Wieħed mill-aktar premjijiet kontroversjali kien dak tal-<ref target="https://mt.wikipedia.org/wiki/Premju_Nobel_għall-Paċi">Premju Nobel għall-Paċi</ref> tal-2009 li ngħata lil <ref target="https://mt.wikipedia.org/wiki/Barack_Obama">Barack Obama</ref>. In-nominazzjonijiet kienu għalqu ħdax-il ġurnata wara li Obama kien beda uffiċjalment il-kariga ġdida tiegħu ta' President tal-Amerika. Obama stess stqarr li hu ma ħassx li kien jixraqlu dan l-unur. Dan il-premju lil Obama, flimkien ma' dawk li ngħataw preċedentament lil <ref target="https://mt.wikipedia.org/wiki/Jimmy_Carter">Jimmy Carter</ref> u <ref target="https://mt.wikipedia.org/wiki/Al_Gore">Al Gore</ref>, wasslu għal akkużi ta' preferenzi xellugin.</p>
<p>Fost l-aktar Premju Nobel għall-Paċi kkritikat kien dak ta' <ref target="https://mt.wikipedia.org/wiki/Henry_Kissinger">Henry Kissinger</ref> u <ref target="https://mt.wikipedia.org/wiki/Lê_Ðức_Thọ">Lê Ðức Thọ</ref>, li aktar tard irrifjutaw dan il-premju. Dan wassal sabiex il-membri tal-Kumitat Nobel Norveġiż irriżenjaw. Ir-raġuni wara l-għotja tal-premju lil Kissinger u lil Thọ kien li kienu qabblu li jwaqqfu l-ġlied bejn il-<ref target="https://mt.wikipedia.org/wiki/Vjetnam_ta'_Fuq">Vjetnam ta' Fuq</ref> u l-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref> f'Jannar 1973. Madanakollu, meta dan il-premju ġie mħabbar, l-ostilità bejn dawn iż-żewġ naħat kienet għadha preżenti. Ħafna kritiċi kienu tal-opinjoni li Kissinger saħansitra kien aktar responsabbli li jqanqal il-gwerra milli jipprova jikseb il-paċi.</p>
<p><ref target="https://mt.wikipedia.org/wiki/Yasser_Arafat">Yasser Arafat</ref>, <ref target="https://mt.wikipedia.org/wiki/Shimon_Peres">Shimon Peres</ref>, u <ref target="https://mt.wikipedia.org/wiki/Yitzhak_Rabin">Yitzhak Rabin</ref> irċevew il-Premju Nobel għall-Paċi fl-1994 għall-isforzi tagħhom sabiex tinkiseb il-paċi bejn <ref target="https://mt.wikipedia.org/wiki/Iżrael">Iżrael</ref> u l-<ref target="https://mt.wikipedia.org/wiki/Palestina">Palestina</ref>. Skont il-<ref target="https://mt.wikipedia.org/wiki/Ġurnalist">ġurnalista</ref> <ref target="https://mt.wikipedia.org/wiki/Caroline_Frost">Caroline Frost</ref> numru ta' kwistjonijiet, fosthom il-kundizzjoni gravi tar-refuġjati Palestinjani, ma ġewx indirizzati u ma ġiet stabbilita l-ebda paċi permanenti bejn Iżrael u l-Palestina. Immedjatament wara li l-unur ġie mħabbar ħames membri tal-Kumitat Nobel Norveġiż ikkundannaw lil Arafat bħala terrorista u rriżenjaw.</p>
<p>L-unur tal-2004 tal-Premju Nobel għal-Letteratura lil <ref target="https://mt.wikipedia.org/wiki/Elfriede_Jelinek">Elfriede Jelinek</ref> wassal għal protesta minn <ref target="https://mt.wikipedia.org/wiki/Knut_Ahnlund">Knut Ahnlund</ref>, membru tal-Akkademja Żvediża. Dan tal-aħħar irriżenja u stqarr li l-għażla ta' Jelinek ikkawżat "ħsara irreparabbli għall-forzi progressivi kollha" u "kkonfondiet il-ħarsa ġenerali tal-letteratura bħala <ref target="https://mt.wikipedia.org/wiki/L-Arti">arti</ref>". Il-Premju Nobel għal-Letteratura tal-2009 lil <ref target="https://mt.wikipedia.org/wiki/Herta_Müller">Herta Müller</ref> ġab miegħu wkoll kritika, u skont il-<hi rend="italic"><ref target="https://mt.wikipedia.org/wiki/The_Washington_Post">Washington Post</ref></hi> ħafna kritiċi u professuri letterarji Amerikani qatt ma kienu semgħu biha qabel. Din ħassbet lil ħafna li l-premjijiet huma influwenzati mill-perspettiva <ref target="https://mt.wikipedia.org/wiki/Ewropa">Ewropea</ref>.</p>
Ħoloq esterni
<list type="unordered"><item><ref target="http://nobelprize.org/">Sit uffiċjali</ref></item></list>
</text></body></html>