<html><body><text id="wikipedia_mt_wikipedia_org__27278.html" ns="0" revid="271081" sourceurl="https://mt.wikipedia.org/wiki/Santwarju_ta%27_Itsukushima" title="Santwarju ta' Itsukushima" type="wikipedia">Santwarju ta' Itsukushima<figure><caption>It-<hi rend="italic">torii</hi> ewlenija tas-Santwarju ta' Itsukushima</caption></figure>
<p>Is-<hi rend="bold">Santwarju ta' Itsukushima</hi> (厳島神社 (嚴島神社), <hi rend="italic">Itsukushima-jinja</hi>) huwa santwarju tax-<ref target="https://mt.wikipedia.org/wiki/Xintuiżmu">Xintuiżmu</ref> fil-gżira ta' Itsukushima (magħrufa popolarment bħala Miyajima), u huwa magħruf l-iktar għat-<hi rend="italic">torii</hi> tiegħu li jispikka fuq wiċċ l-ilma.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Jinsab fil-belt ta' Hatsukaichi fil-Prefettura ta' <ref target="https://mt.wikipedia.org/wiki/Hiroshima">Hiroshima</ref> fil-<ref target="https://mt.wikipedia.org/wiki/Ġappun">Ġappun</ref>. Il-kumpless tas-santwarju huwa mniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref>, u l-gvern Ġappuniż iddeżinja diversi binjiet u monumenti bħala Teżori Nazzjonali.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Is-Santwarju ta' Itsukushima huwa wieħed mill-iktar attrazzjonijiet turistiċi popolari fil-Ġappun. Huwa famuż l-iktar għall-portal drammatiku tiegħu jew <hi rend="italic">torii</hi> fil-periferija tas-santwarju<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref>, għall-qċaċet sagri tal-Muntanja Misen, għall-foresti estensivi, u għall-veduta tiegħu tal-oċean.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref> Il-kumpless tas-santwarju nnifsu huwa magħmul minn żewġ binjiet ewlenin: is-santwarju ta' Honsha u s-Sessha Marodo-jinja, kif ukoll 17-il binja u struttura differenti oħra.<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref> Sitt binjiet jew monumenti tiegħu ġew iddeżinjati mill-Gvern Ġappuniż bħala Teżori Nazzjonali.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Attwalment, qed jitwettaq proġett ta' rinnovazzjoni tal-portal jew tat-<hi rend="italic">torii</hi> famuż li ilu għaddej minn Settembru 2020 u mistenni jintemm għall-ħabta tad-Diċembru 2022. B'hekk f'dan iż-żmien il-portal huwa miksi b'armar tar-rinnovazzjoni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Storja
Oriġini
<figure><caption>It-<hi rend="italic">torii</hi> tas-Santwarju ta' Itsukushima</caption></figure>
<p>Is-Santwarju ta' Itsukushima kien is-santwarju ewlieni tax-Xintù (<hi rend="italic">ichinomiya</hi>) tal-Provinċja ta' Aki.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Jingħad li ġie stabbilit fil-593, x'aktarx minn <ref target="https://mt.wikipedia.org/wiki/Saeki_Kuramoto">Saeki Kuramoto</ref> matul il-perjodu ta' Suiko.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Madankollu, is-santwarju attwali ġie attribwit lil <ref target="https://mt.wikipedia.org/wiki/Taira_no_Kiyomori">Taira no Kiyomori</ref>, sinjur tal-gwerra (<hi rend="italic">daimyo</hi>) prominenti li kkontribwixxa bil-kbir għall-kostruzzjoni tas-santwarju fi żmienu bħala gvernatur tal-Provinċja ta' Aki fl-1168.<ref target="https://mt.wikipedia.org/wiki/Il-Paġna_prinċipali#cite_note-:4-7">[7]</ref> Patrun rinomat ieħor tas-santwarja kien is-sinjur tal-gwerra <ref target="https://mt.wikipedia.org/wiki/Mori_Motonari">Mori Motonari</ref>, is-sinjur ta' Choshu, li kien responsabbli għar-rikostruzzjoni tal-<hi rend="italic">honden</hi> (is-sala prinċipali) fl-1571. Madankollu, wieħed importanti li jinnota li bħala riżultat tad-dikjarazzjoni ta' gwerra kontra <ref target="https://mt.wikipedia.org/wiki/Sue_Takafusa">Sue Takafusa</ref> hemmhekk fl-1555<ref target="https://mt.wikipedia.org/wiki/Il-Paġna_prinċipali#cite_note-:4-7">[7]</ref>, Motonari jingħad li tebba' l-artijiet sagri tal-gżira meta wettaq battalja fihom. Dan huwa marbut man-nozzjonijiet rigorużi ta' purezza sagra li jirrappreżentaw is-santwarji tax-Xintù.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> B'xorti ħażina, l-unika struttura fis-Santwarju ta' Itsukushima li għadha teżisti mill-perjodu ta' <ref target="https://mt.wikipedia.org/wiki/Kamakura">Kamakura</ref> huwa l-<hi rend="italic">Kyakuden</hi> jew is-"Santwarju tal-Alla Mistieden".<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:4-7">[7]</ref></p>
Kiyomori
<figure><caption>Veduta mis-Santwarju ta' Itsukushima fil-marea għolja</caption></figure>
<p>Ma kinitx xi ħaġa mhux tas-soltu fis-seklu 16 li <hi rend="italic">daimyo</hi> jibni santwarju jew iwettaq proġetti arkitettoniċi sabiex "jirriflettu s-setgħa u l-kobor tagħhom".<ref target="https://mt.wikipedia.org/wiki/Il-Paġna_prinċipali#cite_note-:5-8">[8]</ref> It-Taira huma magħrufa speċifikament għall-involviment tagħhom fil-kummerċ marittimu mad-dinastija Song, u għat-tentattiv tagħhom li jkollhom monopolju tal-kummerċ barrani tul il-Baħar Intern.<ref target="https://mt.wikipedia.org/wiki/Il-Paġna_prinċipali#cite_note-:6-9">[9]</ref></p>
<p>Kiyomori kien fil-quċċata tal-poter tiegħu meta stabbilixxa d-dominju tat-Taira fuq il-gżira. Huwa "ordna l-kostruzzjoni tas-sala prinċipali tas-Santwarju ta' Itsukushima bħala turija ta' reverenza lill-alla li jħares in-navigazzjoni u biex iservi bħala bażi għall-attivitajiet marittimi...".<ref target="https://mt.wikipedia.org/wiki/Il-Paġna_prinċipali#cite_note-:6-9">[9]</ref> B'hekk Miyajima ma damitx ma saret is-santwarju tal-familja tat-Taira. X'aktarx, Kiyomori għażel il-post fejn inbena s-santwarju wkoll sabiex ikompli jistabbilixxi iktar lilu nnifsu fl-aristokrazija Heian bħala wieħed li ddevja min-normi soċjali tal-pellegrinaġġi tax-Xintù.<ref target="https://mt.wikipedia.org/wiki/Il-Paġna_prinċipali#cite_note-:7-10">[10]</ref> Huwa żejjen is-Santwarju ta' Itsukushima b'rikkezzi kbar, u kien jgħoxa juri l-post lill-ħbieb u lill-kollegi tiegħu, jew saħansitra lil personaġġi rjali.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Jingħad ukoll li Kiyomori għamel rikostruzzjoni tas-santwarju skont ħolma li kellu ta' patri anzjan li wegħdu d-dominju fuq il-Ġappun jekk jibni santwarju fuq il-gżira ta' Miyajima, u jagħti ġieħ lill-<hi rend="italic">kami</hi> tagħha li jinsabu fis-santwarju għas-suċċess li kiseb f'ħajtu.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:4-7">[7]</ref> Permezz tar-rinnovazzjonijiet iffinanzjati mit-Taira, is-Santwarju ta' Itsukushima "kiber f'kumpless <ref target="https://mt.wikipedia.org/wiki/Reliġjon">reliġjuż</ref> importanti".<ref target="https://mt.wikipedia.org/wiki/Il-Paġna_prinċipali#cite_note-:7-10">[10]</ref></p>
Importanza reliġjuża
<figure><caption>It-torii tas-Santwarju ta' Itsukushima fil-marea baxxa</caption></figure>
<p>Is-Santwarju ta' Itsukushima huwa ddedikat lit-tliet ibniet ta' Susano-o no Mikoto: Ichikishimahime no mikoto, Tagorihime no mikoto, u Tagitsuhime no mikoto. Magħrufa wkoll bħala s-<hi rend="italic">sanjoshin</hi> jew it-"tliet allat femminili", dawn l-allat tax-Xintù huma l-allat tal-ibħra u tal-maltempati. Kiyomori kien jemmen li l-allat femminili kienu "manifestazzjonijiet ta' Kannon", għaldaqstant il-gżira kienet meqjusa bħala l-post li jospita l-<hi rend="italic">bodhisattva</hi>.<ref target="https://mt.wikipedia.org/wiki/Il-Paġna_prinċipali#cite_note-:7-10">[10]</ref> Bil-Ġappuniż, "Itsukushima" tfisser "gżira ddedikata lill-allat". Fil-fatt, il-gżira stess titqies ukoll bħala alla, u għalhekk is-santwarju nbena fil-periferija tal-gżira. L-ogħla quċċata tal-gżira hija l-Muntanja Misen li tlaħħaq madwar 1,755 pied. It-turisti jistgħu jimxuha sal-quċċata jew jitilgħu b'cablecar.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Fost it-teżori tas-santwarju hemm il-Heike Nōkyō, jew “Sutri ddedikati lill-familja tat-Taira”. Dawn jikkonsisti fi 32 skroll, li fuqhom ġew ikkopjati s-sutri tal-Lotus, tal-Amida, u tal-Qalb minn Kiyomori, mis-subien tiegħu, u minn membri oħra tal-familja, li lkoll ikkompletaw il-kitba ta' skroll wieħed u ddekorawh bil-fidda, bid-deheb u bil-madreperla".<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Oriġinarjament is-Santwarju ta' Itsukushima kien santwarju pur tax-Xintù "fejn it-tniġġis mit-twelid jew mill-mewt ma kienx permess. Peress li l-gżira stess kienet meqjusa sagra, iċ-ċittadini komuni ma kinux jitħallew jirfsu fuq l-art tul il-biċċa l-kbira tal-<ref target="https://mt.wikipedia.org/wiki/Storja">istorja</ref> tagħha sabiex il-purezza tagħha tinżamm. Iż-żamma tal-purezza tas-santwarju tant hija importanti li mill-1878, l-ebda twelid jew mewt mhuwa permess qribu.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Sa llum il-ġurnata, in-nisa tqal suppost jitilqu mill-gżira kif joqrob jum il-ħlas, u l-istess japplika għal dawk li jkollhom mard terminali jew dawk li jkunu anzjani ħafna u li jistgħu jmutu minn mument għall-ieħor. Id-dfin fuq il-gżira huwa pprojbit. Sabiex il-pellegrini jaslu għas-santwarju, is-santwarju nbena qisu moll fuq l-ilma, sabiex jidher qisu qiegħed f'wiċċ l-ilma, isseparat mill-art. Il-portal aħmar tad-daħla jew <hi rend="italic">torii</hi> inbena fuq l-ilma għall-istess raġuni. Iċ-ċittadini komuni kellhom jidderieġu d-dgħajjes tagħhom minn ġol-portal qabel ma joqorbu lejn is-santwarju.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Arkitettura
<figure><caption>Il-<hi rend="italic">haiden</hi> tas-Santwarju ta' Itsukushima</caption></figure>
<p>Il-Ġappun għamel ħiltu kollha matul l-istorja biex jippreserva l-arkitettura tas-santwarju tas-seklu 12. Is-santwarju ġie ddisinjat u nbena skont l-istil <hi rend="italic">Shinden-zukuri</hi>, u ġie mgħammar bi strutturi qishom moll mal-bajja ta' Matsushima sabiex tinħoloq l-illużjoni li qiegħed fuq wiċċ l-ilma, isseparat mill-gżira, li persuna devota setgħet tasal għalih "bħallikieku kien palazz fuq il-baħar".<ref target="https://mt.wikipedia.org/wiki/Il-Paġna_prinċipali#cite_note-:4-7">[7]</ref> Din l-idea tar-rabta bejn l-arkitettura u n-natura tirrifletti xejra popolari matul is-seklu 16 kif ukoll matul il-perjodu Heian fejn l-istrutturi Ġappuniżi donnhom kienu "isegwu l-ambjent ta' madwarhom", u spiss is-siġar, l-ilma u forom oħra ta' sbuħija naturali kienu jitħallew ikunu parti mid-dekorazzjoni tad-djar u tal-binjiet. Dan wassal għal relazzjoni ferm iktar intima bejn l-arkitettura u n-natura.<ref target="https://mt.wikipedia.org/wiki/Il-Paġna_prinċipali#cite_note-:5-8">[8]</ref></p>
<p>L-iktar karatteristika rikonoxxibbli u famuża tas-Santwarju ta' Itsukushima hija l-portal jew it-<hi rend="italic">torii</hi> l-aħmar għoli ħamsin pied, li nbena bl-<ref target="https://mt.wikipedia.org/wiki/Injam">injam</ref> tal-ganfra li huwa reżistenti għat-taħsir.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> It-tqegħid ta' travu addizzjonali quddiem u wara kull pilastru prinċipali jidentifika t-<hi rend="italic">torii</hi> bħala portal li jirrifletti l-istil tax-Xintù <hi rend="italic">Ryōbu</hi> (Xintù doppju), skola <ref target="https://mt.wikipedia.org/wiki/Medjuevu">Medjevali</ref> tal-<ref target="https://mt.wikipedia.org/wiki/Buddiżmu">Buddiżmu</ref> Ġappuniż esoteriku assoċjata mas-Setta ta' Shingon. It-<hi rend="italic">torii</hi> jidher qisu qiegħed fuq wiċċ l-ilma meta l-marea tkun għolja biss. Meta l-marea tkun baxxa, wieħed jista' jasal ħdejn il-portal biss bil-mixi mill-gżira. Billejl, il-portal jiġi mixgħul b'dawl qawwi mix-xatt li jdawwal it-<hi rend="italic">torii</hi>. Għalkemm il-portal ilu jeżisti fl-istess post mill-1168, it-<hi rend="italic">torii</hi> attwali tmur lura biss għall-1875.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Il-pagoda b'ħames saffi tas-Santwarju ta' Itsukushima</caption></figure>
<p>L-arkitettura tax-Xintù għandha ħafna partijiet distinti, u l-biċċa l-kbira minnhom jinkludu l-<hi rend="italic">honden</hi> (is-sala prinċipali) tas-santwarju u l-<hi rend="italic">haiden</hi> (l-oratorju prinċipali) twila mhux tas-soltu, kif ukoll il-<hi rend="italic">heiden</hi> (is-sala tal-offerti) twila ndaqs. Il-<hi rend="italic">honden</hi> "hija struttura bi tmien kompartimenti fuq naħa u b'erba' kompartimenti fuq oħra, b'saqaf <hi rend="italic">kirizuma</hi> msaqqaf fil-wiċċ bil-qoxra taċ-ċipress".<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Il-ħitan tal-istruttura huma mżejna bi stukko abjad; dawn inbnew permezz ta' proċess li kien jirrikjedi 15-il passata ta' stukko abjad flimkien ma' xogħol tal-injam bl-aħmar.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Mill-ġnub tal-<hi rend="italic">haraiden</hi> tas-santwarju prinċipali joħroġ palk tan-<ref target="https://mt.wikipedia.org/wiki/No_(teatru)">no</ref> li jmur lura għall-1590.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> L-ispettakli tat-teatru no ilhom żmien jintużaw biex jagħtu ġieħ lill-allat permezz tar-reċtar ritwali ta' avvenimenti ewlenin tal-ġrajjiet tax-Xintù.</p>
<p>Fil-5 ta' Settembru 2004, is-santwarju ġarrab ħsarat estensivi mit-tifun Songda. Parti mill-istrutturi qishom mollijiet u mis-saqaf inqerdu, u s-santwarju ngħalaq temporanjament sabiex isiru t-tiswijiet.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Sit ta' Wirt Dinji
<p>Is-Santwarju ta' Itsukushima ġie ddeżinjat bħala Sit ta' Wirt Dinji tal-UNESCO fl-1996.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' erba' kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u <hi rend="bold">l-kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Is-Santwarju ta' Itsukushima fil-marea baxxa</caption></figure>
</text></body></html>