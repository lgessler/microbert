<html><body><text id="wikipedia_mt_wikipedia_org__2456.html" ns="0" revid="244132" sourceurl="https://mt.wikipedia.org/wiki/Ekolo%C4%A1ija" title="Ekoloġija" type="wikipedia">Ekoloġija
<p>L-<hi rend="bold">ekoloġija</hi> hija l-istudju xjentifiku tad-distribuzzjoni u l-abbundanza tal-<ref target="https://mt.wikipedia.org/wiki/Ħajja">ħlejjaq</ref> u kif id-distribuzzjoni u l-abbundanza tagħhom huma affettwati bl-<ref target="https://mt.wikipedia.org/wiki/Interazzjoni">interazzjonijiet</ref> bejn dawn il-ħlejjaq u l-<ref target="https://mt.wikipedia.org/wiki/Ekosistema">ambjent</ref> tagħhom . </p>
<p>L-ambjent ta' ħlejqa jinkludi kemm propjetajiet fiżiċi (li jistgħu jiġu deskritti bħala t-total ta' fatturi lokali bħal ngħidu aħna, id-<ref target="https://mt.wikipedia.org/wiki/Dawl_tax-xemx">dawl tax-xemx</ref>, il-<ref target="https://mt.wikipedia.org/wiki/Klima">klima</ref> u l-<ref target="https://mt.wikipedia.org/wiki/Ġeoloġija">ġeoloġija</ref>), kif ukoll il-ħlejjaq li jaqsmu flimkien l-<ref target="https://mt.wikipedia.org/wiki/Abitat_(ekoloġija)">abitat</ref>. It-terminu <hi rend="italic">oekologie</hi> ġie vvintat fl-<ref target="https://mt.wikipedia.org/wiki/1866">1866</ref> mill-bioloġista Ġermaniż <ref target="https://mt.wikipedia.org/wiki/Ernst_Haeckel">Ernst Haeckel</ref>. Din il-kelma tnisslet mill-<ref target="https://mt.wikipedia.org/wiki/Lingwa_Griega">Grieg</ref> οικος (<hi rend="italic">oikos</hi>, "dar") u λόγος (<hi rend="italic">logos</hi>, "studju"); għaldaqstant "ekoloġija" tfisser "l-istudju tad-dar [tan-natura]".</p>
<p>Il-kelma "ekoloġija" tintuża' ta' spiss bħala sinonimu ta' l-<ref target="https://mt.wikipedia.org/wiki/Ambjent_naturali">ambjent naturali</ref> jew ta' l-<ref target="https://mt.wikipedia.org/wiki/Ambjentaliżmu">ambjentaliżmu</ref>. Ħafna drabi wkoll, il-kelma "ekoloġiku" tittieħed bħala kelma li tfisser <ref target="https://mt.wikipedia.org/wiki/Favur_l-ambjent">favur l-ambjent</ref>.</p>
</text></body></html>