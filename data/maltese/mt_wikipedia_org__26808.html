<html><body><text id="wikipedia_mt_wikipedia_org__26808.html" ns="0" revid="267428" sourceurl="https://mt.wikipedia.org/wiki/Bennej" title="Bennej" type="wikipedia">Bennej<figure><caption>Bennej modern</caption></figure>
<p><hi rend="bold">Bennej</hi> jew <hi rend="bold">bennej ewlieni</hi> huwa figura ċentrali li twettaq il-proġetti tal-kostruzzjoni skont il-pjanta jew id-disinn tal-<ref target="https://mt.wikipedia.org/wiki/Arkitett">arkitett</ref> fiż-żminijiet premoderni. Jista’ jitqies bħala l-prekursur tal-arkitett u tal-inġinier modern li issa għandhom rwoli distinti u separati u anke ċertu ġerarkija fit-twettiq tax-xogħlijiet.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p><p>

Storikament, it-terminu kien jirreferi għall-"kap ta’ proġett ta’ kostruzzjoni fil-<ref target="https://mt.wikipedia.org/wiki/Medjuevu">Medju Evu</ref> jew fir-<ref target="https://mt.wikipedia.org/wiki/Rinaxximent">Rinaxximent</ref>", u sors tal-1887 jiddeskrivi l-istatus tiegħu kif ġej:</p><p>Bennej (ewlieni) huwa rikonoxxut bħala tali, mhux biss għall-kapaċità tiegħu li jibni struttura mill-isbaħ skont il-pjanta mfassla mill-arkitett għall-gwida tiegħu, iżda għall-kapaċità tiegħu li jifhem dik il-pjanta, u bil-ħila u s-<ref target="https://mt.wikipedia.org/wiki/Sengħa">sengħa</ref> tiegħu jinseġ flimkien il-materja prima li twassal għas-saħħa, għall-armonija, għas-sbuħija u għad-dehra ta’ binja li permezz tax-xogħol manwali tiegħu mill-pedamenti ssir abitazzjoni mill-isbaħ.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Il-bennejja moderni jridu jkunu jafu jużaw diversi makkinarji bħal pereżempju gaffa.</caption></figure>
<p>It-terminu jintuża b’mod usa’ wkoll biex jinkludi “d-disinjaturi u l-bennejja tax-xogħol tal-kostruzzjoni fuq skala kbira li tgħallmu s-sengħa tagħhom b’mod iktar formali mill-bennejja ta’ forom primittivi fis-soċjetajiet preteknoloġiċi... minn żmien l-Eġizzjani u s-Sumeri (u xi każijiet anke qabel) sar-<ref target="https://mt.wikipedia.org/wiki/Rivoluzzjoni_Industrijali">Rivoluzzjoni Industrijali</ref>”.</p>
<p>Bħal fi snajja’ oħra, il-bennejja inizjalment kienu jiġu mħarrġa permezz ta’ apprendistati fit-tul għal persuni li diġà kellhom dak l-istatus, sikwit minn mindu jkunu żgħar, u s-sigrieti tas-sengħa tal-bennejja spiss kienu jkunu ttrattati bħala għarfien sagru".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Illum il-ġurnata, bennej irid ikun imħarreġ mhux biss fis-sengħa manwali iżda spiss ikollu jkun imħarreġ fl-użu tal-makkinarju tal-kostruzzjoni u fit-teħid tal-prekawzjonijiet kollha biex jaħdem fis-sikurezza fil-post tax-xogħol tiegħu.</p>
</text></body></html>