<html><body><text id="wikipedia_mt_wikipedia_org__26742.html" ns="0" revid="266989" sourceurl="https://mt.wikipedia.org/wiki/Professjoni" title="Professjoni" type="wikipedia">Professjoni<figure><caption>Tpinġija tas-seklu 19 ta’ bidwi jitħaddet ma’ tabib, ma’ vikarju u ma’ avukat</caption></figure>
<p><hi rend="bold">Professjoni</hi> hija okkupazzjoni stabbilita permezz ta’ taħriġ edukattiv speċjalizzat, bl-għan li jingħataw pariri u jiġi pprovdut servizz b’mod oġġettiv u mingħajr kunflitt ta’ interessi lill-oħrajn, għal kumpens dirett u definit, lil hinn għalkollox mill-aspettattiva ta’ gwadann kummerċjali ieħor.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> It-tradizzjoni <ref target="https://mt.wikipedia.org/wiki/Medjuevu">Medjevali</ref> u moderna bikrija kienet tirrikonoxxi tliet professjonijiet biss: id-divinità, il-<ref target="https://mt.wikipedia.org/wiki/Mediċina">mediċina</ref> u d-<ref target="https://mt.wikipedia.org/wiki/Dritt">dritt</ref>, li kollettivament kienu jissejħu l-“professjonijiet tal-imgħallma”.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Professjoni mhix sengħa u mhix <ref target="https://mt.wikipedia.org/wiki/Industrija">industrija</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>It-terminu <hi rend="italic">professjoni</hi> hija forma mqassra tal-kunċett ta’ <hi rend="italic">professjoni liberali</hi>, li oriġina mill-kunċett <ref target="https://mt.wikipedia.org/wiki/Lingwa_Franċiża">Franċiż</ref> <hi rend="italic">profession libérale</hi>. Fis-sekli 19 u 20, it-terminu ssellef kemm-il darba. Fil-qasam tal-leġiżlazzjoni tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, eżattament fid-Direttiva 2005/36/KE dwar ir-Rikonoxximent tal-Kwalifiki Professjonali, il-“professjonijiet liberali” huma “dawk il-professjonijiet li jiġu pprattikati abbażi ta’ kwalifiki professjonali rilevanti b’mod personali, responsabbli u indipendenti professjonalment minn dawk li jipprovdu servizzi intellettwali u kunċettwali fl-interess tal-klijent u tal-pubbliku”.</p>
<p>Xi professjonijiet ivarjaw kemxejn bħala status u poter, iżda l-prestiġju tagħhom ġeneralment jibqa’ stabbli tul iż-żmien, anke jekk il-professjoni jibda jkollha iktar rekwiżiti ta’ studju u ta’ <ref target="https://mt.wikipedia.org/wiki/Edukazzjoni">edukazzjoni</ref> formali.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Iktar reċentement id-dixxiplini bħal pereżempju l-arkitettura ġew formalizzati u issa jirrikjedu perjodi twal ta’ studju bl-istess mod.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Għalkemm il-professjonijiet jistgħu jgawdu minn status u prestiġju pubbliku relattivament għoljin, mhux il-professjonisti kollha jaqilgħu salarji għoljin, u anke fi ħdan professjonijiet speċifiċi jeżistu differenzi sinifikanti fis-salarji. Fid-dritt, pereżempju, avukat tad-difiża korporattiv li jaħdem bis-siegħa jaf jaqla’ diversi drabi iktar dak li jaqla’ prosekutur jew difensur pubbliku.</p>
Studju u taħriġ
<p>Professjoni tiġi stabbilita permezz ta’ proċess ta’ professjonalizzazzjoni meta kwalunkwe sengħa jew okkupazzjoni tittrasforma ruħha permezz tal-“iżvilupp tal-kwalifiki formali abbażi tal-edukazzjoni, l-apprendistati u l-eżamijiet, it-twaqqif ta’ korpi regolatorji b’setgħat biex jiġu ammessi u ddixxiplinati l-membri, u xi grad ta’ drittijiet ta’ monopolju”<hi rend="italic">.</hi><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Hemm diversi punti importanti li permezz tagħhom okkupazzjoni tiġi identifikata bħala professjoni, fosthom:</p>
<list type="ordered"><item>okkupazzjoni issir okkupazzjoni full-time</item>
<item>l-istabbiliment ta’ skola tat-taħriġ</item>
<item>l-istabbiliment ta’ università</item>
<item>l-istabbiliment ta’ assoċjazzjoni lokali</item>
<item>l-istabbiliment ta’ assoċjazzjoni nazzjoni tal-etika professjonali</item>
<item>l-istabbiliment ta’ liġijiet statali tal-għoti tal-liċenzji</item></list>
<p>L-applikazzjoni ta’ dawn il-punti importanti mas-sekwenza storika ta’ żvilupp ngħidu aħna fl-<ref target="https://mt.wikipedia.org/wiki/Stati_Uniti">Istati Uniti</ref> fil-professjoni ta’ servejer, wasslet biex il-professjoni kienet l-ewwel li kisbet status professjonali (<ref target="https://mt.wikipedia.org/wiki/George_Washington">George Washington</ref>, <ref target="https://mt.wikipedia.org/wiki/Thomas_Jefferson">Thomas Jefferson</ref>, u <ref target="https://mt.wikipedia.org/wiki/Abraham_Lincoln">Abraham Lincoln</ref> kollha ħadmu bħala servejers qabel ma daħlu fil-<ref target="https://mt.wikipedia.org/wiki/Politiku">politika</ref>), segwita mill-mediċina, ix-<ref target="https://mt.wikipedia.org/wiki/Xjenza">xjenza</ref> attwarja, id-dritt, id-dentistrija, l-inġinerija ċivili, il-loġistika, l-arkitettura u l-kontabilità.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fis-seklu 19, biż-żieda tat-teknoloġija u tal-ispeċjalizzazzjoni okkupazzjonali, korpi oħra bdew jiddikjaraw status professjonali, fosthom l-inġinerija mekkanika, il-farmaċewtika, il-mediċina veterinarja, il-<ref target="https://mt.wikipedia.org/wiki/Psikoloġija">psikoloġija</ref>, l-indukrar, it-tagħlim, ix-xogħol fil-libreriji, l-optometrija u x-xogħol soċjali, li kollha saru professjonijiet sal-1900 permezz tal-ksib tal-punti importanti msemmija hawn fuq.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Regolamentazzjoni
<p>Oriġinarjament, kwalunkwe regolamentazzjoni tal-professjonijiet kienet tkun awtoregolamentazzjoni permezz ta’ korpi bħall-organizzazzjonijiet jew l-assoċjazzjonijiet tat-tobba jew tal-prattikanti fil-qrati. Bir-rwol dejjem jikber tal-gvernijiet, il-korpi statutorji kulma jmur bdew jaqdu dan ir-rwol, u l-membri tagħhom kienu jinħatru mill-professjoni stess jew (kulma jmur) mill-gvernijiet. Il-proposti għall-introduzzjoni jew għat-titjib tar-regolamentazzjoni statutorja jaf jiġu aċċettati minn professjoni ladarba jipproteġu lill-klijenti u ttejjeb il-kwalità u r-reputazzjoni tagħhom, jew tirrestrinġi l-aċċess għall-professjoni u b’hekk twassal biex ikunu jistgħu jiġu imposti miżati iktar għoljin. Inkella jistgħu ma jiġux aċċettati peress li jillimitaw il-libertà tal-membri li jinnovaw jew li jipprattikaw kif iridu skont il-ġudizzju professjonali tagħhom.</p>
<p>Eżempju ta’ dan seħħ fl-2008, meta l-gvern <ref target="https://mt.wikipedia.org/wiki/Renju_Unit">Brittaniku</ref> ppropona regolamentazzjoni statutorja wiesgħa għall-psikologi. L-ispirazzjoni wara l-bidla kienu għadd ta’ problemi fil-qasam tal-<ref target="https://mt.wikipedia.org/wiki/Psikoterapija">psikoterapija</ref>, iżda hemm diversi tipi ta’ psikologi, inkluż fosthom ħafna li ma għandhomx rwol kliniku u fejn ir-raġuni wara r-regolamentazzjoni mhijiex daqshekk ċara. Il-psikoloġija tax-xogħol wasslet għal nuqqas ta’ qbil, u s-Soċjetà Psikoloġika Brittanika kienet favur ir-regolamentazzjoni statutorja tal-“psikologi okkupazzjonali” filwaqt li l-Assoċjazzjoni tal-Psikologi Korporattivi kienet kontra r-regolamentazzjoni statutorja tal-“psikologi korporattivi”.</p>
<p>Minbarra li jirregolaw l-aċċess għal professjoni, il-korpi professjonali jistgħu jistabbilixxu eżamijiet tal-kompetenzi u jinfurzaw kodiċi etiku. Jista’ jkun hemm diversi korpi bħal dawn għal professjoni waħda f’pajjiż wieħed, bħal pereżempju l-korpi tal-kontabilità tar-Renju Unit (ACCA, CAI, CIMA, CIPFA, ICAEW u ICAS), li kollha ngħataw ir-<hi rend="italic">Royal Charter</hi> (l-ekwivalenti ta’ <hi rend="italic">warrant</hi>), għalkemm il-membri tagħhom mhux neċessarjament kollha għandhom il-kwalifiki, u joperaw flimkien ma’ korpi ulterjuri (AAPA, IFA, CPAA). Eżempju ieħor ta’ korp regolatorju li jirregola professjoni huwa l-Unjoni tal-Għalliema Professjonali ta’ <ref target="https://mt.wikipedia.org/wiki/Hong_Kong">Hong Kong</ref>, li tirregola l-imġiba, id-drittijiet, l-obbligi u d-dmirijiet tal-għalliema bis-salarju li jaħdmu fl-istituzzjonijiet edukattivi f’Hong Kong.</p>
<p>Il-professjoni ta’ <ref target="https://mt.wikipedia.org/wiki/Inġinier">inġinier</ref> hija rregolata ħafna f’xi pajjiżi (eż. il-<ref target="https://mt.wikipedia.org/wiki/Kanada">Kanada</ref> u l-Istati Uniti) b’sistema rigoruża tal-għoti tal-liċenzji għall-inġiniera professjonali li tikkontrolla l-prattika, iżda mhux f’pajjiżi oħra (eż. ir-Renju Unit) fejn it-titli u l-kwalifiki huma rregolati iżda l-prattika mhijiex.</p>
<p>Tipikament, l-individwi huma meħtieġa skont il-liġi jkunu kkwalifikati minn korp professjonali lokali qabel ma jitħallew jipprattikaw dik il-professjoni. Madankollu, f’xi pajjiżi, l-individwi ma jistgħux ikunu meħtieġa skont il-liġi jkunu kkwalifikati minn tali korp professjonali biex jipprattikaw, bħall-każ tal-kontabilità fir-Renju Unit (għajr xogħol tal-awditjar u tal-insolvenza li legalment jirrikjedu kwalifika minn korp professjonali). F’każijiet bħal dawn, il-kwalifika mill-korpi professjonali effettivament għadha kkunsidrata bħala prerekwiżit għall-prattika mill-biċċa l-kbira ta’ min iħaddem u l-klijenti jistipulaw li l-individwi għandu jkollhom il-kwalifiki qabel ma jqabbduhom għas-servizzi tagħhom. Pereżempju, sabiex wieħed isir professjonist tat-tagħlim bil-kwalifiki meħtieġa f’Hong Kong u jaħdem fi skola ffinanzjata mill-istat/gvern, wieħed jeħtieġ li jkollu Diploma ta’ wara l-Baċellerat fl-Edukazzjoni ("PGDE") jew Baċellerat fl-Edukazzjoni ("B. Ed") f’istituzzjoni edukattiva terzjarja jew f’università. Dan ir-rekwiżit ġie stabbilit mill-Uffiċċju tad-Dipartiment tal-Edukazzjoni ta’ Hong Kong, li huwa d-dipartiment governattiv li jirregola s-settur tal-edukazzjoni ta’ Hong Kong.</p>
Iktar qari
<list type="unordered"><item>Abbott, A. (1998). The theory of professions. Chicago, IL: University of Chicago Press.</item>
<item>Brint, Steven. 1994. <hi rend="italic">In an Age of Experts: The Changing Roles of Professionals in Politics and Public Life</hi>. Princeton University Press.</item>
<item>Penelope J. Corfield, <hi rend="italic">Power and the Professions in Britain, 1700–1850,</hi> Routledge, Londra, 1995.</item>
<item>Yves Dezalay and David Sugarman, <hi rend="italic">Professional Competition and Professional Power,</hi> Routledge, 1995, ISBN 0-203-97721-1.</item>
<item>Eliot Freidson, <hi rend="italic">Professional Powers: A Study of the Institutionalization of Formal Knowledge,</hi> Chicago: University of Chicago Press, 1986, ISBN 0-226-26225-1.</item>
<item>Joseph M. Jacob, <hi rend="italic">Doctors and Rules: A Sociology of Professional Values,</hi> Transaction Publishers, New Brunswick u Londra, 1999.</item>
<item>Montgomery, Jonathan (1989). "Medicine, Accountability, and Professionalism". <hi rend="italic">Journal of Law and Society</hi>. <hi rend="bold">16</hi> (3): 319–39.</item></list>
</text></body></html>