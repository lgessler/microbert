<html><body><text id="wikipedia_mt_wikipedia_org__14100.html" ns="0" revid="232955" sourceurl="https://mt.wikipedia.org/wiki/Midfilder" title="Midfilder" type="wikipedia">Midfilder<figure><caption>Il-pożizzjoni tal-midfilders, fl-isfond ta' pożizzjonijiet oħra fil-futbol</caption></figure>
<p>Fil-logħba tal-<ref target="https://mt.wikipedia.org/wiki/Futbol">futbol</ref>, <hi rend="bold">midfilder</hi> huwa plejer li l-pożizzjoni tiegħu (kulur blu fl-istampa) hi bejn l-<ref target="https://mt.wikipedia.org/wiki/Attakkant">attakkanti</ref> u d-<ref target="https://mt.wikipedia.org/wiki/Difensur">difensuri</ref>. Il-funzjonijiet prinċipali ta' dawn it-tip ta' plejers huma li jneħħu l-possessjoni mill-avversarji, li jerġgħu jiksbu l-possessjoni tal-ballun, u li jqassmuh lill-attakkanti, u wkoll, biex jiskorjaw. Xi midfilders għandhom tendenza ta' logħob difensiv, waqt li oħrajn jaħdmu fuq front aktar offensiv. In-numru ta' midfilders li jiġi impjegat f'logħba jiddependi fuq il-<ref target="https://mt.wikipedia.org/wiki/Formazzjoni_(futbol)">formazzjoni</ref> li tiġi adottata mit-tim u l-irwol individwali ta' kull plejer.</p>
Midfilder ċentrali
<p>Il-midfilders ċentrali għandhom numru ta' rwoli differenti fil-futbol, u probabbilment huma l-iktar importanti f'dak li għandu x'jaqsam mal-bini tal-attakki. Il-pożizzjoni tagħhom tippermettilhom li jkollhom dehra sħiħa tal-partita, u minħabba li l-maġġoranza tal-logħob isir madwar din iż-żona ta' nofs il-grawnd, il-midfilders ħafna drabi għandu grad għoli ta' kontroll fuq kif logħba tintlagħab. Din il-parti tal-grawnd tinstab ħafna drabi bħala l-"magna" tat-tim, minħabba li timijiet kbar ftit li xejn jagħmlu suċċess mingħajr midfilders ċentrali ta' kwalità.</p>
Midfilder difensiv
<p>Midfilder difensiv huwa midfilder ċentrali li huwa stazzjonat quddiem id-difensuri għal raġunijiet difensuri, biex "iżomm lura" 'l-attakkanti milli jattakkaw. Din hi possibilment l-iktar rwol ġdid fit-tattiċi tal-futbol modern.</p>
<p>Ir-responsabilitajiet ta' midfilders difensivi ħafna drabi jinkludu:</p>
<list type="unordered"><item>Jipprovdi tarka lid-difiża kontra l-attakkanti u d-difensuri tat-tim avversarju.</item>
<item>Ikopri l-irwol ta' difensuri fuq il-faxex, midfilders jew anke difensuri ċentrali meta dawn javvanzaw għal xi attakk.</item>
<item>Iżomm id-distribuzzjoni tal-ballun qrib id-difiża. Minħabba li passaġġi bejn id-difensuri tista' tkun riskjuża, il-preżenza ta' midfilder difensiv quddiem id-difensuri tipprovdi għażla iktar sigura.</item>
<item>Jiddistribwixxu l-azzjoni fuq il-faxex jew fuq l-attakk.</item>
<item>Jiddirezzjonaw l-azzjoni avversarja fuq il-faxex fejn tkun inqas effettiva. Ħafna drabi, il-midfilders difensivi jiġu mpjegati qrib il-faxex sabiex jannullaw l-attakki tal-midfilders offensivi fuq il-faxex tat-tim avversarju.</item></list>
Midfilder offensiv
<p>Midfilder offensiv huwa kwalunkwe midfilder li huwa stazzjonat f'pożizzjoni aktar avvanzata f'nofs il-grawnd biex jassisti l-gowls. Il-pożizzjoni ta' midfilder offensiv hija waħda influwenti u tirrikjedi plejer li jħaddan abilitajiet tekniċi, fil-passaġġi, fl-ixuttjar, fil-ġiri u fid-dribbling.</p>
</text></body></html>