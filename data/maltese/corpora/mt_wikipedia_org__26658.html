<html><body><text id="wikipedia_mt_wikipedia_org__26658.html" ns="0" revid="266684" sourceurl="https://mt.wikipedia.org/wiki/Shahrisabz" title="Shahrisabz" type="wikipedia">Shahrisabz<figure><caption>Il-Palazz ta’ Ak Saray u l-istatwa ta’ Timur, Shahrisabz</caption></figure>
<p><hi rend="bold">Shahrisabz</hi> jew <hi rend="bold">Shakhrisyabz</hi> (bl-Użbek: Шаҳрисабз <hi rend="italic">Shahrisabz</hi>; bit-<ref target="https://mt.wikipedia.org/wiki/Taġikistan">Taġik</ref>: Шаҳрисабз; bil-Persjan: شهر سبز‎, b’ittri Rumani <hi rend="italic">shahr-e sabz</hi>: “il-belt ħadranija”; bir-<ref target="https://mt.wikipedia.org/wiki/Lingwa_Russa">Russu</ref>: Шахрисабз) hija belt fir-Reġjun ta’ Qashqadaryo fin-Nofsinhar ta’ <ref target="https://mt.wikipedia.org/wiki/Użbekistan">Użbekistan</ref> li tinsab madwar 80 kilometru fin-Nofsinhar ta’ <ref target="https://mt.wikipedia.org/wiki/Samarkanda">Samarkanda</ref> b’popolazzjoni ta’ madwar 100,000 ruħ.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-belt tinsab f’altitudni ta’ 622 metru. Storikament magħrufa bħala Kesh jew Kish, Shahrisabz kienet belt maġġuri tal-<ref target="https://mt.wikipedia.org/wiki/Asja">Asja</ref> Ċentrali u kienet ċentru urban ta’ <ref target="https://mt.wikipedia.org/wiki/Sogdjana">Sogdjana</ref>, provinċja tal-<ref target="https://mt.wikipedia.org/wiki/Imperu_Akemenida">Imperu Akemenida</ref> tal-<ref target="https://mt.wikipedia.org/wiki/Iran">Persja</ref>. Il-belt hija magħrufa l-iktar bħala belt twelid il-konkwistatur <ref target="https://mt.wikipedia.org/wiki/Timur">Timur</ref> (Timurlane; is-seklu 14).</p>
Storja
<figure><caption>Il-Mawżolew ta’ Jahangir</caption></figure>
<p>Il-belt fl-imgħoddi kienet magħrufa bħala <hi rend="bold">Kesh</hi> jew <hi rend="bold">Kish</hi> (li litteralment tfisser “li togħġob lill-qalb”) u kienet tiġi identifikata tentattivament mal-belt antika ta’ <hi rend="bold">Nautaca</hi>. Shahrisabz hija waħda mill-iktar bliet antiki tal-Asja Ċentrali. Ġiet stabbilita iżjed minn 2,700 sena ilu u kienet tifforma parti mill-Imperu Akemenida jew il-Persja mis-sekli 6 sa 4 Q.K. Matul dan il-perjodu Kesh baqgħet tintuża bħala ċentru urban importanti ta’ Sogdjana, provinċja maġġuri fi ħdan l-imperu. Dokumenti mill-aħħar parti tal-perjodu Akemenida jsemmu li kienet saret rinnovazzjoni tas-swar tal-belt.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-belt saret magħrufa bħala Shahrisabz mill-era Timurida.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<figure><caption>Il-Kumpless ta’ Dorut Tilovat</caption></figure>
<p><ref target="https://mt.wikipedia.org/wiki/Tolomew">Tolomew</ref>, il-ġeneral ta’ <ref target="https://mt.wikipedia.org/wiki/Alessandru_Manju">Alessandru Manju</ref> ħakem is-satrap ta’ Baktrija li kien imissu jilħaq fuq it-tron ta’ Persja, Bessus, f’Nautaca u b’hekk temm l-Imperu Akemenida. Alessandru Manju għażel li jqatta’ x-xtiewi fiż-żona u hemmhekk iltaqa’ ma’ martu Roxanna fit-328-327 Q.K. Bejn il-567 u s-658 W.K., il-mexxejja ta’ Kesh ħallsu t-taxxi lill-kagani tal-kaganati <ref target="https://mt.wikipedia.org/wiki/Turkija">Torok</ref> u Torok tal-Punent. Fis-710 il-belt inħaket mill-<ref target="https://mt.wikipedia.org/wiki/Għarab">Għarab</ref><ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> u wara l-ħakma ta’ Khwarezmia mill-Mongoli fis-seklu 13, ir-reġjun ġie taħt il-kontroll tat-tribù ta’ Barlas. Id-dixxendenti kollha tat-tribù jidher li kienu assoċjati ma’ dan ir-reġjun.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Belt twelid Timur
<figure><caption>Id-dekorazzjoni interna tal-Moskea ta’ Kok Gombaz</caption></figure>
<p>Kesh kienet belt twelid Timur fl-1336, li twieled f’familja ta’ kap lokali minuri tat-tribù ta’ Barlas, u matul is-snin bikrin tad-Dinastija Timurida, il-belt għaddiet minn perjodu tad-deheb fejn inbnew bosta <ref target="https://mt.wikipedia.org/wiki/Monument">monumenti</ref> storiċi. Timur kien iqis lil Kesh bħala “belt twelidu” u ppjana li eventwalment tkun il-post fejn jinbena l-qabar tiegħu. Madankollu, matul it-tmexxija tiegħu, Samarkanda saret iċ-ċentru tal-attivitajiet minflok Kesh. Fost il-kapulavuri arkitettoniċi dinjin li nbnew fl-era ta’ Timur hemm il-Palazz ta’ Ak-Saray u l-kumpless funebri ta’ Dorusiodat. Il-belt tħabtet għall-awtonomija meta kienet taħt l-amministrazzjoni ta’ <ref target="https://mt.wikipedia.org/wiki/Bukhara">Bukhara</ref> u r-<ref target="https://mt.wikipedia.org/wiki/Russja">Russi</ref> għenu lill-Emir ta’ Bukhara jaħkem il-belt fl-1870.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Siti storiċi
<figure><caption>Il-mużajk tal-fdalijiet tal-Palazz ta’ Ak-Saray</caption></figure>
<p>Bis-saħħa tad-diversi monumenti impressjonanti mid-Dinastija Timurida, il-parti antika tal-belt tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref> Madankollu, il-qerda ta’ żoni kbar tal-pajsaġġ <ref target="https://mt.wikipedia.org/wiki/Medjuevu">Medjevali</ref> fl-2015 biex minflok jinħoloq ġnien u faċilitajiet turistiċi wasslet biex il-belt titniżżel temporanjament bħala fil-periklu li titneħħa mil-lista tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<list type="unordered"><item><hi rend="bold">Il-Palazz ta’ Ak-Saray</hi></item></list>
<p><hi rend="bold">Il-Palazz tas-Sajf ta’ Timur</hi>, il-“Palazz Abjad”, kien ippjanat li jkun l-iktar kostruzzjoni grandjuża ta’ Timur. Il-kostruzzjoni nbdiet fl-1380 minn artiġjani li Timur iddeporta minn Khwarezm li kien għadu kemm ħakem. B’xorti ħażina, għad baqa’ biss fdalijiet ta’ partijiet mill-bibien/mid-daħliet ġganteski ta’ xi 65 metru, miksija b’mużajk blu, abjad u tad-deheb. Fuq id-daħla tal-Palazz ta’ Ak-Saray hemm miktub: “Jekk beħsiebek tisfida s-setgħa tagħna – ħares lejn il-binjiet tagħna!”.</p>
<list type="unordered"><item><hi rend="bold">Il-Moskea ta’ Kok Gumbaz / il-Kumpless ta’ Dorut Tilovat (Dorut Tilavat)</hi></item></list>
<p>Din il-<ref target="https://mt.wikipedia.org/wiki/Moskea">moskea</ref> tal-Ġimgħa nbniet fl-1437 minn <ref target="https://mt.wikipedia.org/wiki/Ulug_Beg">Ulug Beg</ref> biex jagħti ġieħ lil missieru <ref target="https://mt.wikipedia.org/wiki/Shah_Rukh">Shah Rukh</ref>, u isimha jfisser “Koppla Blu”. Eżatt wara l-Moskea ta’ Kok Gumbaz hemm l-hekk imsejħa “Dar tal-Meditazzjoni”, <ref target="https://mt.wikipedia.org/wiki/Mawżolew">mawżolew</ref> li nbena minn Ulug Beg fl-1438 iżda li milli jidher qatt ma ntuża għad-dfin.</p>
<list type="unordered"><item><hi rend="bold">Il-Kumpless ta’ Hazrat-i Imam</hi></item></list>
<p>Fil-Lvant tal-Moskea ta’ Kok Gumbaz hemm kumpless ieħor ta’ mawżolew imsejjaħ <hi rend="bold">Dorus-Saodat</hi> (Sede tal-Poter u tal-Qawwa), li fih il-qabar ta’ <ref target="https://mt.wikipedia.org/wiki/Jehangir">Jehangir</ref>, l-ewwel iben ta’ Timur u l-iktar wieħed favorit. Il-moskea biswit jingħad li fiha l-qabar ta’ Amir Kulal, imam irrispettat ħafna tas-seklu 8.</p>
<list type="unordered"><item><hi rend="bold">Qabar ta’ Timur</hi></item></list>
<p>Wara l-Kumpless ta’ Hazrat-i Imam hemm binja b’bieb li jaħti għal kompartiment taħt l-art, li ġie skopert mill-arkeologi fl-1943. Il-kompartiment huwa kważi mimli għalkollox b’sarkofagu kbir tal-ġebel. Fuqu hemm kitbiet imnaqqxa li jindikaw li kien maħsub għal Timur. Madankollu, il-konkwistatur ġie midfun f’Samarkanda, mhux f’Shahrisabz, u b’mod misterjuż, il-qabar tiegħu f’Shahrisabz kien fih żewġ katavri mhux identifikati.</p>
<p>Barra minn hekk, hemm ukoll banjijiet Medjevali u bażar tas-seklu 18 li huma ta’ interess.</p>
<list type="unordered"><item><hi rend="bold">Il-Mużew tal-Istorja u tal-Kultura Materjali ta’ Shahrisabz</hi></item></list>
Sit ta’ Wirt Dinji
<p>Iċ-ċentru storiku ta’ Shahrisabz ġie ddeżinjat bħala Sit ta’ Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
Kultura popolari
<p>Fis-snin 80 tas-seklu 20 il-grupp mużikali <ref target="https://mt.wikipedia.org/wiki/Unjoni_Sovjetika">Sovjetiku</ref> Użbek Yalla kiteb kanzunetta dwar Shahrisabz.</p>
</text></body></html>