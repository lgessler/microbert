<html><body><text id="wikipedia_mt_wikipedia_org__18464.html" ns="0" revid="264553" sourceurl="https://mt.wikipedia.org/wiki/Albert_Hyzler" title="Albert Hyzler" type="wikipedia">Albert Hyzler
<p><hi rend="bold">Dr. Albert Victor Hyzler</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/20_ta'_Novembru">20 ta' Novembru</ref> <ref target="https://mt.wikipedia.org/wiki/1916">1916</ref> – <ref target="https://mt.wikipedia.org/wiki/26_ta'_Ottubru">26 ta' Ottubru</ref> <ref target="https://mt.wikipedia.org/wiki/1993">1993</ref>) kien aġent <ref target="https://mt.wikipedia.org/wiki/President_ta'_Malta">President ta' Malta</ref> mis-27 ta' Diċembru 1981 sal-15 ta' Frar 1982. </p>
<p>Iben il-Professur Joseph Hyzler u Marietta Muscat Fenech, Dr. Hyzler studja l-<ref target="https://mt.wikipedia.org/wiki/Liċeo">Liċeo</ref> u fl-<ref target="https://mt.wikipedia.org/wiki/Università_ta'_Malta">Università Rjali ta' Malta</ref> u ggradwa bħala tabib.</p>
<p>Dr. Hyzler daħal għall-politika wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> u kkontesta b'suċċess l-elezzjonij ġenerali tal-1947 mal-partit ta' missieru, id-DAP. Il-partit xolja f-1950. Dr. Hyzler reġa' kkontesta b'suċċess l-elezzjoni ġenerali tal-1951 mal-partit ta' <ref target="https://mt.wikipedia.org/wiki/Pawlu_Boffa">Pawlu Boffa</ref>, il-<ref target="https://mt.wikipedia.org/wiki/Malta_Workers_Party">Malta Workers Party</ref>, li fforma koalizzjoni mal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>. Matul dik il-leġiżlatura, Dr. Hyzler nħatar Ministru tas-Saħħa imma kellu jirreżenja wara tliet snin għax ivvota kontra l-mexxej tal-partit tiegħu u minħabba l-oppożizzjoni persistenti kontra l-Prim Minstru Dr. <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref>.</p>
<p>Dr. Hyzler imbagħad mar mal-<ref target="https://mt.wikipedia.org/wiki/Partit_Laburista_(Malta)">Partit Laburista</ref> f'Ottubru tal-1953, u għamel l-ewwel diskors tiegħu iż-<ref target="https://mt.wikipedia.org/wiki/Żurrieq">Żurrieq</ref> f'Novembru 1953. Ġie elett fl-elezjonijiet tal-1955, 1962, 1966, u tal-1971. Fl-1955 ingħata l-kariga ta' Ministru tas-Saħħa u Servizz Soċjali u baqa' fiha sa April tal-1958. Fis-snin ħamsin kien kontributur regolari fil-gazzetta tal-Partit Laburista <hi rend="italic">Is-Sebħ</hi>. Meta fl-1971, il-Partit Laburista rebaħ l-elezzjoni, Dr. Hyzler inħatar Ministru tal-Iżvilupp u l-Posta u mbagħad reġa' sar Ministru tas-Saħħa (1974–1976).</p>
<p>Dr. Hyzler irtira fl-20 ta' Settembru 1976 imma reġa' ġie msejjaħ biex iservi bħala Aġent President tar-Repubblika ta' Malta minn Diċembru tal-1981 sa Frar tal-1982.</p>
Ħoloq esterni
<list type="unordered"><item><ref target="http://www.maltagenealogy.com/libro%20d'oro/hyzler.html">Is-siġra tal-familja ta' Albert Hyzler</ref></item></list>
</text></body></html>