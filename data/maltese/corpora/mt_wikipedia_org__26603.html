<html><body><text id="wikipedia_mt_wikipedia_org__26603.html" ns="0" revid="266019" sourceurl="https://mt.wikipedia.org/wiki/Giorgio_Vasari" title="Giorgio Vasari" type="wikipedia">Giorgio Vasari
<p><hi rend="bold">Giorgio Vasari</hi> ([ˈdʒordʒo vaˈzaːri]; twieled fit-30 ta’ Lulju 1511 – miet fis-27 ta’ Ġunju 1574) kien pittur, arkitett, inġinier, kittieb u storiku Taljan magħruf l-iktar għall-kitba tiegħu <hi rend="italic">Le Vite de' più eccellenti pittori, scultori, ed architettori</hi> (Il-Ħajjiet tal-Iktar Pitturi, Skulturi u Arkitetti Eċċellenti), li huwa meqjus bħala t-twaqqif ideoloġiku tal-kitbiet artistiċi storiċi, u bażi għall-bijografiji ta’ diversi artisti tar-<ref target="https://mt.wikipedia.org/wiki/Rinaxximent">Rinaxximent</ref> fosthom <ref target="https://mt.wikipedia.org/wiki/Leonardo_da_Vinci">Leonardo da Vinci</ref>. Vasari ddisinja l-<hi rend="italic">Qabar ta’ <ref target="https://mt.wikipedia.org/wiki/Mikelanġlu">Mikelanġlu</ref></hi> fil-Bażilika ta’ Santa Croce, f’<ref target="https://mt.wikipedia.org/wiki/Firenze">Firenze</ref>, li tlesta fl-1578. Abbażi tat-test ta’ Vasari dwar il-mod ġdid kif kien ipitter <ref target="https://mt.wikipedia.org/wiki/Giotto">Giotto</ref>, <ref target="https://mt.wikipedia.org/wiki/Jules_Michelet">Jules Michelet</ref> issuġġerixxa għall-ewwel darba t-terminu <hi rend="italic">Renaissance</hi> (<hi rend="italic">Rinaxximent</hi>) fl-<hi rend="italic">Histoire de France</hi> (1835) tiegħu, terminu li ġie adottat mill-istorjografija u li għadu jintuża sa llum.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Ħajja
<p>Vasari twieled qabel iż-żmien fit-30 ta’ Lulju 1511 f’<ref target="https://mt.wikipedia.org/wiki/Arezzo">Arezzo</ref>, it-<ref target="https://mt.wikipedia.org/wiki/Toskana">Toskana</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Irrakkomandat ta’ età żgħira minn kuġinuh <ref target="https://mt.wikipedia.org/wiki/Luca_Signorelli">Luca Signorelli</ref>, huwa sar student ta’ <ref target="https://mt.wikipedia.org/wiki/Guglielmo_da_Marsiglia">Guglielmo da Marsiglia</ref>, pittur tal-<ref target="https://mt.wikipedia.org/wiki/Ħġieġ">ħġieġ</ref> ikkulurit ta’ ħila kbira.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> Vasari ntbagħat Firenze tal-età ta’ sittax-il sena mill-Kardinal <ref target="https://mt.wikipedia.org/wiki/Silvio_Passerini">Silvio Passerini</ref>, u ssieħeb mal-grupp ta’ <ref target="https://mt.wikipedia.org/wiki/Andrea_del_Sarto">Andrea del Sarto</ref> u l-istudenti tiegħu <ref target="https://mt.wikipedia.org/wiki/Rosso_Fiorentino">Rosso Fiorentino</ref> u <ref target="https://mt.wikipedia.org/wiki/Jacopo_Pontormo">Jacopo Pontormo</ref>, fejn ġie mħeġġeġ ikompli bl-edukazzjoni umanista tiegħu. Huwa sar ħbieb ma’ Mikelanġlu, li influwenzah bl-istil tal-pittura tiegħu. Huwa miet fis-27 ta’ Ġunju 1574 f’Firenze, il-Gran Dukat tat-Toskana, tal-età ta’ 62 sena.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Pittura
<figure><caption>Il-pittura <hi rend="italic">Sitt Poeti Toskani</hi> ta’ Giorgio Vasari, għall-ħabta tal-1544<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></caption></figure>
<p>Fl-1529, huwa żar <ref target="https://mt.wikipedia.org/wiki/Ruma">Ruma</ref> fejn studja x-xogħlijiet ta’ <ref target="https://mt.wikipedia.org/wiki/Raffaello">Raffaello</ref> u ta’ artisti oħra tar-Rinaxximent Għoli Ruman. Il-pitturi Manjeristi ta’ Vasari stess kienu iktar ammirati matul ħajtu milli wara. Fl-1547 huwa temm is-sala tal-binja diplomatika fil-<hi rend="italic">Palazzo della Cancelleria</hi> f’Ruma bl-affreski u din ingħatat l-isem ta’ <hi rend="italic">Sala dei Cento Giorni</hi> (Sala tal-Mitt Jum).<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<figure><caption>Il-pittura <hi rend="italic">Il-Ġnien ta’ Ġetsemani</hi> ta’ Vasari</caption></figure>
<p>Huwa ġie impjegat b’mod konsistenti mill-familja Medici f’Firenze u f’Ruma, u ħadem f’<ref target="https://mt.wikipedia.org/wiki/Napli">Napli</ref> (pereżempju fuq is-Sagristija ta’ Vasari), f’Arezzo u f’postijiet oħra. Ħafna mill-pitturi tiegħu għadhom jeżistu, u l-iktar importanti huma l-pitturi ta’ mal-ħajt u mas-saqaf fis-<hi rend="italic">Sala di Cosimo I</hi> (Sala ta’ <ref target="https://mt.wikipedia.org/wiki/Cosimo_I">Cosimo I</ref>) fil-<hi rend="italic">Palazzo Vecchio</hi> f’Firenze, fejn hu u l-assistenti tiegħu ħadmu mill-1555, u l-affreski mibdija minnu fil-koppla enormi tal-Katidral ta’ Firenze li ntemmew minn <ref target="https://mt.wikipedia.org/wiki/Federico_Zuccari">Federico Zuccari</ref> u bl-għajnuna ta’ <ref target="https://mt.wikipedia.org/wiki/Giovanni_Balducci">Giovanni Balducci</ref>. Huwa għen ukoll biex tiġi organizzata d-dekorazzjoni tal-i<hi rend="italic">Studiolo</hi>, issa assemblat mill-ġdid fil-<hi rend="italic">Palazzo Vecchio</hi>.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>F’Ruma huwa pitter affreski fis-<hi rend="italic">Sala Regia</hi>.</p>
<p>Fost l-istudenti jew segwaċi oħra tiegħu kien hemm <ref target="https://mt.wikipedia.org/wiki/Sebastiano_Flori">Sebastiano Flori</ref>, <ref target="https://mt.wikipedia.org/wiki/Bartolomeo_Carducci">Bartolomeo Carducci</ref>, <ref target="https://mt.wikipedia.org/wiki/Domenico_Benci">Domenico Benci</ref>, <ref target="https://mt.wikipedia.org/wiki/Tommaso_del_Verrocchio">Tommaso del Verrocchio</ref>, <ref target="https://mt.wikipedia.org/wiki/Federigo_di_Lamberto">Federigo di Lamberto</ref> (Federigo del Padovano), <ref target="https://mt.wikipedia.org/wiki/Niccolo_Betti">Niccolo Betti</ref>, <ref target="https://mt.wikipedia.org/wiki/Vittor_Casini">Vittor Casini</ref>, <ref target="https://mt.wikipedia.org/wiki/Mirabello_Cavalori">Mirabello Cavalori</ref> (Salincorno), <ref target="https://mt.wikipedia.org/wiki/Jacopo_Coppi">Jacopo Coppi</ref> (Jacopo di Meglio), <ref target="https://mt.wikipedia.org/wiki/Piero_di_Ridolfo">Piero di Ridolfo</ref>, <ref target="https://mt.wikipedia.org/wiki/Stefano_Veltroni_da_Monte_San_Savino">Stefano Veltroni da Monte San Savino</ref>, <ref target="https://mt.wikipedia.org/wiki/Orazio_Porta_da_Monte_San_Savino">Orazio Porta da Monte San Savino</ref>, <ref target="https://mt.wikipedia.org/wiki/Alessandro_Fortori_da_Arezzo">Alessandro Fortori da Arezzo</ref>, <ref target="https://mt.wikipedia.org/wiki/Bastiano_Flori_da_Arezzo">Bastiano Flori da Arezzo</ref>, <ref target="https://mt.wikipedia.org/wiki/Fra_Salvatore_Foschi_da_Arezzo">Fra Salvatore Foschi da Arezzo</ref>, u <ref target="https://mt.wikipedia.org/wiki/Andrea_Aretino">Andrea Aretino</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Arkitettura
<figure><caption>Il-loġġa tal-Uffizi</caption></figure>
<p>Apparti l-karriera tiegħu bħala pittur, Vasari kien ukoll arkitett ta’ suċċess.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-loġġa tiegħu tal-<hi rend="italic">Palazzo degli Uffizi</hi> tul ix-xmara <ref target="https://mt.wikipedia.org/wiki/Arno">Arno</ref> tagħti għall-veduta fit-tarf nett tal-bitħa twila u dejqa tagħha. Għandha ppjanar urban uniku, tiffunzjona bħala <ref target="https://mt.wikipedia.org/wiki/Pjazza">pjazza</ref> pubblika, u jekk titqies bħala triq qasira, hija triq Rinaxximentali unika bi trattament arkitettoniku unifikat. Il-veduta tal-Loġġa mill-Arno tiżvela li, flimkien mal-<ref target="https://mt.wikipedia.org/wiki/Kuritur_ta’_Vasari">Kuritur ta’ Vasari</ref>, hija waħda mill-ftit strutturi tul ix-xmara li huma miftuħin u li jagħtu fuq ix-xmara stess, u li jidhru li jħaddnu l-ambent tax-xmara.</p>
<p>F’Firenze, Vasari bena wkoll il-passaġġ twil, li issa jissejjaħ il-Kuritur ta’ Vasari, li jikkollega l-<ref target="https://mt.wikipedia.org/wiki/Uffizi">Uffizi</ref> ma’ <hi rend="italic">Palazzo Pitti</hi> fuq in-naħa l-oħra tax-xmara. Il-kuritur imsaqqaf jgħaddi tul ix-xmara Arno fuq arkata, jaqsam il-pont l-antik (<hi rend="italic">Ponte Vecchio</hi>) u jserrep mal-ġenb ta’ bosta binjiet.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Vasari wettaq ir-rinnovazzjoni tal-knejjes <ref target="https://mt.wikipedia.org/wiki/Medjuevu">Medjevali</ref> ta’ <hi rend="italic">Santa Maria Novella</hi> u ta’ <hi rend="italic">Santa Croce</hi>. Fit-tnejn li huma neħħa l-ħitan diviżorji, u mmudella mill-ġdid il-korijiet ta’ wara skont il-gost Manjeristiċi ta’ dak iż-żmien. F’<hi rend="italic">Santa Croce</hi>, huwa pitter <hi rend="italic">L-Adorazzjoni tal-Maġi</hi> li ġiet ikkummissjonata mill-<ref target="https://mt.wikipedia.org/wiki/Papa_Piju_V">Papa Piju V</ref> fl-1566 u li tlestiet fi Frar 1567. Reċentement il-<ref target="https://mt.wikipedia.org/wiki/Pittura">pittura</ref> ġiet irrestawrata, qabel ma ntweriet fl-2011 f’Ruma u f’Napli. Eventwalment se terġa’ ssib postha fil-knisja ta’ Santa Croce f’Bosco Marengo (il-Provinċja ta’ <ref target="https://mt.wikipedia.org/wiki/Alessandria">Alessandria</ref>, <ref target="https://mt.wikipedia.org/wiki/Piemonte">Piemonte</ref>).</p>
<p>Fl-1562 Vasari bena l-koppla ottagonali tal-Bażilika tal-Madonna tal-Umiltà f’<ref target="https://mt.wikipedia.org/wiki/Pistoia">Pistoia</ref>, eżempju importanti tal-arkitettura Rinaxximentali għolja.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>F’Ruma, Vasari ħadem ma’ <ref target="https://mt.wikipedia.org/wiki/Giacomo_Barozzi_da_Vignola">Giacomo Barozzi da Vignola</ref> u <ref target="https://mt.wikipedia.org/wiki/Bartolomeo_Ammannati">Bartolomeo Ammannati</ref> fil-<hi rend="italic">Villa Giulia</hi> ta’ <ref target="https://mt.wikipedia.org/wiki/Papa_Ġulju_III">Papa Ġulju III</ref>.</p>
<hi rend="italic">Il-Ħajjiet tal-Iktar Pitturi, Skulturi, u Arkitetti Eċċellenti</hi>
<figure><caption>Qoxra tal-<hi rend="italic">Ħajjiet</hi></caption></figure>
<p>Vasari spiss jissejjaħ bħala “l-ewwel storiku tal-arti”.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Huwa vvinta l-ġeneru tal-<ref target="https://mt.wikipedia.org/wiki/Enċiklopedija">enċiklopedija</ref> tal-bijografiji artistiċi bil-kitba tiegħu <hi rend="italic">Le Vite de' più eccellenti pittori, scultori, ed architettori</hi> (<hi rend="italic">Il-Ħajjiet tal-Iktar Pitturi, Skulturi, u Arkitetti Eċċellenti</hi>), iddedikata lill-Gran Duka Cosimo I de' Medici, li ġiet ippubblikata għall-ewwel darba fl-1550. Huwa kien l-ewwel persuna li uża t-terminu “Rinaxximent” f’dokument stampat – għalkemm kien hemm kuxjenza dwar “it-twelid mill-ġdid” li kien qed iseħħ f<ref target="https://mt.wikipedia.org/wiki/L-Arti">l-arti</ref>, minn żmien Alberti – u kien responsabbli għall-użu modern tat-terminu <ref target="https://mt.wikipedia.org/wiki/Arti">arti</ref> <ref target="https://mt.wikipedia.org/wiki/Gotiku">Gotika</ref>. Il-<hi rend="italic">Ħajjiet</hi> inkludiet ukoll rendikont innovattiv dwar il-metodi tekniċi li kienu jintużaw fl-arti. Il-kitba ġiet parzjalment miktuba mill-ġdid u mkabbra fl-1568, biż-żieda ta’ ritratti tal-artisti.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Il-kitba xxaqleb b’mod konsistenti u notevoli favur il-Fjorentini, u kemm-il darba tattribwilhom l-iżviluppi kollha fl-arti Rinaxximentali – pereżempju l-invenzjoni tal-inċiżjoni. L-arti <ref target="https://mt.wikipedia.org/wiki/Venezja">Venezjana</ref> b’mod partikolari (flimkien mal-arti minn inħawi oħra tal-<ref target="https://mt.wikipedia.org/wiki/Ewropa">Ewropa</ref>), tiġi injorata sistematikament fl-ewwel edizzjoni. Bejn l-ewwel u t-tieni edizzjonijiet, Vasari żar Venezja u filwaqt li t-tieni edizzjoni tat iktar attenzjoni lill-arti Venezjana (fejn fl-aħħar ġie inkluż <ref target="https://mt.wikipedia.org/wiki/Tizjanu">Tizjanu</ref>), dan sar mingħajr puntidivista newtrali. Hemm ukoll bosta żbalji fil-<hi rend="italic">Ħajjiet</hi>. Pereżempju, Vasari jikteb li <ref target="https://mt.wikipedia.org/wiki/Andrea_del_Castagno">Andrea del Castagno</ref> qatel lil <ref target="https://mt.wikipedia.org/wiki/Domenico_Veneziano">Domenico Veneziano</ref>, li mhux vera, peress li Andrea miet diversi snin qabel Domenico. F’eżempju ieħor, il-bijografija ta’ <ref target="https://mt.wikipedia.org/wiki/Giovanni_Antonio_Bazzi">Giovanni Antonio Bazzi</ref> miktuba minn Vasari, li hu jsejjaħ "Il Soddoma", ippubblikata biss fit-tieni edizzjoni tal-<hi rend="italic">Ħajjiet</hi> (1568) wara l-<ref target="https://mt.wikipedia.org/wiki/Mewt">mewt</ref> ta’ Bazzi, tikkundanna lill-artista bħala immorali, bestjali u van. Vasari jmaqdar ix-xogħol ta’ Bazzi bħala wieħed għażżien u offensiv, minkejja li l-<ref target="https://mt.wikipedia.org/wiki/Papa_Ljun_X">Papa Ljun X</ref>għamlu <hi rend="italic">Cavaliere di Cristo</hi> u kien ingħata kummissjonijiet importanti għal <hi rend="italic">Villa Farnese</hi> u siti oħra.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<figure><caption>Il-<hi rend="italic">Qabar ta’ Mikelanġlu</hi> f’<hi rend="italic">Santa Croce</hi></caption></figure>
<p>Il-bijografiji ta’ Vasari miżgħuda zekzik divertenti. Ħafna mill-aneddoti tiegħu huma veri, filwaqt li oħrajn huma invenzjonijiet jew fizzjoni ġenerika, bħall-ġrajja ta’ Giotto żagħżugħ ipitter dubbiena fuq is-superfiċe ta’ pittura ta’ <ref target="https://mt.wikipedia.org/wiki/Cimabue">Cimabue</ref> li dan tal-aħħar kemm-il darba pprova jħassar, li hija ġrajja li tirrifletti aneddoti simili tal-pittur Grieg <ref target="https://mt.wikipedia.org/wiki/Apelles">Apelles</ref>. Vasari ma kienx iwettaq riċerka fl-arkivji għad-dati preċiżi, kif issa jagħmlu l-istoriċi moderni tal-arti, u naturalment il-bijografiji tiegħu huma iktar preċiżi fir-rigward tal-pitturi tal-ġenerazzjoni tal-awtur u tal-passat immedjat. Il-kritika moderna – permezz ta’ materjali ġodda abbażi tar-riċerka – ikkoreġiet ħafna mid-dati u mill-attribuzzjonijiet tradizzjonali tiegħu.</p>
<p>Vasari jinkludi abbozz tal-bijografija tiegħu stess fl-aħħar tal-<hi rend="italic">Ħajjiet</hi>, u jżid iktar dettalji dwaru u dwar il-familja tiegħu.</p>
<p>Skont l-istoriku <ref target="https://mt.wikipedia.org/wiki/Richard_Goldthwaite">Richard Goldthwaite</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref>, Vasari kien wieħed mill-ewwel awturi li uża t-terminu “kompetizzjoni” (<hi rend="italic">concorrenza</hi> bit-<ref target="https://mt.wikipedia.org/wiki/Lingwa_Taljana">Taljan</ref>) fis-sens ekonomiku tiegħu. Użah kemm-il darba, u saħaq x’inhu l-kunċett fl-introduzzjoni tiegħu dwar il-ħajja ta’ <ref target="https://mt.wikipedia.org/wiki/Pietro_Perugino">Pietro Perugino</ref>, meta spjega għaliex l-arti Fjorentina kienet daqshekk prominenti. Fil-fehma ta’ Vasari, l-artisti Fjorentini spikkaw u kienu eċċellenza għaliex kienu għatxana, u kienu għatxana minħabba l-kompetizzjoni ħarxa bejniethom għall-kummissjonijiet. Il-kompetizzjoni, skont Vasari, hija “waħda mill-affarijiet li sseddaqhom”.</p>
Pożizzjoni soċjali
<p>Vasari kellu reputazzjoni tajba ħafna matul ħajtu kollha u akkumula ġid konsiderevoli. Fl-1547, huwa bena dar lussuża għalih innifsu f’Arezzo (li issa hija <ref target="https://mt.wikipedia.org/wiki/Mużew">mużew</ref> dwaru), u żejjen il-ħitan u l-volti tagħha bil-pitturi. Huwa ġie elett fil-kunsill muniċipali ta’ raħal twelidu, u finalment laħaq il-kariga suprema ta’ <hi rend="italic">gonfaloniere</hi>. Huwa ngħata l-unur mill-Papa li jsir Kavallier tal-Ixprun tad-Deheb. Vasari żżewweġ lil <ref target="https://mt.wikipedia.org/wiki/Niccolosa_Bacci">Niccolosa Bacci</ref>, membru ta’ waħda mill-iktar familji sinjuri u prominenti f’Arezzo.</p>
<p>Fl-1563, huwa għen biex titwaqqaf l-<hi rend="italic">Accademia e Compagnia delle Arti del Disegno</hi> ta’ Firenze, bil-Gran Duka u Mikelanġlu bħal kapijiet tal-istituzzjoni u 36 artist bħala membri.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Sorsi
<list type="unordered"><item><hi rend="italic">The Lives of the Artists</hi> Oxford University Press, 1998. ISBN 0-19-283410-X</item>
<item><hi rend="italic">Lives of the Painters, Sculptors and Architects, Volumes I and II</hi>. Everyman's Library, 1996. ISBN 0-679-45101-3</item>
<item><hi rend="italic">Vasari on Technique</hi>. Dover Publications, 1980. ISBN 0-486-20717-X</item>
<item><hi rend="italic">Life of Michelangelo</hi>. Alba House, 2003. ISBN 0-8189-0935-8</item></list>
Iktar qari
<list type="unordered"><item><hi rend="italic">Reading Vasari</hi>, eds. Anne B. Barriault, Andrew T. Ladis, Norman E. Land, and Jeryldene M. Wood (London: Philip Wilson, 2005)</item>
<item><hi rend="italic">The Ashgate Research Companion to Giorgio Vasari</hi>, ed. David J. Cast (Surrey: Ashgate, 2014)</item></list>
</text></body></html>