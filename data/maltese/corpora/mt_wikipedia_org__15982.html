<html><body><text id="wikipedia_mt_wikipedia_org__15982.html" ns="0" revid="267742" sourceurl="https://mt.wikipedia.org/wiki/Auguste_Rodin" title="Auguste Rodin" type="wikipedia">Auguste Rodin
<figure></figure>
<p><hi rend="bold">François-Auguste-Rodin René</hi> (<ref target="https://mt.wikipedia.org/wiki/Pariġi">Pariġi</ref>, 12 ta' Novembru 1840 – <ref target="https://mt.wikipedia.org/wiki/Meudon">Meudon</ref>, 17 ta' Novembru 1917) kien <ref target="https://mt.wikipedia.org/wiki/Skultura">skultur</ref> <ref target="https://mt.wikipedia.org/wiki/Franza">Franċiż</ref>, wieħed mill-iskulturi l-aktar importanti tat-tieni nofs tas-<ref target="https://mt.wikipedia.org/wiki/Seklu_19">seklu 19</ref>. </p>
Bijografija
Tfulija
<p>Aguste Rodin twieled Pariġi f'kwartier tal-klassi tal-ħaddiema, qrib il-Kwartier Latin – nru 3, Rue de l'Arbalète. Missieru, Jean-Baptiste Rodin, minn <ref target="https://mt.wikipedia.org/wiki/Normandija">Normandija</ref>, imwieled f'Yvtot, kien <ref target="https://mt.wikipedia.org/wiki/Skrivan">skrivan</ref> meta twieled ibnu, u wara laħaq spettur fil-Prefettura tal-Pulizija. Ommu, Marie Cheffer, kienet minn Lorraine. Jidher li l-familja kienet magħquda u <ref target="https://mt.wikipedia.org/wiki/Reliġjon">reliġjuża</ref> ħafna. Rodin kien l-iżgħar minn żewġ ulied. Oħtu, li kienet sentejn ikbar minnu, daħlet soru, imma mietet fl-1862 wara marda qasira. Lil oħtu kien iħobbha ħafna u mewtha ġabitlu ħafna niket u tbatija. Minkejja li l-familja ma kinetx tat-tajjeb, it-tfal kienu edukati b'attenzjoni kbira, it-tifla f'kunvent u Auguste l-ewwel fi skola tal-patrijiet fil-kwartier ta' Val-de-Grâce u wara fil-belt ta' <ref target="https://mt.wikipedia.org/wiki/Beauvais">Beauvais</ref> fi skola li kien waqqaf zijuh, bniedem kolt ħafna li ħa t-tagħlim bħala professjoni u rnexxielu joħloq pożizzjoni interessanti għalih innifsu. Auguste baqa' ma' zijuh sakemm għalaq 14-il sena.</p>
Edukazzjoni
<p>Kien jidher ċar minn kmieni li t-tifel kien jinqala' ħafna fid-disinn u għalhekk missieru bagħtu l-iskola tad-disinn u l-<ref target="https://mt.wikipedia.org/wiki/Matematika">matematika</ref> f'Rue de l'École de Médicine. Din l-istituzzjoni kienu jsibuha bħala "l-iskola ż-żgħira", biss jiddistingwuha mill-iskola tal-Belle Arti uffiċjali; l-għan tagħha kien li teduka ż-żgħażagħ li kienu ħa jaħdmu fl-industriji artistiċi. Sa hemm kienet tasal l-ambizzjoni għat-tifel dak iż-żmien. Id-direttur tal-iskola kien wieħed jismu Belloc, imma kien hemm ukoll professur, <ref target="https://mt.wikipedia.org/wiki/Lecocq_de_Boisbaudran">Lecocq de Boisbaudran</ref>, li għamel isem kbir mhux bħala artista imma bħala <ref target="https://mt.wikipedia.org/wiki/Għalliem">għalliem</ref>, għax ħoloq sistema notevoli għat-tagħlim tad-disinn permezz tat-tħarriġ tal-memorja u b'hekk għen biex jifforma għadd ta' artisti famużi<ref target="https://mt.wikipedia.org/wiki/Il-Paġna_prinċipali#cite_note-FOOTNOTEJianou199031-1">[1]</ref>. Fost l-istudenti tiegħu kien hemm <ref target="https://mt.wikipedia.org/wiki/Fantin-Latour">Fantin-Latour</ref>, Cazin, Legros, Lhermitte u l-iskultur Dalou. Kien hemm ukoll professur ieħor jismu Fort, li wkoll kellu influwenza kbira fuq iż-żagħżugħ Rodin, li infatti żmien wara stqarr li l-vokazzjoni tiegħu kien jafha lilu. Iż-żaghżugħ studja wkoll fl-iskola ta' Gobelins, fejn kien hemm professur jismu Lucas li lejh esprima l-istess gratitudni. Bla dubju li dawk in-nies skoprew fiż-żagħżugħ studjuż u akkanit il-kwalitajiet li jagħmlu artista. Meta x-xeħta tiegħu bdiet tidher ċara, ġie deċiż min-nies ta' madwaru li kien hemm bżonn li jieħu parir minn skultur jismu Maindron li dak iż-żmien kellu fama konsiderevoli. Il-verdett tiegħu kien favorevoli u ż-żagħżugħ Rodin applika biex jidħol fl-École des Beaux-Arts. Ġie rrifjutat tliet darbiet. </p>
<p>Imbagħad għal xi snin kien jaqla' x'jgħix billi jaħdem f'bosta <ref target="https://mt.wikipedia.org/wiki/Sengħa">snajja</ref>’ li kellhom x'jaqsmu ftit jew wisq mal-<ref target="https://mt.wikipedia.org/wiki/Professjoni">professjoni</ref> tal-iskultur – jagħmel il-forom, l-ornamenti u l-induratura u affarijiet oħra, u l-ħin kollu kien qiegħed jiġbor esperjenza prezzjuża għall-karriera tiegħu ta' artista. Meta kellu tlieta u għoxrin sena, Rodin imġiegħel min-niket tal-<ref target="https://mt.wikipedia.org/wiki/Mewt">mewt</ref> tal-maħbuba oħtu, ħa l-voti reliġjużi u daħal fil-monasteru tal-<ref target="https://mt.wikipedia.org/wiki/Kongregazzjoni_ta'_Ġesu_u_Marija">Ewdisti</ref> fil-Faubourg Saint Jacques. Din il-ħeġġa spiritwali però ma damitx wisq, u ħames jew sitt xhur wara reġa' mar lura d-dar. Ftit wara ltaqa' ma' Rose Bueret li kienet is-sieħba tiegħu għal ħajtu kollha u mietet ftit xhur biss qablu.</p>
<figure><caption>L-Età tal-Bronż (Alte Nationalgalerie, <ref target="https://mt.wikipedia.org/wiki/Berlin">Berlin</ref>)</caption></figure>
<p>Fl-1886 Rodin beda jieħu l-lezzjonijiet mingħand <ref target="https://mt.wikipedia.org/wiki/Antoine-Louis_Barye">Barye</ref><ref target="https://mt.wikipedia.org/wiki/Il-Paġna_prinċipali#cite_note-morey-2">[2]</ref>, l-iskultur tal-<ref target="https://mt.wikipedia.org/wiki/Annimal">annimali</ref> li kien artista ammirevoli ta' qawwa kbira, imma jgħidu li bħala għalliem ma tantx kellu ħeġġa. Imbagħad mar jaħdem fl-istudju ta' <ref target="https://mt.wikipedia.org/wiki/Albert-Ernest_Carrier-Belleuse">Carrier-Belleuse</ref>, skultur ieħor ta' talent kbir, student ta' David d'Angers, u baqa' assistent miegħu għal xi sitt snin. Imma minkejja li Rodin kien isejjaħ lilu nnifsu student taż-żewġ artisti, biex jissodisfa r-regoli tas-Salon, fil-każ tal-ewwel wieħed kien jattendi biss il-lezzjonijiet tiegħu ta' filgħaxija u fil-każ tal-ieħor kien lavrant miegħu. Sa dak iż-żmien ftit hemm xogħlijiet magħrufa ta' Rodin, ħlief xi ordnijiet kummerċjali, bħall-karjatidi tat-teatru Gobelins, il-fuklar tat-teatru Gaîté, ir-riljievi dekorattivi fis-Salle de Rubens tal-<ref target="https://mt.wikipedia.org/wiki/Mużew_tal-Louvre">Mużew tal-Louvre</ref>, eċċ. Hemm bust ta' missieru li skont il-leġġenda tal-familja għamlu meta kellu sbatax-il sena, imma Rodin innifsu qal li kien għamlu xi sena jew sentejn qabel ix-xogħol li jmiss – il-bust ta' Patri Eymard, is-superjur tas-<hi rend="italic">Societas</hi> <hi rend="italic">Sanctissimi Sacramenti</hi>, li ż-żagħżugħ sar miġbud ħafna lejh fil-ftit żmien li għamel fil-monasteru. Id-data ta' dan ix-xogħol kienet l-1863. Ma niskantawx li dan il-qassis serju, li Rodin dejjem baqa' jiftakru bil-ġieħ, malajr induna li l-vokazzjoni vera taż-żagħżugħ ma kinetx fil-kjostru. Sablu studju u wara ftit bil-ħlewwa kollha ħeġġu biex ibiddel ħsiebu u jmur id-dar. Il-bust juri l-qawwa tal-osservazzjoni li kellu Rodin, il-fedeltà lejn in-natura u kemm kien jifhimha. It-tielet xogħol kien il-famuż <hi rend="italic">Raġel bi mnieħru miksur</hi>, li bagħat lis-Salon u li ġie rifjutat.<ref target="https://mt.wikipedia.org/wiki/Il-Paġna_prinċipali#cite_note-nytobit-3">[3]</ref></p>
<p>Matul l-assedju ta' Pariġi Rodin baqa' fil-belt u daħal suldat fil-Gwardja Nazzjonali. Imma fi Frar 1871, inħass li minħabba li ma kienx jara mill-bogħod ma kienx adattat għas-servizz militari<ref target="https://mt.wikipedia.org/wiki/Il-Paġna_prinċipali#cite_note-FOOTNOTEJianou199034-4">[4]</ref> u mar ma' Carrier-Beleuze il-<ref target="https://mt.wikipedia.org/wiki/Belġju">Belġju</ref>, bil-ħsieb li jkompli jaħdem miegħu. Imma kien hemm xi tilwim jew nuqqas ta' qbil bejniethom, u Rodin ħallieh u mar mal-iskultur Belġjan Van Rasbourg, li kompla d-dekorazzjoni tal-Borża ta' <ref target="https://mt.wikipedia.org/wiki/Brussell">Brussell</ref> li kien beda l-iskultur Franċiż u ħadem ukoll fuq il-Palais des Académies. Ħadem ukoll għal rasu, u fl-1875 (is-sena meta wera żewġ busti aktarx timidi fis-Salon), wara li kien warrab biżżejjed flus, wettaq ambizzjoni li kienet ilha fih li jmur l-<ref target="https://mt.wikipedia.org/wiki/Italja">Italja</ref> biex jistudja x-xogħlijiet ta' <ref target="https://mt.wikipedia.org/wiki/Donatello">Donatello</ref> u <ref target="https://mt.wikipedia.org/wiki/Mikelanġlu">Mikelanġlu</ref>. Imma l-finanzi naturalment ma kinux wisq u ma damx fit-tul. Qatta' l-parti l-kbira taż-żmien <ref target="https://mt.wikipedia.org/wiki/Firenze">Firenze</ref> u <ref target="https://mt.wikipedia.org/wiki/Ruma">Ruma</ref>, imma żar ukoll <ref target="https://mt.wikipedia.org/wiki/Venezja">Venezja</ref> u <ref target="https://mt.wikipedia.org/wiki/Napli">Napli</ref>. Reġa' lura b'entużjażmu kbir mimli bl-influwenza taż-żewġ imgħallmin kbar tal-iskultura.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEHale197849–50-5">[5]</ref></p>
L-ewwel xogħlijiet kbar u l-ewwel suċċess
<figure><caption><ref target="https://mt.wikipedia.org/wiki/San_Ġwann_Battista_(Rodin)">San Ġwann Battista</ref> (<ref target="https://mt.wikipedia.org/wiki/Mużew_ta'_Orsay">Mużew ta' Orsay</ref>)</caption></figure>
<p>Ix-xogħol ta' Rodin li jmiss kien influwenzat ħafna minn Donatello, imma kien oriġinali biżżejjed li lill-iskultur għamlu famuż minnufih u qajjem kontroversja sħiħa. Din kienet l-istatwa li l-ewwel kienet magħrufa bħala 'Il-bniedem iqajjem in-Natura', issa magħrufa bħala <hi rend="italic"><ref target="https://mt.wikipedia.org/wiki/L-Età_tal-Bronż">L-Età tal-Bronż</ref></hi><ref target="https://mt.wikipedia.org/wiki/Il-Paġna_prinċipali#cite_note-FOOTNOTEHale197851-6">[6]</ref>. Xi wħud mill-kollegi tiegħu u mill-kritiċi stqarru li kienu jaraw il-qerq fiha, u akkużawh li kien ħa forma min-natura. Dan wassal għall-ewwel skandlu tal-karriera ta' Rodin (kien hemm bosta oħrajn warajh), u għadd ta' skulturi u pitturi ffirmaw protesta kollettiva biex jiddefenduh. L-Istat ftit wara patta għall-offiża billi kiseb l-<ref target="https://mt.wikipedia.org/wiki/Statwa">istatwa</ref> tal-bronż u ta midalja tat-tielet klassi lill-iskultur żagħżugħ.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEHale197851-6">[6]</ref> L-Istat wara ftit żmien akkwista wkoll l-istatwa tiegħu ta' <hi rend="italic"><ref target="https://mt.wikipedia.org/wiki/San_Ġwann_Battista_(Rodin)">San Ġwann Battista</ref></hi>, li tqegħdet fil-ġnien ta' Lussemburgu. Minħabba dawn iż-żewġ xogħlijiet għamel ħafna ħbieb ġodda kemm fid-dinja artistika kif ukoll fost l-intellettwali. Madwar dan iż-żmien Rodin kien qiegħed jaħdem fuq id-dekorazzjoni tal-Palazz Trocadéro f'Pariġi (dan kien twaqqa' minħabba l-Wirja Internazzjonali tal-1937) mal-iskultur Legrain u mmudella għadd ta' busti tat-terrakotta fl-istil u l-manjiera tas-seklu 18.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEJanson2001638-7">[7]</ref> Imbagħad is-sottosegretarju għall-Belle Arti, bħala <hi rend="italic">amende honorable</hi> għat-tmaqdir li kien ġarrab, offrielu li jagħżel ordni tal-istat kif xtaq hu. Rodin, li kien għadu mħeġġeg mill-istudji tal-iskultura Taljana, talab li jħalluh iwettaq bieb għall-Mużew ta<ref target="https://mt.wikipedia.org/wiki/L-Arti">l-Arti</ref> Dekorattiva li kellu jinbena, u ispirat minn <ref target="https://mt.wikipedia.org/wiki/Dante_Alighieri">Dante</ref>, għażel bħala suġġett "<ref target="https://mt.wikipedia.org/wiki/Il-Bieb_tal-Infern">Il-Bieb tal-Infern</ref>". </p>
<p>Fl-1877 Rodin mar lura Pariġi, biex joqgħod hemm għalkollox, wara li għamel dawra ma' Franza biex iżur il-<ref target="https://mt.wikipedia.org/wiki/Katidral">katidrali</ref>. Kienet waħda minn ħafna żjarat għax bħall-predeċessur kbir tiegħu Mikelanġlu, Rodin kellu interess profond fl-arkitettura tal-katidrali u bini ieħor. Kien hemm xi żmien meta kien joħlom li jsir <ref target="https://mt.wikipedia.org/wiki/Arkitett">perit</ref> u matul il-vjaġġi tiegħu kien iħobb jistudja d-dettalji arkitettoniċi, iħażżeż skizzi u jieħu n-noti. Fis-sena 1910 ġie ppubbikat il-ktieb tiegħu <hi rend="italic">Les Cathédrales de France</hi>, Il-Katidrali ta' Franza, illustrat bit-tpinġijiet tiegħu. Bħal xi wħud mill-predeċessuri tiegħu, miss bosta friegħi tal-arti u ibbrilla f'kollha – ritratti, veduti, inċiżjoni, u anki ċeramika; għaliex meta kien impjegat għal xi żmien fil-fabbrika statali tal-porċellana f'<ref target="https://mt.wikipedia.org/wiki/Sèvres">Sèvres</ref> (1879-92 ma' Carrier-Belleuse, l-imgħallem li kien ħadem taħtu xi żmien qabel) ħoloq bosta vażuni ta' min ifaħħarhom.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEHale197870-8">[8]</ref> Il-vjaġġi tiegħu madwar Franza bħal dak ġo l-Italja, ħallew impressjoni profonda fih. Waqt żjara li għamel <ref target="https://mt.wikipedia.org/wiki/Marsilja">Marsilja</ref> biex jaħdem fuq il-Palazz tal-Belle Arti, flimkien ma' artista ieħor jismu Fourquet, kien impressjonat ħafna mis-sbuħija tat-tip <ref target="https://mt.wikipedia.org/wiki/Greċja">Grieg</ref> tan-nisa tal-bliet <ref target="https://mt.wikipedia.org/wiki/Provenza">Provenzali</ref>.</p>
Il-Bieb tal-Infern
<figure><caption><ref target="https://mt.wikipedia.org/wiki/Il-Bieb_tal-Infern">Il-Bieb tal-Infern</ref> (<ref target="https://mt.wikipedia.org/wiki/Mużew_Rodin">Mużew Rodin</ref>)</caption></figure>
<p>L-ordni għal <hi rend="italic">il-Bieb tal-Infern</hi> ġiet ikkonfermata fl-1880, u Rodin beda jaħdem fuqu.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEJanson2001638-7">[7]</ref> Din il-biċċa xogħol enormi okkupatu u ffaxxinatu għal 'il fuq minn għoxrin sena, u fuqha uża l-aspetti kollha tal-ġenju kbir tiegħu. Bħal fix-xogħlijiet l-oħra kollha tiegħu, il-karatteristika ewlenija tagħha hi l-ħajja tiċċaqlaq. Fiha xi 186 figura virili jew armonjuża fl-istati kollha ta' dieqa, biża' u senswalità.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEJianou199041-9">[9]</ref> L-istatwa famuża ta<hi rend="italic">l-Ħassieb</hi> (li għall-ewwel sejħilha <hi rend="italic">l-Poeta</hi>) kellha tiddomina dawn ix-xeni varji kollha u tikkontemplahom. Għal żmien twil dan ix-xogħol kien dak li Rodin kien jaħli fuqu l-parti l-kbira tal-enerġija tiegħu; għamel mijiet ta' disinji u skizzi għalih. Aktar tard kien qisu xeba' minnu, jew mill-inqas beda jikkritika l-kunċetti tiegħu stess; u għal xi żmien użah bħala tip ta' għajn li minnu seta' jagħżel il-forom varji tax-xogħol tiegħu.<ref target="https://mt.wikipedia.org/wiki/Il-Paġna_prinċipali#cite_note-morey-2">[2]</ref> Infatti nistgħu ngħidu li l-figuri mimlijin passjoni kważi kollha ġew mill-Bieb. Imma fis-snin ta' wara reġa' beda jaħdem fuq din il-biċċa xogħol kbira u stinka biex ilestiha għal kollox fl-irħam u l-bronż. Però qatt ma tlestiet għalkollox.</p>
Il-Borgiżi ta' Calais
<figure><caption><hi rend="italic"><ref target="https://mt.wikipedia.org/wiki/Il-Borgiżi_ta'_Calaiss">Il-Borgiżi ta' Calais</ref></hi></caption></figure>
<p>F'xi l-1882 il-Gvern poġġa studju f'Rue de l'Université għad-dispożizzjoni ta' Rodin bla ħlas. Matul dawn is-snin Rodin wera għadd kbir ta' xogħlijiet fis-Salon – pereżempju, <hi rend="italic">San Ġwann jippriedka</hi>, <hi rend="italic">Il-Ħolqien tal-Bniedem</hi>, <hi rend="italic">Ugolino</hi> u busti ta' J.P. Laurens, Legros, Dalou, <ref target="https://mt.wikipedia.org/wiki/Victor_Ugo">Victor Ugo</ref> u oħrajn. Matul dawn is-snin li l-iskultur sar jaf lil-litterati eminenti ta' dak iż-żmien, bħal <ref target="https://mt.wikipedia.org/wiki/Alphonse_Daudet">Alphonse Daudet</ref> u l-<ref target="https://mt.wikipedia.org/wiki/Aħwa_Goncours">aħwa Goncours</ref>. Fl-1880 ikkompeta għall-<ref target="https://mt.wikipedia.org/wiki/Monument">monument</ref> tad-<hi rend="italic">Difiża Nazzjonali</hi> li kien ħa jinbena f'Courbevoie, ħdejn il-bibien ta' Pariġi, fil-post fejn kienet saret reżistenza kbira mill-Franċiżi fl-1871, meta ġew megħluba. Ix-xogħol li daħħal għal din il-kompetizzjoni, <hi rend="italic">Il-Ġenju tal-Gwerra</hi>, ma ntagħżilx għax il-membri tal-ġurija ħasbu li 'kien feroċi wisq'. Dan il-monument fl-1916 intgħażel minn kumitat <ref target="https://mt.wikipedia.org/wiki/Olanda">Olandiż</ref> li xtaq joffri monument lill-belt ta' <ref target="https://mt.wikipedia.org/wiki/Verdun">Verdun</ref> bħala tifkira tad-difiża erojka ta' dak il-post, li kellha sehem kbir fl-isforz biex jitfarrak l-attentat kontra l-libertà tal-umanità. Rodin ippreżenta x-xogħol lil kumitat li aċċetah bl-entużjażmu. Fl-1883 irċieva ordni għal statwa ekwestri tal-Ġeneral Lynch għal<ref target="https://mt.wikipedia.org/wiki/L-Amerika_t'Isfel">l-Amerika t'Isfel</ref>. Fl-1884 il-belt ta' <ref target="https://mt.wikipedia.org/wiki/Calais">Calais</ref> fetħet kompetizzjoni għal monument li jfakkar lil Eustache de St Pierre, iċ-ċittadin storiku li ta l-imfietaħ tal-belt lir-re Ingliż. Rodin daħal għall-kompetizzjoni u minflok figura waħda wera l-eroj imdawwar minn ħamsa minn sħabu fl-isfortuna. L-ordni ngħatat lilu, imma mhux mingħajr problemi. Rodin beda jaħdem fuq il-proġett ispirat mill-kronaki tal-assedju miktubin minn Jean Froissart<ref target="https://mt.wikipedia.org/wiki/Il-Paġna_prinċipali#cite_note-swedberg-10">[10]</ref>, u ddedika għalih għaxar snin ta' studju u ħidma. Il-monument li sar magħruf bħala <hi rend="italic">Il-Borgiżi ta' Calais</hi>, ġie inawgurat fl-1895, u bħal l-iskuturi l-oħra tiegħu qajjem ħafna kritika u kontroversja. Dan hu wieħed mix-xogħlijiet l-iżjed magħrufin u mfaħħrin ta' Rodin.<ref target="https://mt.wikipedia.org/wiki/Il-Paġna_prinċipali#cite_note-swedberg-10">[10]</ref></p>
Ordnijiet u kontroversji
<figure><caption><hi rend="italic">Monument lil <ref target="https://mt.wikipedia.org/wiki/Honoré_de_Balzac">Balzac</ref></hi>, <ref target="https://mt.wikipedia.org/wiki/Musée_Rodin">Musée Rodin</ref></caption></figure>
<p>Ix-xogħliet kbar ta' Rodin kollha jew kważi kollha wasslu għal kontroversji akkaniti u kultant ħorox. Hekk kienet l-istatwa ta' <hi rend="italic">Claude Lorrain</hi> li ħadem għal <ref target="https://mt.wikipedia.org/wiki/Nancy">Nancy</ref> fl-1889, u twaqqfet fl-1892; <hi rend="italic">Victor Hugo</hi>, li ġie rrifjutat mill-kummissjoni għax l-iskultur għamel figura bilqiegħda minnflok bilwieqfa, kif kien meħtieġ mid-disinn arkitettoniku. Però l-istatwa bilqiegħda tqegħdet fil-ġnien ta' Lussemburgu u l-Ministru ta' dak iż-żmien ordna waħda bilwieqfa għall-Pantéon. L-istess ġara fil-każ tal-monument tal-<hi rend="italic">President Sarmiento</hi> tal-<ref target="https://mt.wikipedia.org/wiki/Arġentina">Arġentina</ref> għal <ref target="https://mt.wikipedia.org/wiki/Buenos_Aires">Buenos Aires</ref>. Imma l-eħrex kontroversja minnhom kollha kienet dwar il-famuż monument ta' <hi rend="italic"><ref target="https://mt.wikipedia.org/wiki/Balzac">Balzac</ref></hi>, li kien ordnat mis-<hi rend="italic">Société de Gens de Lettres</hi> u ntwera fis-Salon tal-1898.<ref target="https://mt.wikipedia.org/wiki/Il-Paġna_prinċipali#cite_note-bell-11">[11]</ref> Is-soċjetà rrifjutat ix-xogħol u l-President, il-poeta <ref target="https://mt.wikipedia.org/wiki/Jean_Aicard">Jean Aicard</ref>, kien tant diżgustat bid-deċiżjoni li rriżenja. L-istatwa ttieħdet lura fl-istudju ta' Rodin f'Meudon, u l-ordni ngħatat lil Falguière. F'Londra wkoll, il-kumitat li kien ordna minn Rodin monument ta' <ref target="https://mt.wikipedia.org/wiki/Whistler">Whistler</ref> ma aċċettahx.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEGoldscheider19799-12">[12]</ref></p>
<figure><caption><hi rend="italic"><ref target="https://mt.wikipedia.org/wiki/Il-Bewsa(Rodin)">Il-Bewsa</ref></hi> (Ny Carlsberg Glyptotek)</caption></figure>
<p>Madankollu kien hemm dawk li għarfu u faħħru l-ġenju tal-artista, u dawn, Franċiżi jew barranin, kienu entużjasti. Fost ix-xhieda tal-apprezzament li kellu f'dan iż-żmien, insibu li fl-1886 grupp ta' ammiraturi ħallsu għal kolata ta' <hi rend="italic">Il-Bewsa</hi>. Kritiċi bħal Gustave Geffroy u Octave Mirbeau appoġġawh bil-pinen tagħhom matul dan il-perjodu diffiċli. Ir-ritratti li għamel, bħalma qal Léonce Bénédite, li kien <ref target="https://mt.wikipedia.org/wiki/Kuratur">kuratur</ref> tal-<ref target="https://mt.wikipedia.org/wiki/Mużew">Mużew</ref> Rodin, kienu biżżejjed biex jagħmlu famuż kwalunkwe artista – xogħlijiet bħal busti ta' Madame Rodin, Carrier-Belleuse, Dalou, Puvis de Chavannes, Henri Rochefort.</p>
<p>Għall-Ingilterra għamel il-busti ta' Henley, l-poeta, li dak iż-żmien kien editur tal-<hi rend="italic">Magazine of Art</hi>, George Wyndham, <ref target="https://mt.wikipedia.org/wiki/Bernard_Shaw">Bernard Shaw</ref>, Lord Howard de Walden, Mrs Hunter, Lady Sackville, Lady Warwick u Miss Fairfax, Mr Kay u Mr Ryan. Kien minħabba l-inizjattiva u l-ġenerożita tar-raġel imsemmi l-aħħar li ġiet inawgurata l-kollezzjoni Rodin fil-Metropolitan Museum ta' <ref target="https://mt.wikipedia.org/wiki/New_York">New York</ref>. </p>
<p>Il-monument lil Bastien Lapage twaqqaf f'Damvillier (Meuse) fl-1889. F'dik is-sena matul il-Wirja Universali, għadd ta' xogħlijiet tiegħu ntwerew fil-gallerija Georges Petit f'Pariġi. Fosthom kien hemm il-<hi rend="italic">Perseju u Gorgun</hi> u d-<hi rend="italic">Danajde</hi> li kien għadu kif lesta u ħafna oħrajn. Ir-riżultat kien suċċess għall-iskultur. Fl-istess sena is-Société Nationale des Beaux-Arts, li fiha kellu pożizzjoni mlaħħqa żguratlu l-kariga tiegħu bħala kap ta' skola. Kien hemm wirja f'paviljun speċjali fil-Place de l'Alma fl-1900 li kienet għalih tassew trijonf. Il-fama li damet ma ġiet issa bdiet tiġri warajh. Kien hemm ġabra għall-<hi rend="italic">Ħassieb</hi> fost l-ammiraturi tiegħu li tawha rigal lin-nies ta' Pariġi u fl-1906 tqegħdet quddiem il-Pantéon. Erba' riljievi magħmulin għall-Villa tal-Baruni Vitta f'Evian ntwerew fil-Mużew Luxembourg fl-1905. B'kollox 42 mix-xogħlijiet tiegħu ntwerew f'dan il-mużew.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEGoldscheider197910-13">[13]</ref></p>
L-aħħar snin
<figure><caption><hi rend="italic">Il-Ħassieb</hi></caption></figure>
<p>L-unika passjoni kbira li imliet il-karriera ta' dan il-bniedem ta' ġenju tremend kienet ix-xogħol, u ħajtu kienet mimlija bih. Infatti bilkemm kien interrot ħlief b'xi ftit vjaġġi lejn il-Belġju, l-Ingilterra u Ruma. Fl-1903 mar <ref target="https://mt.wikipedia.org/wiki/Praga">Praga</ref> biex jattendi wirja tax-xogħol tiegħu. Ħajruh imur l-Amerka imma qatt ma seta' jiddeċiedi. Fis-snin ta' wara kien iddispjaċieh li qatt ma' kien mar il-<ref target="https://mt.wikipedia.org/wiki/Greċja">Greċja</ref>. Fost ix-xogħlijiet aħħarin tiegħu insibu l-busti tad-Duc de Rohan u <ref target="https://mt.wikipedia.org/wiki/Georges_Clemenceau">Georges Clemenceau</ref>, u tal-Papa <ref target="https://mt.wikipedia.org/wiki/Benedittu_XV">Benedittu XV</ref>, li ħadem fl-1915 meta kien Ruma. L-aħħar xogħol kien il-bust ta' Etienne Clementel, il-Ministru tal-Kummerċ. Fl-1916 l-iskultur marad u spiċċa fis-sodda. Bil-mod fieq imma kellu jieqaf għalkollox mix-xogħol. Imbagħad beda jirranġa il-proprjetà artistika tiegħu u jorganizza l-Mużew Rodin. Martu mietet fis-17 ta' Frar 1917 u qatt ma rkupra minn din id-daqqa ta' ħarta. Rodin stess miet fis-17 ta' Novembru 1917. Indifen fil-ġnien tal-villa tiegħu f'Meudon, b'replika tal-<hi rend="italic">Ħassieb</hi> fuq il-qabar.</p>
<p>Dak is-sajf kollu bilkemm ħareġ mill-villa tiegħu f'Meudon, fejn kien joqgħod ma' żewġ kuġini nisa li kienu jduru bih, Léonce Bénédite u xi żewġ ħbieb tal-qalb. Kultant, imma inqas u inqas, kien imur l-Hôtel Biron (il-Mużew Rodin) jew jiltaqa' ma' ftit ħbieb. Kien juri l-affezzjoni u jkun ferrieħi, kuntent bl-attenzjoni li kienu jagħtuh, iżda l-ispirtu kombattiv ta' qabel kien ħallieh.</p>
Il-karattru
<figure><caption><hi rend="italic"><ref target="https://mt.wikipedia.org/wiki/Victor_Hugo">Victor Hugo</ref></hi> (<ref target="https://mt.wikipedia.org/wiki/Musée_des_Beaux-Arts_et_d'archéologie_de_Besançon">musée des Beaux-Arts et d'archéologie de Besançon</ref>).</caption></figure>
<p>Rodin kien singolarment indifferenti għall-unuri tad-dinja, l-uniku unur li kien jixtieq kien ir-rikonoxximent tax-xogħol tiegħu. Qatt ma fittex l-unuri akkademiċi, imma kien japprezza ħafna l-approvazzjoni tal-ammiraturi barranin, u l-unuri li tawh l-istituzzjonijiet barranin, bħad-dottorat <hi rend="italic">honoris causa</hi> mill-Università ta' <ref target="https://mt.wikipedia.org/wiki/Oxford">Oxford</ref>. </p>
<p>Rodin bħalma ddeskrivieh ħabibu Camille Mauclair kien ta' statura medja, b'ras enormi fuq tronk massiv; imnieħer prominenti, daqna griża twila, u għajnejn żgħar ileqqu, b'ironija ħafifa li fihom wieħed kien jista' jara li ma kienx jara mill-bogħod. L-impressjoni ta' qawwa fil-bniedem kienet imsaħħa mill-mixja mżegilga mill-koxox, ħuġbejn imħassbin qishom tal-blat taħt xagħar oħxon imħabbel, l-imnieħer akwilin mgħaddam u d-daqna kbira. L-impressjoni, però, kienet parzjalment kontradetta mill-barma siekta ta' xufftejh, il-ħarsa ħafifa, li kienet fl-istess ħin penetranti, malizzjuża u inġenwa ("waħda mill-iżjed komplessi li qatt rajt", żied jgħid Mauclair), u fuq kollox mil-leħen maħnuq, immodulat bid-diffikultà u mħallat b'inflessjonijiet ta' ħoss baxx. Kien jidher mhux komplikat, preċiż, riżervat, ġentili u dħuli imma mhux iż-żejjed. Ftit ftit, il-mistħija tinbidel f'awtorità sempliċi u trankwilla. Ma kienx entużjasta ż-żejjed imma lanqas bla grazzja, u l-manjiera ġenerali tiegħu kienet aktarx imnikkta u spirata. Mill-ġesti kalmi u meqjusa kienet qisha toħroġ enerġija immensa. Il-mod kif kien jitkellem bil-mod u qisu mistħi u l-pawżi fi kliemu kienu jagħtuh sinifikat speċjali.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEGoldscheider197913-14">[14]</ref></p>
<p>Quddiem wieħed mix-xogħlijiet tiegħu, Rodin kien jispjegah b'mod ellettiku imma ċar. Kien jgħid biss dak li kien meħtieġ u jispiċċa l-kliem b'ġest. Kien iħares lejn il-kreazzjonijiet tiegħu bl-imħabba, u kultant kien qisu jiskanta u jitħasseb bl-idea li kien ħalaqhom hu, jitkellem fuqhom qisu jeżistu apparti minnu. Ftit ftit, taħt is-sempliċità ta' Rodin bdew jidhru kwalitajiet li qabel kienu moħbija; kien ironiku, senswali, nervuż u kburi. Fih kienu jinstabu flimkien il-passjonijiet li esprima b'grandjożità hekk imħassba, u wieħed jista' jibda jifhem ir-rabta sigrieta bejn dan il-bniedem u l-arti li żvela. Kien moderat fl-espressjoni tal-ideat u l-opinjonijiet tiegħu u ta' ftit kliem man-nies. Kien jagħti l-impressjoni li ried jeħles malajr mid-dmirijiet soċjali. Kien kapaċi ħafna ta' ħbiberija li kien jillimita għal fehma taċita tas-suġġetti essenzjali tal-ħsieb; kellu inqas fiduċja fl-individwi milli fl-ideat ġenerali. Billi kien iddedikat daqshekk għal xogħlu, l-affarijiet l-oħra kienu jxebbgħuh, imma ma kienx juri, u kien jistmerr id-diskussjonijiet jew li jiġi ddisturbat. </p>
<p>L-artisti ħżiena ma kienx jagħti kashom – ma kienx jikkritikahom. Issaporta d-diskussjonijiet ħarxa u l-kritika inġusta kollha kontra x-xogħol tiegħu mingħajr ma qatt qal xejn, għax kien kburi wisq biex jiddiskuti l-kwistjoni. Meta kienet għaddejja l-kontroversja dwar Balzac, sħabu tawh parir biex jiġġieled, billi l-kundizzjonijiet tal-kuntratt kienu kollha favurih. Imma rringrazzjahom tal-parir li tawh u ħa lura l-istatwa mingħajr ma tniffes.</p>
<p>Dan mhux għax kien dgħajjef, għax ħajjet Rodin kienet waħda iebsa. Kien ġej mid-dinjità li kellu ġewwa fih u mill-indifferenza għal-fażijiet tranżitorji tal-ħajja. Kien hemm ftit affarijiet li jinteressawh, imma dawk il-ftit kien jinteressa ruħu fihom ħafna. Ftit kien jaqra imma kellu ammirazzjoni profonda għal ċertu kittieba. Wieħed minn dawn kien <ref target="https://mt.wikipedia.org/wiki/Charles_Baudelaire">Baudelaire</ref>. Kellu passjoni għall-<ref target="https://mt.wikipedia.org/wiki/Mużika">mużika</ref>, l-iżjed ta' <ref target="https://mt.wikipedia.org/wiki/Christoph_Willibald_Ritter_von_Gluck">Gluck</ref>, imma qatt ma kien jitkellem fuqha. </p>
<p>Kien jissemplifika kollox f'ħajtu u jobgħod kollox li ma kienx meħtieġ. Meta tkun sirt tafu sewwa kien isir impossibli li tifirdu minn xogħlu. L-istatwi tiegħu kienu l-istati ta' ruħu. Is-sigriet tal-hena għalih kien ix-xogħol imwettaq bl-imħabba, u l-moralità tiegħu kienet li tħobb il-ħajja u l-għamliet naturali, u li ma tagħmel xejn li jgħaddab il-liġijiet tan-natura. Kien jidher iżolat fi żmienu kemm minħabba l-ġenju tiegħu kif ukoll minħabba l-karattru tal-kunċett artistiku tiegħu, imma fil-verità dan l-iżolament kien biss minn barra. Wara snin sħaħ jitħabat mat-tmaqdir u n-nuqqas ta' interess fix-xogħol tiegħu, kien sar imgħallem li l-artisti ż-żgħażagħ kienu jammiraw. Kif qal l-artista Pierre Roche, kien:<ref target="https://mt.wikipedia.org/wiki/Il-Paġna_prinċipali#cite_note-FOOTNOTEGoldscheider197914-15">[15]</ref></p>

Ix-xogħol ta' Rodin
<figure><caption><hi rend="italic">Id-Dell</hi> (<ref target="https://mt.wikipedia.org/wiki/Musée_de_l'Orangerie">Musée de l'Orangerie</ref>)</caption></figure>
<p>Ix-xogħol kien il-liġi li gvernat il-ħajja ta' Rodin, u l-karriera tiegħu kienet sforz twil wieħed. Qatt ma kien hemm bniedem li ħadem daqshekk, u ftit hemm nies li għandhom idea tal-produttività vasta matul il-ħajja twila tiegħu. Kellu passjoni ta' ġenju, xewqa insazjabbli li joħloq u paċenzja ta' patri tal-<ref target="https://mt.wikipedia.org/wiki/Medjuevu">Medjuevu</ref>. Lejn l-aħħar ta' ħajtu stqarr li kien għadu kemm beda jifhem ir-regoli tal-iskultura. Kien sikwit ikkritikat u rredikolat dwar it-tul taż-żmien li kien jieħu fuq ix-xogħol tiegħu; imma dan kien ġej minn fittaġni żejda. "Xogħol, anki meta jkun lest qatt mhu perfett" kien jgħid. Kien ħa ħames snin jimmudella l-figuri taż-żewġ nisa li jirrappreżentaw il-Mużi fl-istatwa ta' <ref target="https://mt.wikipedia.org/wiki/Victor_Hugo">Victor Hugo</ref>. Fuq l-istatwa ta' Balzac ħa seba' snin u meta kienet ħa tħalli l-istudju tiegħu kien qiegħed jiddispjaċieh li ma setax iżommha għandu ftit żmien ieħor biex iżid xi daqqiet li kien jaħseb li kienu ħa jgħinu biex jagħmluha perfetta. Kien iwissi l-ħaddiema żgħażagħ biex ma jemmnux fl-ispirazzjoni u kien jgħidilhom li ma jistgħu jwettqu xejn tajjeb ħlief bix-xogħol iebes. Aktar tard infatti kien x'aktarx inklinat li ma tantx jistma s-sehem tal-ispirazzjoni fix-xogħol artistiku, u l-idea kien isejħilha “ħolma”. Ix-xogħol kien għalih tassew reliġjon. Imma l-ispirazzjoni kienet tirrappreżenta xi ħaġa oħra għal Rodin; kien iħobb iżomm xogħol ħdejh biex ikun jista' jikkomtemplah għal żmien twil wara li oħrajn kienu jqisuh lest, u jagħmel xi tibdiliet 'l hawn u 'l hemm malli jiġuh f'rasu ideat kif jista' jagħmlu aħjar. Qabbluh ma' wieħed minn dawk il-ħaddiema tal-Medjuevu li ma nafux isimhom li qattgħu ħajjithom kollha jnaqqxu l-figuri fil-katidrali; imma fil-wisa' ġenerali tal-karattru tiegħu u l-affinitajiet tiegħu kien dixxendent tal-Griegi, bin-naturaliżmu tal-Griegi magħqud ma' sentiment reliġjuż profond. </p>
Filosofija
<p>Qatt ma kien hemm artista ieħor li fehem il-kundizzjonijiet tal-materja jew il-liġijiet tal-plastika daqs Rodin. Għal żmien twil, kif qal hu stess, kien jaħsibha jmurx lejn l-influwenza ta' Mikelanġlu jew ta' <ref target="https://mt.wikipedia.org/wiki/Fidja">Fidja</ref>, in-<ref target="https://mt.wikipedia.org/wiki/Kristjaneżmu">nisrani</ref> u l-pagan – l-espressiv u l-plastiku. Il-fideltà tiegħu spiċċat bejn il-Grieg u l-<ref target="https://mt.wikipedia.org/wiki/Gotiku">Gotiku</ref>. "Imxi man-natura", kienet ir-regola tiegħu matul ħajtu kollha. Kien permeat profondament bil-misteru tan-natura u l-freskezza tal-arti tal-antiki.</p>
<p>Ma kienx jammetti li hemm il-kruha fin-natura. Kien jgħid:</p>
<p>Darba dan spjegah hekk:</p>
<p>Fi kliem ieħor, dak li hu affettat, għall-wiri, mingħajr ruħ u verità. Li taħbi jew tnaqqas il-fatti tan-natura biex togħġob dawk li ma jifhmux, għalih kien ix-xogħol ta' artista inferjuri. Wieħed jara fix-xogħlijiet tiegħu bħal 'San Ġwann' (raħħal sempliċi, imma ispirat, b'ħalqu miftuħ) u fil-'Borgiżi ta' Calais' (irġiel goffi sempliċi għerwenin barra l-ilbies tal-ixkora, li ma għandhom xejn erojku la f'wiċċhom u lanqas f'qagħdithom) kemm jinsisti bil-qawwa fuq l-interpretazzjoni assoluta tan-natura, waqt li jirrifjuta li jċedi ebda ħaga lill-ideat konvenzjonali tas-sbuħija. L-ebda skultur qatt ma fehem aħjar il-possibilitajiet kollha tal-istat għerwien. Kien iġib paragun bejn l-immudellar tal-ġisem u tal-veduta.</p>
<p>Sa ma kellu tletin sena, kien kważi kompletament okkupat jgħin l-oħrajn fit-twettiq tax-xogħol tagħhom. Imma l-ħin kollu kien qiegħed jitgħallem, u dawn is-snin twal ta' apprendistat kienu imprezzabbli għall-esperjenza varja li tawh fl-istudju tal-effetti fi tqegħid tal-gruppi u fis-<ref target="https://mt.wikipedia.org/wiki/Sengħa">sengħa</ref> fl-użu tal-għodda tal-iskultur, waqt li pprovdewlu għadd bla tarf ta' opportunitajiet biex jikkritika d-difetti. Fl-esperjenza tiegħu fi Brussell kellu l-opportunità li jaħdem barra fuq skala kbira u li josserva l-effetti tal-klima fuq l-iskultura, u kif kull figura tidher meta d-dawl jinbidel matul il-jum. Irrealizza kmieni li l-pożi ta' mudelli ħajjin huma l-uniċi li għandhom jiġu rrappreżentati fl-istatwi, u kull tentattiv li tiddetta l-poża jew li ġġiegħel lil xi ħadd jippoża bilfors jeqred ir-relazzjoni armonjużà li teżisti bejn il-partijiet tal-ġisem. Is-superjorità tal-iskultura antika fuq il-moderna ġejja primarjament mill-osservanza ta' din il-liġi. Waħda mill-iskoperti l-oħra tiegħu kienet li mal-impulsi wieħed wara l-ieħor, il-kontorn tal-ġisem il-ħin kollu jinbidel – il-muskoli jintefħu u jerħu f'xorta ta' mewġa ritmika – l-iskultur għandu ħafna opportunità li jagħżel il-profil u l-linji li jinterpretaw il-poża l-iżjed fedelment u effettivament.</p>
Metodu
<figure><caption>Rodin josserva x-xogħol fuq il-monument ta' Victor Hugo fl-istudju tal-assistent tiegħu Henri Lebossé fl-1896</caption></figure>
<p>Il-metodu ta' Rodin, kiteb Paul Gsell, kien speċjali. Fl-istudju tiegħu kien ikollu għadd ta' mudelli għerwenin, nisa u rġiel, jimxu jew jistrieħu. Rodin kien iħallashom biex jipprovduh il-ħin kollu bix-xbieha tan-nudità f'pożi differenti u fil-libertà tal-ħajja ordinarja<ref target="https://mt.wikipedia.org/wiki/Il-Paġna_prinċipali#cite_note-morey-2">[2]</ref>. Kien il-ħin kollu jħares lejhom u għalhekk kien jaf sewwa d-dehra tal-muskoli jiċċaqilqu. Allura l-istat għerwien li dak iż-żmien in-nies kienu rari jaraw, u li anki l-iskulturi kienu jarawh biss fiż-żmien qasir tal-poża, għal Rodin kien dehra ta' kuljum. Hekk sar jaf il-ġisem imneżża' li kien komuni għall-Griegi billi kienu spiss jitħarrġu fl-isport u l-logħob, u tgħallem l-espressjoni tas-sensazzjoni fil-partijiet kollha tal-ġisem. Il-wiċċ hu s-soltu meqjus bħala l-unika mera tar-ruħ, u l-mobbiltà tal-fattizzi suppost hi l-uniku sinjal minn barra tal-ħajja spiritwali. Imma fil-verità m'hemm ebda muskolu tal-ġisem li ma jurix il-ħsieb u s-sensazzjoni. </p>
<p>Allura meta kien jara poża li togħġbu u kienet tidher espressiva fuq mudell – il-grazzja delikata ta' mara tgħolli dirgħaja biex tirranġa xagħarha jew tinklina sidirha biex terfa' xi ħaġa, jew l-enerġija nervuża ta' raġel miexi – kien ikun iridu jżomm il-poża, imbagħad kien jaqbad l-għodda malajr malajr u jagħmel mudell, u mbagħad bl-istess ħeffa kien jgħaddi għal mudell ieħor. Hawn tidher id-differenza bejn il-metodu ta' Rodin li jħares lejn il-pożi naturali u dak ta' ħafna mill-kontemporanji tiegħu li kien jippożaw il-mudell fuq pedestall u jirranġaw il-pożizzjonijiet li rieduh jieħu bħallikieku kien manikin. Kif rajna qatt ma kellu d-drawwa li jibda biċċa xogħol, ilestiha u jitlaqha. Dejjem kien ikollu f'rasu għadd ta' ideat li kien jimmedita fuqhom bil-paċenzja għal snin huma u jimmaturaw f'moħħu. </p>
<p>Kien wara l-1900, meta l-fama tiegħu kient stabbilita fis-sod, li Rodin ġieh il-kunċett awdaċi li juri figuri umani (bħal <hi rend="italic">Meditazzjoni</hi>, <hi rend="italic">Raġel miexi</hi> u oħrajn) mingħajr ras, riġlejn jew dirgħajn, li għall-ewwel jixxukkjaw l-ispettatur, imma wara li dan jeżaminhom isib li tant huma bilanċjati u perfettament armonizzati li ma jistax isib ħlief sbuħija fihom. U hemm r-raġuni artistikament profonda għal dan, għalkemm forsi hemm minn jaħseb li dan jieħu 'r-reliġjon tal-arti' għall-estrem. Fl-iżvilupp tal-idea ewlenija – tal-ħsieb, meditazzjoni, l-att tal-mixi – xewqtu kienet li jelimina kulma seta' jinnewtralizza jew jiġbed l-attenzjoni minn dan il-ħsieb ċentrali.<ref target="https://mt.wikipedia.org/wiki/Il-Paġna_prinċipali#cite_note-FOOTNOTEHale197869-16">[16]</ref> "L-irfinar tad-dwiefer jew in-nokkli ma jinteressanix", qal, "itellef l-attenzjoni mil-linji ewlenin u r-ruħ li irrid ninterpreta". Madankollu ma naqasx fl-istima tas-sengħa tal-arti tiegħu. Għalkemm kien iqisha biss bħala mezz biex jilħaq l-għan, qal li l-artista li jittraskuraha qatt ma jikseb l-iskop tiegħu, l-interpretazzjoni tas-sentimenti u l-ideat. "Jeħtieġ li wieħed ikollu kmand mill-aqwa fuq is-sengħa" qal, "biex jaħbi x'jaf".</p>
Sengħa
<p>Darba qal lil Paul Gsell dwar lezzjoni prezzjuża fis-sengħa tal-mudellar li rċieva minn ċertu Constant, li kien jaħdem fl-istudju fejn hu beda bħala skultur. Ġurnata waħda kien qiegħed jarah jimmudella fit-tafal kapitell bil-weraq, u qallu "Rodin, mhux qed tagħmlu tajjeb. Il-weraq kollha ċatti – għalhekk ma jidhrux ta' veru. Għamilhom biex xi wħud minnhom jippuntaw lejk. Imbagħad meta tarahom, ikollok sens ta' fond. Qatt tħares lejn il-forom fil-wisa' imma ħares lejhom fil-fond. Dejjem qis wiċċ ta' oġġett fit-tarf ta' volum". Mexa ma' din it-twissija prezzjuża u skopra iżjed tard li l-antiki kienu jipprattikaw eżattament dan il-metodu ta' mudellar; minn hemm ġejjin l-enerġija u l-versatilità ta' xogħolhom. </p>
<p>Kif rajna, l-influwenza ta' Mikelanġlu kienet kbira. Darba għamel kopji ta' xi <ref target="https://mt.wikipedia.org/wiki/Pittura">pitturi</ref> ta' <ref target="https://mt.wikipedia.org/wiki/Rubens">Rubens</ref> bl-amment tant kien studjahom. Stqarr li kien tgħallem ħafna fuq il-<hi rend="italic">chiaroscuro</hi> fl-iskultura minn <ref target="https://mt.wikipedia.org/wiki/Rembrandt">Rembrandt</ref>. Iktar tard interressa ruħu fl-arti <ref target="https://mt.wikipedia.org/wiki/Ġappun">Ġappuniża</ref>, li l-aħwa Goncour ħadmu tant biex jagħmluha popolari fi Franza; jingħad li il-pożi ta' xi mudelli tiegħu kienu ssuġġeriti minn disinji Ġappuniżi. Imma kien jinteressa ruħu f'kull għamla ta' arti – Eġizzjana, <ref target="https://mt.wikipedia.org/wiki/Azteki">Azteka</ref>, mil-Lvant Imbiegħed jew Franċiża tas-seklu tmintax, u l-ħin kollu kien ikun qiegħed jitgħallem.</p>
Natura elementari
<p>Kien jgħid li żjara fil-<ref target="https://mt.wikipedia.org/wiki/Louvre">Louvre</ref> kient taffettwah daqs mużika sabiħa u ġġegħlu jagħmel sforzi ġodda. Rodin kien jinteressa ruħu b'mod speċjali fir-rappreżentazzjoni tan-natura elementari. Moħħu kien jieħdu lura lejn in-nisel tal-ħlejjaq, u darba wara l-oħra irrappreżenta ħlejqiet li kienu qegħdin jinbidlu f'bnedmin minn kundizzjonijiet primittivi jew elementari, ħlejjaq li mhumiex 'il bogħod ħafna minn natura li kibru fiha – parti bnedmin, parti bhejjem jew ħarġu mis-siġar, għejun tal-ilma u l-materjal tal-ħajja elementari. Għalih, bħalma kien għall-Griegi bikrija, in-natura kollha kienet imdewda b'għamliet semiumani: kien jara d-driadi fil-boskijiet u n-narajdi fin-nixxijiet u n-natura u l-aspetti fiżiċi tagħhom ma kinux differenti ħafna mill-elementi li wellduhom. Għadd mill-ħlejjaq tiegħu ħerġin mill-materja, oħrajn huma assimilati mas-siġar, mal-blat u l-art stess. Billi n-natura hi l-għajn tal-ħajja kollha, jidher li qisu ma setax jimmaġina l-ħajja maqtugħa minn dan l-għajn tal-enerġija.</p>
Ritratti ta' Rodin
<list type="unordered">
<item>Rodin minn <ref target="https://mt.wikipedia.org/wiki/Nadar">Nadar</ref> (1893)</item>
<item>Rodin minn <ref target="https://mt.wikipedia.org/wiki/Alphonse_Legros">Alphonse Legros</ref></item>
<item>Auguste Rodin minn <ref target="https://mt.wikipedia.org/wiki/Gertrude_Käsebier">Gertrude Käsebier</ref>(1905)</item>
<item>Auguste Rodin minn <ref target="https://mt.wikipedia.org/wiki/Gertrude_Käsebier">Gertrude Käsebier</ref>(1905)</item>
</list>
<p><ref target="https://mt.wikipedia.org/wiki/Albert_Besnard">Albert Besnard</ref> għamel ritratt tiegħu fl-1900 (inċiżjoni bl-aqua forte)<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>.</p>


Biblijografija
<list type="unordered"><item>Elsen, Albert E (1963). <hi rend="italic">Rodin</hi> (bl-Ingliż). The Museum of Modern Art. <ref target="https://mt.wikipedia.org/wiki/ASIN_(identifier)">ASIN</ref><ref target="//www.amazon.com/dp/B08RWDJWGT">B08RWDJWGT</ref>.</item>
<item>Hale, William Harlan (1978). <hi rend="italic">World of Rodin, 1840-1917</hi> (bl-Ingliż) (3et ed.). Time-Life Books. <ref target="https://mt.wikipedia.org/wiki/ASIN_(identifier)">ASIN</ref><ref target="//www.amazon.com/dp/B000T09BQU">B000T09BQU</ref>.</item>
<item>Janson, Anthony F. (2001). <hi rend="italic">History of Art</hi>. <hi rend="italic">Harry N. Abrams</hi> (bl-Ingliż) (6tt ed.). New York. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0810934467">978-0810934467</ref>.</item>
<item>Jianou, Ionel (1990). <hi rend="italic">Rodin</hi> (bl-Ingliż). Tradott minn Muston, Kathleen; Skelding, Geoffrey. Pariġi, Franza: Editions du Musée Rodin. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/9782901428282">9782901428282</ref>.</item>
<item>Taillandier, Yvon (1995). <hi rend="italic">Rodin</hi> (bl-Ingliż). Crown Publications. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0517883785">978-0517883785</ref>.</item>
<item>Tucker, William (1974). <hi rend="italic">Early Modern Sculpture</hi> (bl-Ingliż). New York: Oxford University Press. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0195197730">978-0195197730</ref>.</item>
<item>Butler, Ruth (1993). <hi rend="italic">Rodin: The Shape of Genius</hi> (bl-Ingliż). Yale University Press. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0300064988">978-0300064988</ref>.</item>
<item>Weisberg, Gabriel; Dixon, Laurinda S., ed. (1987). <hi rend="italic">The Documented Image, Visions in Art History</hi> (bl-Ingliż). Syracuse University Press. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0815624103">978-0815624103</ref>.</item>
<item>Morseburg, Jeffrey (2010), <hi rend="italic">The Indefatigable Miss Hallowell</hi></item>
<item>Goldscheider, Ludwig (1979). <hi rend="italic">Rodin: Sculptures</hi> (bl-Ingliż) (9sa ed.). Phaidon. <ref target="https://mt.wikipedia.org/wiki/ASIN_(identifier)">ASIN</ref><ref target="//www.amazon.com/dp/B004SIO0X8">B004SIO0X8</ref>.</item></list>
Ħoloq esterni


<list type="unordered"><item>(EN)   Auguste Rodin f'Artcyclopedia</item>
<item>(EN,FR)   Musée Rodin, Pariġi</item>
<item>(EN)   Rodin Museum, Philadelphia</item>
<item>(EN)   Rodin Collection, Stanford University</item>
<item>(EN)  Film ta' 26 minuta dwar Auguste Rodin u l-Bieb tal-Infern</item>
<item>(EN)   Veduti mill-Musée Rodin</item>
<item>(EN)   Rodin-Web.org: Sit akkademiku dwar Rodin</item>
<item>(EN)   Rodin: Punti di vista akkademiċi</item>
<item>(EN)   Auguste Rodin: Il-Borgiżi ta' Calais, Metropolitan Museum of Art, 2000</item>
<item>(EN)  Rodin fil-Victoria and Albert Museum</item>
<item>(FR)   Wirja tal-2009 Exhibition ta' Rodin bħala ritrattista</item>
<item>(ES)   Museo Soumaya li jinsab f'Mexico City, għandu kollezzjoni kbira tax-xogħlijiet ta' Rodin's</item>
<item> Korrispondenza ma' Walter Butterworth miżmuma fl-Università ta' Salford</item>
<item>(IT)   Auguste Rodin</item>
<item>(IT)   Associazione Parrellarte, Auguste Rodin</item>
<item>(DE)   Rainer Maria Rilke dwar Auguste Rodin</item></list>
</text></body></html>