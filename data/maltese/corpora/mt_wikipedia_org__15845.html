<html><body><text id="wikipedia_mt_wikipedia_org__15845.html" ns="0" revid="252605" sourceurl="https://mt.wikipedia.org/wiki/Jacob_Bernoulli" title="Jacob Bernoulli" type="wikipedia">Jacob Bernoulli
<p><hi rend="bold">Jacob Bernoulli</hi> (magħruf ukoll bħala jew <hi rend="bold">Jacques</hi>) (27 Diċembru, 1654 - Awissu 16, 1705) kien wieħed mill-matematiċi prominenti ħafna fil-<ref target="https://mt.wikipedia.org/wiki/Familja_Bernoulli">familja Bernoulli</ref>.</p>
<p>Jacob Bernoulli twieled f'<ref target="https://mt.wikipedia.org/wiki/Basel">Basel</ref>, fl-<ref target="https://mt.wikipedia.org/wiki/Iżvizzera">Iżvizzera</ref>. Mexa ma' xewqet missieru u studja t-<ref target="https://mt.wikipedia.org/wiki/Teoloġija">teoloġija</ref> u daħal fil-ministeru tal-knisja Kalvinista. Imma kontra xewqat il-ġenituri tiegħu, studja wkoll il-<ref target="https://mt.wikipedia.org/wiki/Matematika">matematika</ref> u l-<ref target="https://mt.wikipedia.org/wiki/Astronomija">astronomija</ref>. Ivvjaġġa madwar l-<ref target="https://mt.wikipedia.org/wiki/Ewropa">Ewropa</ref> mill-1676 sal-1682 fejn tgħallem dwar l-aħħar skoperti fil-matematika u x-xjenzi, li fosthom kien hemm ix-xogħol ta' <ref target="https://mt.wikipedia.org/wiki/Robert_Boyle">Robert Boyle</ref> u <ref target="https://mt.wikipedia.org/wiki/Robert_Hooke">Robert Hooke</ref>.</p>
<p>Sar jaf dwar il-<ref target="https://mt.wikipedia.org/wiki/Kalkulu">kalkulu</ref> mill-korrispondenza li kellu ma' <ref target="https://mt.wikipedia.org/wiki/Gottfried_Leibniz">Gottfried Leibniz</ref>, u wara kkollabora ma' ħuh <ref target="https://mt.wikipedia.org/wiki/Johann_Bernoulli">Johann</ref> fuq bosta applikazzjonijiet, u partikolarment ippubblika artikli dwar il-<ref target="https://mt.wikipedia.org/wiki/Kurvi_traxxendenti">kurvi traxxendenti</ref> (1696 ) u l-<ref target="https://mt.wikipedia.org/wiki/Isoperimetrija">isoperimetrija</ref> (1700, 1701). Fl-1690, Jacob Bernoulli sar l-ewwel persuna li żviluppat it-teknika għas-soluzzjoni tal-<ref target="https://mt.wikipedia.org/wiki/Ekwazzjonijiet_differenzjali_separabbli">ekwazzjonijiet differenzjali separabbli</ref>.</p>
<p>Meta rritorna lejn <ref target="https://mt.wikipedia.org/wiki/Basel">Basel</ref> fl-1682, waqqaf skola għall-<ref target="https://mt.wikipedia.org/wiki/Matematika">matematika</ref> u x-xjenzi. Inħatar professur tal-matematika fl-<ref target="https://mt.wikipedia.org/wiki/Università_ta'_Basel">Università ta' Basel</ref> fl-1687 u baqa' f'din il-kariga għall-bqija ta' ħajtu.</p>
<p>Jacob Bernoulli huwa magħruf l-iżjed għax-xogħol <hi rend="italic"><ref target="https://mt.wikipedia.org/wiki/Ars_Conjectandi">Ars Conjectandi</ref></hi> (L-Arti tal-konġettura), ippubblikat tmien snin wara mewtu fl-1713 minn neputih Nicholas. F'dan ix-xogħol iddeskriva r-riżultati magħrufa fit-teorija tal-<ref target="https://mt.wikipedia.org/wiki/Probabbiltà">probabbiltà</ref> u fl-enumerazzjoni, u spiss ipprovda provi alternattivi ta' riżultati magħrufa. Dan ix-xogħol jinkludi wkoll l-applikazzjoni tat-teorija tal-probabbiltà għal-logħob tal-azzard u l-introduzzjoni tiegħu għat-teorema magħrufa bħala l-<ref target="https://mt.wikipedia.org/wiki/Liġi_tan-numri_kbar">liġi tan-numri kbar</ref>. It-termini <ref target="https://mt.wikipedia.org/wiki/Prova_ta'_Bernoulli">prova ta' Bernoulli</ref> u <ref target="https://mt.wikipedia.org/wiki/Numri_ta'_Bernoulli">numri ta' Bernoulli</ref> ġejjin minn dan ix-xogħol. Il-kratere tal-qmar <ref target="https://mt.wikipedia.org/wiki/Bernoulli(Kratere)">Bernoulli</ref> huwa wkoll msemmi għalih flimkien ma ħuh Johann.</p>
<p>Bernoulli għażel il-figura ta' <ref target="https://mt.wikipedia.org/wiki/Spirali_logaritmika">spirali logaritmika</ref> u l-motto <hi rend="italic"><ref target="https://mt.wikipedia.org/wiki/Eadem_mutata_resurgo">Eadem mutata resurgo</ref></hi> (Mibdul imma l-istess, nerġa' nirxoxta") għal-lapida tal-qabar tiegħu; però l-ispirali fuq il-lapida hi <ref target="https://mt.wikipedia.org/wiki/Spirali_Arkimedeja">spirali Arkimedeja</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>.  "[Jacques Bernoulli] kiteb li l-ispirali logaritmika tista' tintuża bħala simbolu, jew ta' fortitudni u l-kostanza fl-diffikultajiet, jew tal-ġisem uman, li wara l-bidliet kollha tiegħu, anki wara l-mewt, se jiġi restawrat eżatt u perfett’ ”<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Jacob kellu tmien ulied, ħamsa bniet u tlieta subien.</p>


Bibljografija
<list type="unordered"><item>Hoffman J.E., <hi rend="italic">Bernoulli, Jakob (Jacques) I</hi> Vol 2, paġni 46–51</item>
<item>Schneider, I., <hi rend="italic">Ars conjectandi</hi> f' <hi rend="italic">Landmark Writings in Western Mathematics</hi> ed. Ivor Grattan-Guinness, Elsevier 2005, paġni 88–104.</item></list>
Ħoloq esterni

<list type="unordered"><item><ref target="http://genealogy.math.ndsu.nodak.edu/id.php?id=54440">Mathematics Genealogy Project</ref></item>
<item><ref target="http://www-history.mcs.st-andrews.ac.uk/Biographies/Bernoulli_Jacob.html">Bijografija fuq MacTutor</ref></item>
<item>Jakob Bernoulli: <ref target="http://www.kubkou.se/pdf/mh/jacobB.pdf">Tractatus de Seriebus Infinitis</ref> (pdf)</item>
<item><ref target="http://scienceworld.wolfram.com/biography/BernoulliJakob.html">Weisstein, Eric W., Bernoulli, Jakob (1654–1705) fuq ScienceWorld</ref></item></list>


Siġra tal-familja Bernoulli
</text></body></html>