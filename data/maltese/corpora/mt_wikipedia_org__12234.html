<html><body><text id="wikipedia_mt_wikipedia_org__12234.html" ns="0" revid="248302" sourceurl="https://mt.wikipedia.org/wiki/It-Tieni_Divi%C5%BCjoni_tal-Football_League" title="It-Tieni Diviżjoni tal-Football League" type="wikipedia">It-Tieni Diviżjoni tal-Football League
<p>Mill-1892 sal-1992, it-<hi rend="bold">Tieni Diviżjoni tal-Football League</hi> kienet it-tieni l-ogħla diviżjoni fil-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref>.</p>
<p>Din spiċċat mal-ħolqien tal-<ref target="https://mt.wikipedia.org/wiki/Premier_League">Premier League</ref>, qabel il-bidu tal-<ref target="https://mt.wikipedia.org/wiki/Kampjonat_tal-futbol_Ingliż_1992-93">istaġun 1992–93</ref>, li kkawżat firda amministrattiva bejn il-<ref target="https://mt.wikipedia.org/wiki/Football_League">Football League</ref> u t-timijiet il-ġodda li kienu se jiffurmaw parti mill-<ref target="https://mt.wikipedia.org/wiki/FA_Premier_League">Premiership</ref> il-ġdida, li preċedentament kienet l-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni tal-Football League</ref>.</p>
<p>Mill-1992–93 sal-<ref target="https://mt.wikipedia.org/wiki/Kampjonat_tal-futbol_Ingliż_2003-04">istaġun 2003–04</ref>, din kienet it-tieni l-aqwa diviżjoni tal-Football League, però it-tielet l-aqwa diviżjoni fis-sistema tal-kampjonat tal-futbol Ingliż. Biex tkompli tikkomplika aktar l-affarijiet, l-isem tat-Tieni Diviżjoni tbiddel għal Football League Championship minħabba raġunijiet kummerċjali qabel il-bidu tal-<ref target="https://mt.wikipedia.org/wiki/Kampjonat_tal-futbol_Ingliż_2004-05">istaġun 2004–05</ref>, minkejja li xorta baqgħet it-tielet l-ogħla diviżjoni tal-futbol ġewwa l-Ingilterra.</p>
Storja
<p>Fl-1888, <ref target="https://mt.wikipedia.org/wiki/William_McGregor">William McGregor</ref> kien il-qawwa prinċipali li wasslet biex isiru laqgħat f'<ref target="https://mt.wikipedia.org/wiki/Londra">Londra</ref> u <ref target="https://mt.wikipedia.org/wiki/Manchester">Manchester</ref> li kienu jinvolvu tnax-il klabb tal-futbol, bi ħsieb ta' kompetizzjoni f'format ta' kampjonat. Dawn it-tnax-il klabb aktar tard iffurmaw it-tnax-il membru fundatur tal-Football League. Laqgħa li saret fit-22 ta' Marzu 1888 f'Londra, kienet tikkonċerna l-fatt li meta kien jiġi eliminat mill-<ref target="https://mt.wikipedia.org/wiki/FA_Cup">FA Cup</ref> dan kien jibqa' madwar sena mingħajr ma jilgħab, fejn dan kien mhux biss jirriżulta f'telf finanzjaru, imma wkoll minħabba l-partitarji ma kinux se joqgħodu jistennew dak iż-żmien kollu biex jaraw partita. Id-diskussjonijiet ġew finalizzati fis-17 ta' April f'Manchester.</p>
<p>McGregor kien ivvota kontra l-isem <hi rend="italic">The Football League</hi>, hekk kif hu kien beża' li dan l-isem seta' jkun assoċjat mal-<ref target="https://mt.wikipedia.org/wiki/Irish_Land_League">Irish Land League</ref>.<ref target="https://mt.wikipedia.org/wiki/Il-Paġna_prinċipali#cite_note-AHistoryOfFootball22-1">[1]</ref> Però xorta waħda dan l-isem rebaħ bil-maġġoranza tal-voti u kien magħżul. Il-kompetizzjoni ggrantixxiet il-partiti lill-membri tagħha. Il-klabbs kienu maqsuma b'mod ugwali bejn it-timijiet tat-Tramuntana u tal-Midlands, u dawk tan-Nofsinhar, li kienu prattikament dilettanti.</p>
<p>Kampjonat rivali ieħor bl-isem ta' <ref target="https://mt.wikipedia.org/wiki/Football_Alliance">Football Alliance</ref> opera bejn l-1889 u l-1892. Fl-1892 ġie deċiż li dawn iż-żewġ kampjonati jiġu mwaħħda, biex b'hekk ġiet iffurmata t-Tieni Diviżjoni, li parti kbira minnha kienet tikkonsisti minn klabbs tal-Football Alliance. Il-klabbs eżistenti tal-kampjonat, flimkien mal-aqwa tliet klabbs tal-Alliance, kienu jiffurmaw l-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni tal-Football League</ref>.</p>
Ħarsa ġenerali
<p>It-Tieni Diviżjoni, li ġiet iffurmata fl-1892, kienet tikkonsisti minn tnax-il klabb, ħafna minnhom mill-Football Alliance. Il-membri oriġinali kienu: Ardwick (issa <ref target="https://mt.wikipedia.org/wiki/Manchester_City_FC">Manchester City</ref>), <ref target="https://mt.wikipedia.org/wiki/Bootle_FC">Bootle</ref>, <ref target="https://mt.wikipedia.org/wiki/Burton_Swifts_FC">Burton Swifts</ref>, <ref target="https://mt.wikipedia.org/wiki/Crewe_Alexandra_FC">Crewe Alexandra</ref>, <ref target="https://mt.wikipedia.org/wiki/Darwen_FC">Darwen</ref>, <ref target="https://mt.wikipedia.org/wiki/Grimsby_Town_FC">Grimsby Town</ref>, <ref target="https://mt.wikipedia.org/wiki/Lincoln_City_FC">Lincoln City</ref>, <ref target="https://mt.wikipedia.org/wiki/Northwich_Victoria_FC">Northwich Victoria</ref>, <ref target="https://mt.wikipedia.org/wiki/Port_Vale_FC">Port Vale</ref>, <ref target="https://mt.wikipedia.org/wiki/Sheffield_United_FC">Sheffield United</ref>, Small Heath (issa <ref target="https://mt.wikipedia.org/wiki/Birmingham_City_FC">Birmingham City</ref>), u <ref target="https://mt.wikipedia.org/wiki/Walsall_FC">Walsall</ref>. Manchester City iżomm ir-rekord tal-akbar numru ta' titli tat-Tieni Diviżjoni (7).</p>
<p>Matul il-kors tas-snin dan il-kampjonat estenda sakemm wasal sat-total finali ta' 24, kif jidher fit-tabella segwenti:</p>
<p>Għall-ewwwel snin, ma kienx hemm promozzjoni diretta għall-Ewwel Diviżjoni. Minflok, ftit mill-aqwa timijiet tat-Tieni Diviżjoni, li kienu jinkludu wkoll lir-rebbieħ, kienu jilgħabu serje ta' partit kontra t-timijiet tal-qiegħ tal-Ewwel Diviżjoni. <ref target="https://mt.wikipedia.org/wiki/Birmingham_City_FC">Small Heath</ref>, ċampjin tat-Tieni Diviżjoni fl-1892–93, ma ngħatawx il-promozzjoni wara li tilfu l-partita ta' prova li kellhom kontra <ref target="https://mt.wikipedia.org/wiki/Manchester_United_FC">Newton Heath</ref>. Madanakollu, it-tieni klassifikat <ref target="https://mt.wikipedia.org/wiki/Sheffield_United_FC">Sheffield United</ref> għelbu lil <ref target="https://mt.wikipedia.org/wiki/Accrington_FC">Accrington</ref> biex saru l-ewwel tim li rebħu promozzjoni għall-Ewwel Diviżjoni. Dawn il-partiti ġew aboliti fl-1898 wara li sar magħruf li Burnley u Stoke kienu ftehmu biex il-partita ta' prova bejniethom tispiċċa pari ta' 0–0, li kienet tfisser promozzjoni għal Burnley u salvezza mir-relegazzjoni għal Stoke.</p>
<p>Ir-relegazzjoni għat-<ref target="https://mt.wikipedia.org/wiki/It-Tielet_Diviżjoni_tal-Football_League">Tielet Diviżjoni</ref> bdiet fi staġun qabel ma din tal-aħħar kienet għadha biss bdiet, hekk kif <ref target="https://mt.wikipedia.org/wiki/Grimsby_Town_FC">Grimsby Town</ref> (l-aħħar fl-1919–20) għamlu wisa' għal <ref target="https://mt.wikipedia.org/wiki/Cardiff_City_FC">Cardiff City</ref>, u ffurmaw it-Tielet Diviżjoni ma' klabbs tan-Nofsinhar. Għal staġuni suċċessivi, żewġ klabbs kienu relegati fit-<ref target="https://mt.wikipedia.org/wiki/It-Tielet_Diviżjoni_tat-Tramunatana_tal-Football_League">Tielet Diviżjoni tat-Tramunatana</ref> jew f'dik tan-<ref target="https://mt.wikipedia.org/wiki/It-Tielet_Diviżjoni_tan-Nofsinhar_tal-Football_League">Nofsinhar</ref> skont il-pożizzjoni ġeografika tagħhom. Meta t-Tielet Diviżjoni fl-1958–59 reġgħet ġiet magħquda, ir-relegazzjoni xorta baqgħet; it-tielet klabb beda jiġi relegat fl-1974.</p>
Ara wkoll
<list type="unordered"><item><ref target="https://mt.wikipedia.org/wiki/L-Ewwel_Diviżjoni_tal-Football_League">L-Ewwel Diviżjoni</ref></item>
<item><ref target="https://mt.wikipedia.org/wiki/It-Tielet_Diviżjoni_tal-Football_League">It-Tielet Diviżjoni</ref></item>
<item><ref target="https://mt.wikipedia.org/wiki/Ir-Raba'_Diviżjoni_tal-Football_League">Ir-Raba' Diviżjoni</ref></item>
<item><ref target="https://mt.wikipedia.org/wiki/Football_Conference">Football Conference</ref></item>
<item><ref target="https://mt.wikipedia.org/wiki/Premier_League">Premier League</ref></item>
<item><ref target="https://mt.wikipedia.org/wiki/Football_League">Football League</ref></item></list>
</text></body></html>