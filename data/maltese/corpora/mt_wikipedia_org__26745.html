<html><body><text id="wikipedia_mt_wikipedia_org__26745.html" ns="0" revid="267477" sourceurl="https://mt.wikipedia.org/wiki/Tabib" title="Tabib" type="wikipedia">Tabib<figure><caption>Dettall tal-pittura <hi rend="italic">It-tabib</hi> ta’ <ref target="https://mt.wikipedia.org/wiki/Luke_Fildes">Luke Fildes</ref></caption></figure>
<p><hi rend="bold">Tabib</hi> jew <hi rend="bold">prattikant mediku</hi> huwa professjonist li jipprattika l-<ref target="https://mt.wikipedia.org/wiki/Mediċina">mediċina</ref>, u xogħlu hu li jippromwovi u jissorvelja s-saħħa jew ifejjaq lill-pazjenti permezz tal-istudju, id-dijanjożi, il-pronjożi u t-trattament tal-mard, tal-feriti, u ta’ problemi fiżiċi u mentali oħra. It-tobba, fil-prattika tagħhom, jistgħu jiffukaw fuq ċertu kategoriji ta’ mard, tipi ta’ pazjenti, u metodi ta’ trattament—magħruf bħala speċjalizzazzjonijiet—jew jassumu r-responsabbiltà għall-għoti tal-kura medika kontinwa u komprensiva lill-individwi, lill-familji u lill-komunitajiet—magħrufa bħala prattika ġenerali.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-prattika medika tirrikjedi kemm għarfien dettaljat tad-dixxiplini akkademiċi, bħall-<ref target="https://mt.wikipedia.org/wiki/Anatomija">anatomija</ref> u l-<ref target="https://mt.wikipedia.org/wiki/Fiżjoloġija">fiżjoloġija</ref>, il-mard sottostanti u t-trattament tiegħu—ix-<ref target="https://mt.wikipedia.org/wiki/Xjenza"><hi rend="italic">xjenza</hi></ref> tal-mediċina—kif ukoll kompetenza deċenti fil-prattika applikata tagħha—<ref target="https://mt.wikipedia.org/wiki/L-Arti">l-arti</ref> u s-<ref target="https://mt.wikipedia.org/wiki/Sengħa">sengħa</ref> tal-mediċina.</p>
<p>Kemm ir-rwol tat-tabib kif ukoll it-tifsira tal-<ref target="https://mt.wikipedia.org/wiki/Professjoni">professjoni</ref> jvarjaw minn pajjiż għal ieħor madwar id-<ref target="https://mt.wikipedia.org/wiki/Id-Dinja">dinja</ref>. Il-lawriji u l-kwalifiki jvarjaw ferm, iżda hemm xi elementi komuni, bħall-etika medika li tirrikjedi li t-tobba jkollhom kunsiderazzjoni, kompassjoni u benevolenza għall-pazjenti tagħhom.</p>
Tifsiriet moderni
Speċjalista fil-mediċina interna
<p>Madwar id-dinja t-terminu tabib jirreferi għal speċjalista fil-mediċina interna jew waħda mill-bosta sottospeċjalitajiet tagħha (speċjalment meta mqabbel mal-<ref target="https://mt.wikipedia.org/wiki/Kirurġija">kirurġija</ref>). Din it-tifsira tagħti sens ta’ esperjenza fit-trattament bil-mediċini u l-medikamenti, iktar milli bil-proċeduri tal-kirurgi.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Bil-<ref target="https://mt.wikipedia.org/wiki/Lingwa_Ingliża">lingwa Ingliża</ref>, it-terminu “doctor” għal tabib għandu mill-inqas disa’ mitt sena: it-tobba u l-kirurgi darba kienu membriu ta’ professjonijiet separati, u tradizzjonalment kienu rivali.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p><ref target="https://mt.wikipedia.org/wiki/Enriku_VIII_tal-Ingilterra">Enriku VIII</ref> ta “liċenzja” (<hi rend="italic">charter</hi>) lill-Kulleġġ Irjali ta’ <ref target="https://mt.wikipedia.org/wiki/Londra">Londra</ref> fl-1518. Imbagħad fl-1540 ta liċenzja separata lill-Kumpanija tal-Barbiera-Kirurgi (predeċessur tal-Kulleġġ Irjali tal-Kirurgi). Fl-istess sena, il-monarka Ingliż stabbilixxa il-Professorat <hi rend="italic">Regius</hi> tal-Fiżiku fl-Università ta’ Cambridge.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-universitajiet iktar moderni x’aktarx li jiddeskrivu akkademiku bħala professur tal-mediċina interna. B’hekk, fis-seklu 16, <hi rend="italic">physic</hi> (fiżiku) x’aktarx li kienet tfisser bejn wieħed u ieħor l-istess bħall-mediċina interna kif nafuha llum.</p>
<p>Attwalment, tabib speċjalista fl-Istati Uniti jista’ jiġi deskritt bħala <hi rend="italic">internist</hi> (prattikant tal-mediċina interna). Fl-1996 intuża terminu ieħor, <hi rend="italic">hospitalist</hi>, biex jiddeskrivi l-ispeċjalisti tal-Istati Uniti fil-mediċina interna li jaħdmu l-iktar jew esklużivament fl-isptarijiet.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Dawn issa jirrappreżentaw madwar 19% tal-prattikanti mediċi ġenerali kollha tal-Istati Uniti li fil-pajjiżi li jitkellmu bl-Ingliż spiss huma magħrufa bħala <hi rend="italic">general physicians</hi>.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref></p>
<p>Dan l-użu, distint minn <ref target="https://mt.wikipedia.org/wiki/Kirurgu">kirurgu</ref>, huwa komuni fil-biċċa l-kbira tad-dinja, inkluż fir-Renju Unit u pajjiżi oħra tal-<ref target="https://mt.wikipedia.org/wiki/Commonwealth">Commonwealth</ref> (bħall-<ref target="https://mt.wikipedia.org/wiki/Awstralja">Awstralja</ref>, il-<ref target="https://mt.wikipedia.org/wiki/Bangladexx">Bangladexx</ref>, l-<ref target="https://mt.wikipedia.org/wiki/Indja">Indja</ref>, <ref target="https://mt.wikipedia.org/wiki/New_Zealand">New Zealand</ref>, il-<ref target="https://mt.wikipedia.org/wiki/Pakistan">Pakistan</ref>, l-<ref target="https://mt.wikipedia.org/wiki/Afrika_t'Isfel">Afrika t’Isfel</ref>, is-<ref target="https://mt.wikipedia.org/wiki/Sri_Lanka">Sri Lanka</ref>, u ż-<ref target="https://mt.wikipedia.org/wiki/Żimbabwe">Żimbabwe</ref>), kif ukoll f’postijiet varji bħall-<ref target="https://mt.wikipedia.org/wiki/Brażil">Brażil</ref>, Hong Kong, l-<ref target="https://mt.wikipedia.org/wiki/Indoneżja">Indoneżja</ref>, il-<ref target="https://mt.wikipedia.org/wiki/Ġappun">Ġappun</ref>, l-<ref target="https://mt.wikipedia.org/wiki/Repubblika_tal-Irlanda">Irlanda</ref>, u Taiwan.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref></p>
Nuqqas
<p>Ħafna mill-pajjiżi li għadhom qed jiżviluppaw, iżda mhux biss, spiss ikollhom problema ta’ nuqqas ta’ tobba. Fl-2015, l-Assoċjazzjoni tal-Kulleġġi Mediċi Amerikani wisset li l-<ref target="https://mt.wikipedia.org/wiki/Stati_Uniti">Istati Uniti</ref> kien se jkollha nuqqas ta’ tobba (saħansitra nuqqas ta’ 90,000 tabib) sal-2025.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
</text></body></html>