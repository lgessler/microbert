<html><body><text id="wikipedia_mt_wikipedia_org__16140.html" ns="0" revid="268707" sourceurl="https://mt.wikipedia.org/wiki/Alex_Ferguson" title="Alex Ferguson" type="wikipedia">Alex Ferguson
<p><hi rend="bold">Alexander Chapman Ferguson</hi>, magħruf aktar bħala <hi rend="bold">Sir Alex Ferguson</hi> (<ref target="https://mt.wikipedia.org/wiki/Glasgow">Glasgow</ref>, <ref target="https://mt.wikipedia.org/wiki/31_ta'_Diċembru">31 ta' Diċembru</ref> <ref target="https://mt.wikipedia.org/wiki/1941">1941</ref>) huwa eks-kowċ u plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Skozja">Skoċċiż</ref> li mexxa lil <ref target="https://mt.wikipedia.org/wiki/Manchester_United_FC">Manchester United</ref> bejn l-1986 u l-2013. Iż-żmien tiegħu mal-klabb wasslu biex Ferguson jiġi meqjus bħala wieħed mill-aktar kowċis ammirati u rispettati fl-istorja tal-logħba.</p>
<p>Hu hu l-aktar kowċ li serva lill-klabb fl-istorja, fejn ħa dan ir-rekord mingħand <ref target="https://mt.wikipedia.org/wiki/Matt_Busby">Sir Matt Busby</ref> nhar id-19 ta' Diċembru 2010, fejn eventwalment kompla iktar minn 26 sena u nofs fit-tmun tal-klabb. Fl-1999 ġie nominat bħala <ref target="https://mt.wikipedia.org/wiki/Ordni_tal-Imperu_Brittaniku">kavallier</ref> għas-servizzi tiegħu favur il-logħba tal-futbol.</p>
<p>Nhar it-8 ta' Mejju 2013, Ferguson ħabbar l-intenzjonijiet tiegħu li jirtira fi tmiem l-istaġun.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fis-26 sena mal-klabb hu rebaħ 38 trofew, fosthom 13-il <ref target="https://mt.wikipedia.org/wiki/Premier_League">Premier League</ref> u żewġ titli tal-<ref target="https://mt.wikipedia.org/wiki/UEFA_Champions_League">UEFA Champions League</ref>.</p>
Bijografija
<p>Imwieled lil Alexander Beaton Ferguson u lil Elizabeth Hardie, Ferguson kien ġej minn familja ta' ħaddiema. Hu twieled ġod-dar ta' nanntu f'<ref target="https://mt.wikipedia.org/wiki/Govan">Govan</ref>, nhar il-31 ta' Diċemru 1941, però trabba f'dar fil-kera mal-ġenituri tiegħu u ma' ħuh iż-żgħir Martin.</p>
Karriera
Futboler
<p>Il-karriera ta' Ferguson bħala futboler bdiet ma' <ref target="https://mt.wikipedia.org/wiki/Queen's_Park_FC">Queen's Park</ref> fejn iddebutta bħala attakkant ta' sittax-il sena. Minkejja li ddeskriva din l-ewwel logħba tiegħu bħala "inkubu"<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> hu xorta waħda skorja l-uniku gowl ta' Queen's Park fit-telfa ta' 2–1 kontra Stranraer. Minħabba li Queen's Park ma kienx tim professjonali hu kien jaħdem ukoll fit-tarzna ta' Clyde.</p>
<p>Minkejja li skorja 20 gowl f'31 logħba, xorta waħda ma setax iżomm post fiss mal-ewwel ħdax u fl-1960 ingħaqad ma' <ref target="https://mt.wikipedia.org/wiki/St._Johnstone_FC">St. Johnstone</ref>. Il-vena ta' gowls li kien fiha baqgħet sejra mal-klabb il-ġdid, però xorta waħda baqa' nieqes minn logħob regulari u talab għal numru ta' drabi li jiġi ċedut. Fis-sajf tal-1964 hu ingħaqad ma' <ref target="https://mt.wikipedia.org/wiki/Dunfermline_FC">Dunfermline</ref> fejn sar futboler professjonali.</p>
<p>Fl-ewwel staġun tiegħu, Dunfermline kienu fost l-isfidanti ewlenin tal-<ref target="https://mt.wikipedia.org/wiki/Scottish_Premier_League">kampjonat Skoċċiż</ref> u waslu sal-finali tat-<ref target="https://mt.wikipedia.org/wiki/Scottish_Cup">Tazza Skoċċiża</ref>, però Ferguson ma ntgħażilx biex jigħlab wara prestazzjoni deludenti fil-konfront mill-kampjonat kontra St. Johnstone. Dunfermline tilfu l-finali 3–2 kontra <ref target="https://mt.wikipedia.org/wiki/Celtic_FC">Celtic</ref>, u naqsu li jirbħu l-kampjonat b'punt. L-istaġun 1965–66 ra lil Ferguson jiskorja 45 gowl f'51 logħba, fejn flimkien ma' Joe McBride ta' Celtic kien l-aqwa skorer tal-kampjonat b'31 gowl.</p>
<p>Wara ngħaqad ma' <ref target="https://mt.wikipedia.org/wiki/Rangers_FC">Rangers</ref> għas-somma rekord ta' £65,000. Fil-finali tat-Tazza Skoċċiża 1969, hu ngħata t-tort għal gowl li laqqtu wara li kien skjerat li jimmarka lill-kaptan ta' Celtic, <ref target="https://mt.wikipedia.org/wiki/Billy_McNeill">Billy McNeill</ref>. Skont ħuh, Ferguson kien rema l-midalja tat-telliefa bid-dispjaċir li kellu. Finalment ħalla l-klabb biex ingħaqad ma' <ref target="https://mt.wikipedia.org/wiki/Falkirk_FC">Falkirk</ref>, minkejja interess qawwi minn <ref target="https://mt.wikipedia.org/wiki/Nottingham_Forest_FC">Nottingham Forest</ref> (trasferiment li sfaxxa minħabba li l-mara tiegħu ma kinitx interessata li tmur tgħix l-Ingilterra). Hemmhekk hu ġie promoss fi rwol ta' plejer-kowċ, rwol li baqa' jżomm sal-wasla ta' John Prentice bħala kowċ li neħħa din ir-responsabbilità minn Ferguson. Ir-reazzjoni ta' Ferguson kienet rikjesta għal trasferiment, u finalment ingħaqad ma' <ref target="https://mt.wikipedia.org/wiki/Ayr_United_FC">Ayr United</ref> sakemm temm il-karriera tiegħu ma' dan l-istess klabb fl-1974.</p>
Kowċ
Il-bidu
<p>F'Ġunju tal-1974, Ferguson ġie maħtur bħala kowċ ta' <ref target="https://mt.wikipedia.org/wiki/East_Stirlingshire_FC">East Stirlingshire</ref> fl-età ta' 32 sena. Dan ma kienx xogħol fiss fejn kien jingħata paga ta' £40 fil-ġimgħa. Ma' dan il-klabb kabbar reputazzjoni ta' persuna dixxiplinarja u r-riżultati tat-tim tjiebu b'mod konsiderevoli.</p>
<p>F'Ottubru ta' wara, Ferguson ġie mistieden biex iħarreġ lil <ref target="https://mt.wikipedia.org/wiki/St._Mirren_FC">St. Mirren</ref>. Minkejja li dawn tal-aħħar kienu jinsabu wara East Stirlingshire fil-kampjonat, dawn kienu klabb ikbar u Ferguson iddeċieda li jieħu x-xogħol ta' kowċ ta' St. Mirren. Ferguson għamel erba' snin (1974–1978) mat-tim mill-Punent tal-Iskozja. Hu ttrasforma t-tim minn wieħed li jimmilta f'nofs it-<ref target="https://mt.wikipedia.org/wiki/Scottish_Second_Division">Tieni Diviżjoni</ref> għal ċampjins tal-<ref target="https://mt.wikipedia.org/wiki/Scottish_First_Division">Ewwel Diviżjoni</ref> fl-1977, bi skwadra li l-età medja kienet biss ta' 19-il sena. St. Mirren saru l-ewwel klabb li taw ir-riżenja lil Ferguson, fejn minkejja li ressaqhom quddiem it-tribunal għal tkeċċija inġusta hu tilef il-każ. Matul il-kawża, ċ-ċermen ta' St. Mirren, Willie Todd, kien stqarr li Ferguson "m'għandux abilitajiet ta' ikkowċjar".</p>
Aberdeen
<p>Ferguson ingħaqad ma' <ref target="https://mt.wikipedia.org/wiki/Aberdeen_FC">Aberdeen</ref> f'Ġunju tal-1978. Minkejja li Aberdeen kienu wieħed mill-akbar klabbs fl-Iskozja, huma rebħu l-kampjonat darba biss, fl-1955 taħt <ref target="https://mt.wikipedia.org/wiki/Dave_Halliday">Dave Halliday</ref>. It-tim kien jinsab f'vena tajba fejn kien imbattibbli fil-kampjonat minn Diċembru wara li kien spiċċa t-tieni fil-kampjonat fl-istaġun preċedenti. Minħabba l-età ta' Ferguson, hu bata' biex jirbaħ ir-rispett ta' ċerti plejers. L-istaġun ftit li xejn poġġa tbissim fuq il-ħluq hekk kif Aberdeen laħqu s-semifinali tat-<ref target="https://mt.wikipedia.org/wiki/Scottish_Cup">Tazza Skoċċiża</ref> u l-finali tal-<ref target="https://mt.wikipedia.org/wiki/Scottish_League_Cup">League Cup Skoċċiża</ref> (li tilfuhom it-tnejn li huma) u spiċċaw ir-raba' fil-kampjonat.</p>
<p>Aberdeen tilfu wkoll il-finali tal-League Cup 1979–80, din id-darba kontra <ref target="https://mt.wikipedia.org/wiki/Dundee_United_FC">Dundee United</ref>, fejn Ferguson ħa t-tort hu għat-telfa, fejn stqarr li kellu jagħmel tibdiliet fit-tim għar-ripetizzjoni tal-finali.</p>
<p>Aberdeen bdew l-istaġun ħażin, però l-forma tagħhom qalbet drastikament fil-bidu tas-sena l-ġdida u rebħu l-kampjonat b'rebħa ta' 5–0 fl-aħħar ġurnata. Din kienet l-ewwel darba fi ħmistax-il sena li l-kampjonat ma ntrebaħx minn Rangers jew Celtic. Grazzi għal din ir-rebħa Ferguson ħass li kien kiseb ir-rispett tal-plejer: "Din kienet il-kisba li għaqqditna. Finalment kelli l-plejers jemmnu fija".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-karattru dixxiplinarju baqa' xorta waħda evidenti, u l-plejers kienu laqqmuh bħala <hi rend="italic">Furious Fergie</hi>. It-tim baqa' jimpressjona u rebaħ it-Tazza Skoċċiża fl-1982. Ferguson ġie offrut il-post ta' kowċ ma' <ref target="https://mt.wikipedia.org/wiki/Wolverhampton_Wanderers_FC">Wolves</ref>, imma rrifjuta hekk kif ħass li Wolves kienu jinsabu fil-problemi u "l-ambizzjonijiet [tiegħu] ma' Aberdeen kienu għadhom lanqas nofshom sodisfatti".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ferguson mexxa lit-tim ta' Aberdeen għal iktar suċċessi fl-istaġun suċċessiv. Grazzi għar-rebħa preċedenti tat-Tazza Skoċċiża huma kkwalifikaw għat-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref>, u rnexxielhom jeliminaw lil <ref target="https://mt.wikipedia.org/wiki/FC_Bayern_Munich">Bayern Munich</ref>, li fir-rawnd ta' qabel kien għelbu lil <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> 4–1. Aberdeen sa waslu sal-finali u fil-11 ta' Mejju, 1983, ikkontestaw il-finali kontra <ref target="https://mt.wikipedia.org/wiki/Real_Madrid_CF">Real Madrid</ref> fejn rebħuha 2–1. Aberdeen saru t-tielet tim Skoċċiż (u l-aħħar wieħed, s'issa) li rebħu tazza Ewropea. Aberdeen komplew sejrin tajjeb fil-kampjonat u żammew it-Tazza Skoċċiża b'rebħa fuq Rangers 1–0, minkejja li Ferguson ftit li xejn kien kuntent bil-prestazzjoni, fejn iddeskriviha l-logħba tal-plejers bħala "prestazzjoni vergonjuża" (kumment li aktar tard irtira).</p>
<p>Wara bidu fqir fl-istaġun 1983–84, il-forma tat-tim tjiebet u huma rebħu l-kampjonat u għal darb'oħra rebħu t-Tazza Skoċċiża. Fl-1984, Ferguson ġie onorat bl-<ref target="https://mt.wikipedia.org/wiki/Ordni_tal-Imperu_Brittaniku">OBE</ref>,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u rċieva numru ta' offerti biex jikkowċja diversi timijiet. Fl-istaġun 1984–85 żammew it-titlu tal-kampjonat f'idejhom, imma kellhom jikkuntentaw bir-raba' post fl-1985–86 minkejja li rebħu ż-żewġ tazzi domestiċi. Ferguson ġie maħtur fil-bord tad-diretturi tal-klabb kmieni fl-1986, imma f'April ta' wara hu qal liċ-ċermen Dick Donald li kien intiż li jitlaq fis-sajf.</p>
<p>Ferguson kien parti mill-istaff tekniku tat-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">tim nazzjonali Skoċċiż</ref> matul il-fażi ta' kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_1986">Tazza tad-Dinja 1986</ref>, imma l-kowċ Jock Stein kellu kollass u miet fl-10 ta' Settrmbru, 1985. Ferguson mill-ewwel ħa f'idejh it-tim Skoċċiż matul it-Tazza tad-Dinja.</p>
<p>Matul dan iż-żmien, Tottenham Hotspur offrew lil Ferguson iċ-ċans li jieħu post Peter Shreeves bħala kowċ, imma rrifjuta u minflok postu ħadu <ref target="https://mt.wikipedia.org/wiki/David_Pleat">David Pleat</ref>. Offerta oħra waslet mingħand Arsenal, però għal darb'oħra rrifjuta u l-konnazzjonali <ref target="https://mt.wikipedia.org/wiki/George_Graham_(futboler)">George Graham</ref> ħa din il-kariga.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Dak is-sajf, kien hemm xniegħat li hu kien se jieħu post <ref target="https://mt.wikipedia.org/wiki/Ron_Atkinson">Ron Atkinson</ref> ma' <ref target="https://mt.wikipedia.org/wiki/Manchester_United_FC">Manchester United</ref>, li kienu għadhom kif waqgħu fir-raba' post fl-ogħla diviżjoni Ingliż. Minkejja li Ferguson baqa' ma' Aberdeen matul is-sajf, eventwalment ingħaqad ma' Manchester United meta Atkinson ġie mkeċċi f'Novembru 1986.</p>
Manchester United
L-ewwel snin
<p>Ferguson ġie maħtur kowċ f'Old Trafford fis-6 ta' Novembru, 1986. Għall-bidu kien inkwetat bil-fatt li ħafna plejers, bħal <ref target="https://mt.wikipedia.org/wiki/Norman_Whiteside">Norman Whiteside</ref>, <ref target="https://mt.wikipedia.org/wiki/Paul_McGrath">Paul McGrath</ref> u <ref target="https://mt.wikipedia.org/wiki/Bryan_Robson">Bryan Robson</ref> kienu qed jixorbu ħafna u kien "depress" bil-livell atletiku tagħhom, imma rnexxielu jnissel sens ta' dixxiplina qalb il-plejers u United qabżu fil-klassifika biex spiċċaw fil-ħdax-il post, wara li kienu fil-21 post (ta' qabel tal-aħħar) meta ħa lit-tim f'idejh.</p>
<p>L-ewwel logħba tiegħu kienet telfa ta' 2–0 kontra <ref target="https://mt.wikipedia.org/wiki/Oxford_United_FC">Oxford United</ref> fit-8 ta' Novembru, segwita minn pari ta' mingħajr gowls kontra t-tim promoss ta' <ref target="https://mt.wikipedia.org/wiki/Norwich_City_FC">Norwich City</ref>, u l-ewwel rebħa waslet fit-22 ta' Novembru, 1–0 kontra <ref target="https://mt.wikipedia.org/wiki/Queens_Park_Rangers_FC">QPR</ref>. Ir-riżultati bdew imorru għall-aħjar u kien jidher biċ-ċar li United kienu fit-triq t-tajba. L-istaġun ta' wara spiċċaw il-kampjonat fil-ħdax-il post.</p>
<p>Ferguson sofra minn traġedja personali tliet ġimgħat biss wara l-ħatra tiegħu bil-mewt ta' ommu Elizabeth kawża ta' kanċer fil-pulmun fl-età ta' 64 sena.</p>
<p>Minn Aberdeen, Ferguson ġab lil <ref target="https://mt.wikipedia.org/wiki/Archie_Knox">Archie Knox</ref> bħala l-assistent tiegħu (Knox kopra l-istess rwol meta Ferguson kien ma' Aberdeen). Fl-istaġun 1987–88, Ferguson xtara numru ta' plejers fosthom <ref target="https://mt.wikipedia.org/wiki/Steve_Bruce">Steve Bruce</ref>, <ref target="https://mt.wikipedia.org/wiki/Viv_Anderson">Viv Anderson</ref>, <ref target="https://mt.wikipedia.org/wiki/Brian_McClair">Brian McClair</ref> u <ref target="https://mt.wikipedia.org/wiki/Jim_Leighton">Jim Leighton</ref>. Il-plejers il-ġodda għenu mhux ftit lil United jispiċċaw fit-tieni post, disa' punti taħt ir-rivali <ref target="https://mt.wikipedia.org/wiki/Liverpool_FC">Liverpool</ref>.</p>
<p>Il-United kienu mistennija li jmorru tajjeb meta Mark Hughes irritorna lura mal-klabb wara sentejn, imma l-istaġun 1988–89 kien wieħed diżappuntanti, bil-ħdax-il post fil-kampjonat u eliminazzjoni fis-sitt rawnd fl-FA Cup. Wara bidu bil-mod li rahom imorru disa' partiti mingħajr rebħa bejn Ottubru u Novembru, it-tim irkupra u kien jinsab fit-tielet post u qalb il-ġlieda għar-rebħ tat-titlu f'nofs Frar. Madanakollu, serje ta' riżultati negattivi fl-aħħar kwart tal-istaġun rahom jinżlu f'nofs il-klassifika.</p>
<p>Għall-<ref target="https://mt.wikipedia.org/wiki/First_Division_1989–90">istaġun 1989–90</ref>, Ferguson tejjeb l-iskwadra billi ħallas somom kbar ta' flus għall-midfilders <ref target="https://mt.wikipedia.org/wiki/Neil_Webb">Neil Webb</ref>, <ref target="https://mt.wikipedia.org/wiki/Mike_Phelan">Mike Phelan</ref> u <ref target="https://mt.wikipedia.org/wiki/Paul_Ince">Paul Ince</ref>, u kif ukoll id-difensur <ref target="https://mt.wikipedia.org/wiki/Gary_Pallister">Gary Pallister</ref> u l-ġwejnħa <ref target="https://mt.wikipedia.org/wiki/Danny_Wallace_(futboler)">Danny Wallace</ref>. L-istaġun beda tajjeb b'rebħa ta' 4–1 kontra d-difensuri tat-titlu <ref target="https://mt.wikipedia.org/wiki/Arsenal_FC">Arsenal</ref>, imma r-riżultati bdew jiddiżappuntaw. F'Settembru, il-United sofrew telfa umiljanti ta' 5–1 barra minn darhom kontra r-rivali eterni <ref target="https://mt.wikipedia.org/wiki/Manchester_City_FC">Manchester City</ref>. Wara din, u serje ta' sitt telfiet u żewġ pari fi tmien partiti, il-partitarji bdew juru l-iskuntentizza tagħhom u bdew jitolbu għat-tkeċċija tiegħu.</p>
<p>Madanakollu, Ferguson iktar tard żvela li l-bord tad-diretturi assigurawh li ma kienux qed jikkunsidraw li jneħħuh minn postu. Minkejja li kienu diżappuntati bin-nuqqas ta' suċċess fil-kampjonat, huma fehmu r-raġunijiet wara r-riżultati deludenti (fosthom l-assenza ta' plejers importanti minħabba problemi fiżiċi) u kienu kuntenti bil-mod kif Ferguson reġa' organizza l-klabb.</p>
<p>Wara seba' partiti mingħajr rebħa, Manchester United ġew magħżula biex jaffrontaw lil <ref target="https://mt.wikipedia.org/wiki/Nottingham_Forest_FC">Nottingham Forest</ref> fit-tielet rawnd tal-FA Cup. Forest kienu qed jigħabu tajjeb dak l-istaġun u kienu fi triqithom lejn ir-rebħ tal-League Cup għat-tieni sena infila, u kien mistenni li United jitilfu b'Ferguson jiġi mkeċċi. Madanakollu, United rebħu 1–0 grazzi għal gowl ta' <ref target="https://mt.wikipedia.org/wiki/Mark_Robins">Mark Robins</ref> u suċċessivament waslu sal-finali. Din ir-rebħa hija deskritta minn ħafna bħala l-partita li salvat il-post ta' Ferguson f'Old Trafford, minkejja li dan l-għajdut ġie negat numru ta' drabi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> United rebħu l-finali kontra <ref target="https://mt.wikipedia.org/wiki/Crystal_Palace_FC">Crystal Palace</ref>, fejn taw lil Ferguson l-ewwel trofew bħala kowċ ta' Manchester United.</p>
L-ewwel kampjonat
<p>Minkejja li l-prestazzjoni tat-tim tjiebet matul l-<ref target="https://mt.wikipedia.org/wiki/First_Division_1990–91">istaġun 1990–91</ref>, it-tim kien xorta waħda mhux konsistenti u spiċċa fis-sitt post. Riżultat pożittiv għal dak l-istaġun kienet ir-rebħa ta' 6–2 fuq <ref target="https://mt.wikipedia.org/wiki/Arsenal_FC">Arsenal</ref> ġewwa <ref target="https://mt.wikipedia.org/wiki/Highbury">Highbury</ref>, però kien hemm ukoll it-telfa kbira ta' 4–0 kontra <ref target="https://mt.wikipedia.org/wiki/Liverpool_FC">Liverpool</ref> f'Anfield u t-telfa ta' 2–0 kontra <ref target="https://mt.wikipedia.org/wiki/Everton_FC">Everton</ref> fil-bidu ta' Marzu (partita li mmarkat id-debutt għal tfajjel ta' sbatax-il sena bl-isem ta' <ref target="https://mt.wikipedia.org/wiki/Ryan_Giggs">Ryan Giggs</ref>).</p>
<p>Anke wara r-rebħ tal-FA Cup fl-istaġun preċedenti, kien hemm xorta waħda d-dubji fuq l-abbilitajiet ta' Ferguson li jirnexxi fejn kowċis oħrajn wara Busby fallew – dak li jirbħu l-kampjonat. Huma kienu finalisti telliefa tal-League Cup, wara li tilfu 1–0 kontra <ref target="https://mt.wikipedia.org/wiki/Sheffield_Wednesday_FC">Sheffield Wednesday</ref>. Huma waslu wkoll sal-finali tat-<ref target="https://mt.wikipedia.org/wiki/Tazza_tat-Tazez_Ewropej_1990–91">Tazza tat-Tazez Ewropej</ref> u għelbu liċ-ċampjins Spanjoli <ref target="https://mt.wikipedia.org/wiki/FC_Barcelona">Barcelona</ref> 2–1. Wara din il-logħba, Ferguson kien wiegħed li l-istaġun segwenti kien se jġib it-titlu tal-kampjonat Old Trafford.</p>
<p>Fl-1991, l-assistent ta' Ferguson Archie Knox telaq biex ingħaqad bħala assistent għal <ref target="https://mt.wikipedia.org/wiki/Walter_Smith">Walter Smith</ref> ma' <ref target="https://mt.wikipedia.org/wiki/Rangers_FC">Rangers</ref>. Postu ħadu l-kowċ tat-tim taż-żgħar <ref target="https://mt.wikipedia.org/wiki/Brian_Kidd">Brian Kidd</ref>. Ferguson kiseb ukoll il-firma tal-gowlkiper <ref target="https://mt.wikipedia.org/wiki/Peter_Schmeichel">Peter Schmeichel</ref> u d-difensur <ref target="https://mt.wikipedia.org/wiki/Paul_Parker">Paul Parker</ref>. Qabel l-istaġun kien hemm ukoll stennija għall-andament taż-żgħażugħ Ryan Giggs, li kien diġà lagħab darbtejn u skorja darba fl-istaġun 1990–91, u kif ukoll għal żgħażugħ ieħor, Lee Sharpe, li minkejja l-età tenera tagħhom kienu waqqfu lil Ferguson milli jfittex fis-suq għal sostitut adegwat għad-diżappuntati Danny Wallace. It-tisħieħ tal-iskwadra tkompla bl-akkwist tal-Ukren <ref target="https://mt.wikipedia.org/wiki/Andrei_Kanchelskis">Andrei Kanchelskis</ref> fuq il-faxxa leminija.</p>
<p>Madanakollu, l-istaġun 1991–92 ma mexiex skont il-pjanijiet. United rebħu l-<ref target="https://mt.wikipedia.org/wiki/Football_League_Cup">League Cup</ref> u s-<ref target="https://mt.wikipedia.org/wiki/UEFA_Super_Cup">Super Cup</ref> għall-ewwel darba, imma tilfu l-kampjonat għad-danni tar-rivali <ref target="https://mt.wikipedia.org/wiki/Leeds_United_AFC">Leeds United</ref> wara li għal biċċa l-kbira tal-istaġun kienu qegħdin jiggwidawh. Nuqqas ta' gowls u telfien ta' punti kontra timijiet li magħhom kienu mistennija li jirbħu matul it-tieni nofs tal-kampanja kienu biżżejjed biex United jitilfu t-titlu.</p>
<p>Lejn il-bidu tal-istaġun segwenti, Ferguson kien qiegħed ifittex attakkant ġdid. Għall-bidu prova jikseb il-firma ta' <ref target="https://mt.wikipedia.org/wiki/Alan_Shearer">Alan Shearer</ref> minn <ref target="https://mt.wikipedia.org/wiki/Southampton_FC">Southampton</ref>, però tilef il-ġlieda ma' <ref target="https://mt.wikipedia.org/wiki/Blackburn_Rovers_FC">Blackburn Rovers</ref>. Fl-aħħar, hu ħallas £1 miljun għall-attakkant ta' <ref target="https://mt.wikipedia.org/wiki/Cambridge_United_FC">Cambridge United</ref> <ref target="https://mt.wikipedia.org/wiki/Dion_Dublin">Dion Dublin</ref>, li kellu jkun l-uniku akkwist tiegħu.</p>
<p>Wara bidu bil-mod fl-<ref target="https://mt.wikipedia.org/wiki/Premier_League_1992–93">istaġun 1992–93</ref>, fejn United kienu l-10 post sal-bidu ta' Novembru, kien qiegħed jidher li t-tim kien għal darb'oħra se jiddeludi. Madanakollu, l-akkwist tal-attakkant Franċiż <ref target="https://mt.wikipedia.org/wiki/Eric_Cantona">Eric Cantona</ref> minn Leeds United għas-somma ta' £1.2 miljun, ta nifs ġdid lill-futur ta' Manchester United. Cantona ifforma koppja b'saħħitha ma' Mark Hughes u wassal lill-klabb sal-quċċata tal-klassifika, biex b'hekk temmew is-26 sena ta' stennija biex jirbħu l-kampjonat, u saru wkoll l-ewwel klabb rebbieħ tal-<ref target="https://mt.wikipedia.org/wiki/Premier_League">Premier League</ref>. United spiċċaw b'10 punti vantaġġ fuq <ref target="https://mt.wikipedia.org/wiki/Aston_Villa_FC">Aston Villa</ref>, u Ferguson ġie vvutat bħala l-Kowċ tas-Sena.</p>
Żewġ doppjetti
<p>L-<ref target="https://mt.wikipedia.org/wiki/Premier_League_1993–94">istaġun 1993–94</ref> ġab iktar suċċessi. Ferguson xtara lill-midfilder ta' 22 snin <ref target="https://mt.wikipedia.org/wiki/Roy_Keane">Roy Keane</ref> minn Nottingham Forest għas-somma rekord ta' £3.75 miljun bħala sostitut għal <ref target="https://mt.wikipedia.org/wiki/Bryan_Robson">Bryan Robson</ref>, li kien riesaq lejn tmiem il-karriera tiegħu. Il-United iggwidaw il-kampjonat mill-bidu sal-aħħar, b'Cantona jispiċċa l-aqwa skorer b'25 gowl f'kull kompetizzjoni minkejja li kien imkeċċi darbtejn fi spazju ta' ħamest ijiem f'Marzu tal-1994. United avvanzaw ukoll sal-finali tal-League Cup imma tilfu 3–1 kontra Aston Villa. Fil-finali tal-FA Cup, Manchester United rebħu bl-iskor kbir ta' 4–0 lit-tim ta' <ref target="https://mt.wikipedia.org/wiki/Chelsea_FC">Chelsea</ref> u taw lil Ferguson it-tieni doppjetta tiegħu ta' trofej, wara dik merbuħa ma' Aberdeen lura fl-1984–85.</p>
<p>Fl-aħħar tal-istaġun, Ferguson iffirma lil <ref target="https://mt.wikipedia.org/wiki/David_May">David May</ref> għas-somma ta' £1.2 miljun minn Blackburn. Il-kampanja 1994–95 kellu jkun iktar diffiċli għal Ferguson. Cantona attakka lil partitarju ta' <ref target="https://mt.wikipedia.org/wiki/Crystal_Palace_FC">Crystal Palace</ref> waqt konfront f'<ref target="https://mt.wikipedia.org/wiki/Selhurst_Park">Selhurst Park</ref>, u kien jidher li kien se jħalli l-futbol Ingliż. Sospensjoni ta' tmien xhur rat lil Cantona jitlef l-aħħar erba' xhur tal-istaġun. Fuq nota pożittiva, United ħallsu s-somma rekord ta' £7 miljun għall-attakkant prolifiku ta' <ref target="https://mt.wikipedia.org/wiki/Newcastle_United_FC">Newcastle</ref>, <ref target="https://mt.wikipedia.org/wiki/Andy_Cole">Andy Cole</ref>, biż-żgħażugħ <ref target="https://mt.wikipedia.org/wiki/Keith_Gillespie">Keith Gillespie</ref> jimxi n-naħa l-oħra. Dan l-istaġun ra wkoll liż-żgħażagħ <ref target="https://mt.wikipedia.org/wiki/Gary_Neville">Gary Neville</ref>, <ref target="https://mt.wikipedia.org/wiki/Nicky_Butt">Nicky Butt</ref> u <ref target="https://mt.wikipedia.org/wiki/Paul_Scholes">Paul Scholes</ref> jiġu nvoluti f'diversi logħbiet fejn ċerti assi tal-iskwadra kienu neqsin.</p>
<p>Madanakollu, it-titlu tal-kampjonat ma baqax Old Trafford wara li fl-aħħar ġurnata ġabu biss pari ta' 1–1 kontra <ref target="https://mt.wikipedia.org/wiki/West_Ham_United_FC">West Ham United</ref> meta rebħa kienet tagħtihom it-tielet titlu konsekuttiv. United tilfu wkoll il-finali tal-FA Cup bl-iskor ta' 1–0 kontra <ref target="https://mt.wikipedia.org/wiki/Everton_FC">Everton</ref>.</p>
<p>Ferguson ġie kkritikat fis-sajf tal-1995 meta tliet pedini tal-iskwadra tħallew jitilqu bl-ebda sostituti adegwati ma jinstabu. L-ewwel <ref target="https://mt.wikipedia.org/wiki/Paul_Ince">Paul Ince</ref> issieħeb ma' <ref target="https://mt.wikipedia.org/wiki/FC_Internazionale_Milano">Inter Milan</ref> tal-Italja għas-somma ta' £7.5 miljun, <ref target="https://mt.wikipedia.org/wiki/Mark_Hughes">Mark Hughes</ref> ġie mixtri minn Chelsea għal £1.5 miljun, u <ref target="https://mt.wikipedia.org/wiki/Andrei_Kanchelskis">Andrei Kanchelskis</ref> ġie mibjugħ lil Everton. Minkejja li kien hemm għajdut li l-United kienu interessati li jakkwistaw numru ta' plejers bħal <ref target="https://mt.wikipedia.org/wiki/Darren_Anderton">Darren Anderton</ref>, <ref target="https://mt.wikipedia.org/wiki/Marc_Overmars">Marc Overmars</ref> u anki <ref target="https://mt.wikipedia.org/wiki/Roberto_Baggio">Roberto Baggio</ref>, il-bidu tal-<ref target="https://mt.wikipedia.org/wiki/Premier_League_1995–96">istaġun 1995–96</ref> ma ġie immarkat bl-ebda akkwist. Kien mifhum li Ferguson kien lest li jagħti ċ-ċans liż-żgħażagħ jimpressjonaw mal-ewwel tim. Dawn iż-żgħażagħ, li aktar tard saru magħrufa bħala "<hi rend="italic">Fergie's Fledglings</hi>", kienu jinkludu lil <ref target="https://mt.wikipedia.org/wiki/Gary_Neville">Gary Neville</ref>, <ref target="https://mt.wikipedia.org/wiki/Phil_Neville">Phil Neville</ref>, <ref target="https://mt.wikipedia.org/wiki/David_Beckham">David Beckham</ref>, <ref target="https://mt.wikipedia.org/wiki/Paul_Scholes">Paul Scholes</ref> u <ref target="https://mt.wikipedia.org/wiki/Nicky_Butt">Nicky Butt</ref>. </p>
<p>Meta United tilfu l-ewwel logħba tal-<ref target="https://mt.wikipedia.org/wiki/Premier_League_1995–96">istaġun 1995–96</ref>, 3–1 kontra <ref target="https://mt.wikipedia.org/wiki/Aston_Villa_FC">Aston Villa</ref>, l-istampa mal-ewwel ikkritikat lil Ferguson minħabba li l-iskwadra tiegħu kellha wisq plejer żgħar ta' bla esperjenza. Il-ġurnalist <ref target="https://mt.wikipedia.org/wiki/Alan_Hansen">Alan Hansen</ref> sa kien wasal biex stqarr li "ma tista' tirbaħ xejn bit-tfal".<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Madanakollu, il-plejers żgħażagħ impressjonaw u United rebħu l-ħames partiti ta' wara. Ir-ritorn ta' Cantona mis-sospensjoni kien inċentiv, imma sal-<ref target="https://mt.wikipedia.org/wiki/Milied">Milied</ref> tal-1995 kienu jinsabu 10 punti taħt Newcastle United. Rebħa ta' 2–0 kontra t-<hi rend="italic">Tynesiders</hi> fis-27 ta' Diċembru, naqqset id-distakk għal seba' punti u rebħa oħra kontra <ref target="https://mt.wikipedia.org/wiki/Queens_Park_Rangers_FC">QPR</ref> reġgħet naqqset id-distakk għal erba' punti. Però, telfa ta' 4–1 kontra <ref target="https://mt.wikipedia.org/wiki/Tottenham_Hotspur_FC">Tottenham</ref> nhar l-Ewwel tas-Sena 1996 u pari ta' mingħajr gowls kontra Aston Villa wassal għall-<hi rend="italic">Magpies</hi> biex jerġgħu jwessgħu d-distakk u kien jidher biċ-ċert li t-titlu kien sejjer lejn Newcastle. Serje ta' riżultati pożittivi minn nofs Jannar 1996 ra d-distakk jonqos, u meta United rebħu 1–0 fl-4 ta' Marzu barra minn darhom kontra Newcastle United, id-distakk spiċċa biss ta' punt.</p>
<p>Wara din ir-rebħa, United laħqu l-quċċata tal-klassifika grazzi wkoll għall-forma negattiva ta' Newcastle li baqgħu jitilfu punti f'logħbiet kruċjali. Is-suċċess fil-Premier League ġie ikkonfermat fl-aħħar ġurnata, meta għelbu lil tim ta' <ref target="https://mt.wikipedia.org/wiki/Middlesbrough_FC">Middlesbrough</ref> ikkowċjat mill-kaptan veteran tal-United <ref target="https://mt.wikipedia.org/wiki/Bryan_Robson">Bryan Robson</ref>, f'logħba li ntemmet 3–0.</p>
<p>Huma lagħbu kontra Liverpool fil-finali tal-FA Cup ta' dik is-sena, fejn rebħu 1–0 grazzi għal gowl ta' Cantona. B'hekk, Manchester United saru l-ewwel tim Ingliż li rrepetew is-suċċess tad-doppjetta tal-kampjonat u l-FA Cup.</p>
<p>L-<ref target="https://mt.wikipedia.org/wiki/Premier_League_1996–97">istaġun 1996–97</ref>, Ferguson mexxa lil Manchester United għar-rebħ tarraba' titlu tal-Premier League f'ħames staġuni. Fil-ħarifa softew tliet telfiet konsekuttivi fejn sofrew 13-il gowl fil-passiv. B'sorpriża, huma tilfu woll ir-rekord ta' imbattibilità fl-Ewropa li kien ilu għal 40 sena kontra t-Torok ta' <ref target="https://mt.wikipedia.org/wiki/Fenerbahçe_SK">Fenerbahçe</ref>. Imma xorta waħda waslu sas-semifinali taċ-Champions League, però ġew eliminati minn <ref target="https://mt.wikipedia.org/wiki/Borussia_Dortmund">Borussia Dortmund</ref> tal-Ġermanja. Fi tmiem l-istaġun, b'sorpriża, Cantona irtira mil-logħba tal-futbol. Dak l-istaġun ra l-bidu tal-avventura għal żewġ Norveġiżi – l-attakkant <ref target="https://mt.wikipedia.org/wiki/Ole_Gunnar_Solskjær">Ole Gunnar Solskjær</ref> (l-aqwa skorer tal-klab għal dan l-istaġun) u d-difensur <ref target="https://mt.wikipedia.org/wiki/Ronny_Johnsen">Ronny Johnsen</ref> – li nxtraw b'somma minima hekk kif ftit li xejn kienu magħrufin barra l-Premier League.</p>
It-tripletta
<p>Fil-bidu tal-istaġun 1997–98 Ferguon ġab lill-attakkant Ingliż <ref target="https://mt.wikipedia.org/wiki/Teddy_Sheringham">Teddy Sheringham</ref> u d-difensur <ref target="https://mt.wikipedia.org/wiki/Henning_Berg">Henning Berg</ref>. Però, l-istaġun intemm mingħajr ebda trofej hekk kif tilfu l-kampjonat għad-danni tal-klabb ta' <ref target="https://mt.wikipedia.org/wiki/Arsenal_FC">Arsenal</ref> immexxija mill-Franċiż <ref target="https://mt.wikipedia.org/wiki/Arsène_Wenger">Arsène Wenger</ref>. Wara bidu tajjeb li rahom jiggwidaw il-quċċata tal-kampjonat, fl-aħħar kwart tal-istaġun il-United sofrew minn serje ta' riżultati deludenti li minnha Arsenal ħadu vantaġġ. Fit-Tazza Ewropea, minkejja rebħa impressjonanti ta' 3–2 kontra <ref target="https://mt.wikipedia.org/wiki/Juventus_FC">Juventus</ref> fil-fażi tal-gruppi, huma ġew eliminati fil-kwarti tal-finali minn <ref target="https://mt.wikipedia.org/wiki/AS_Monaco">Monaco</ref>. Fl-FA Cup, wara rebħa barra minn darhom ta' 5–3 kontra Chelsea, ġew b'sorpriża kbira eliminati mit-tim ta' <ref target="https://mt.wikipedia.org/wiki/Barnsley_FC">Barnsley</ref>, l-istess tim li f'dak l-istaġun spiċċa relegati mill-Premier League.</p>
<p>Fis-sajf tal-1998, Manchester United xtraw lill-attakkant <ref target="https://mt.wikipedia.org/wiki/Dwight_Yorke">Dwight Yorke</ref>, lid-difensur Olandiż <ref target="https://mt.wikipedia.org/wiki/Jaap_Stam">Jaap Stam</ref> u l-ġwejnħa Żvediża <ref target="https://mt.wikipedia.org/wiki/Jesper_Bomqvist">Jesper Bomqvist</ref> għas-somma totali ta' madwar £30 miljun. F'Diċembru tal-1998, l-assistent ta' Ferguson Brian Kid aċċetta offerta sabiex jikkowċja lil <ref target="https://mt.wikipedia.org/wiki/Blackburn_Rovers_FC">Blackburn Rovers</ref>, u postu ħadu <ref target="https://mt.wikipedia.org/wiki/Steve_McClaren">Steve McClaren</ref>. Ironikament, Blackburn ġew eliminati fl-aħħar ġurnata tal-istaġun wara riżultat ta' 0–0 kontra United.</p>
<p>L-<ref target="https://mt.wikipedia.org/wiki/Premeir_League_1998–99">istaġun 1998–99</ref> kellu jkun l-istaġun tal-konsagrazzjoni ta' Ferguson hekk kif irnexxielu jirbaħ <ref target="https://mt.wikipedia.org/wiki/It-Tripletta">tripletta</ref> ta' trofej li kienet tinkludi l-<ref target="https://mt.wikipedia.org/wiki/Premier_League">Premier League</ref>, l-<ref target="https://mt.wikipedia.org/wiki/FA_Cup">FA Cup</ref> u l-<ref target="https://mt.wikipedia.org/wiki/UEFA_Champions_League">UEFA Champions League</ref>. L-istaġun kien ukoll ikkaratterizzat minn logħbiet dramatiċi. Fit-tieni leg tas-semifinali taċ-Champions League, United sofrew żewġ gowls barra minn darhom kontra Juventus. Madanakollu, ispirati minn <ref target="https://mt.wikipedia.org/wiki/Roy_Keane">Roy Keane</ref> (li aktar tard kellu jitlef il-finali), United irrimontaw u rebħu 3–2 sabiex waslu għall-ewwel finali tagħhom f'din il-kompetizzjoni mill-1968. Fis-semifinali tal-FA Cup, United affaċċjaw lir-rivali Arsenal u kien deher li dawn tal-aħħar kienu resqin għal rebħa wara t-tkeċċija ta' Keane u Arsenal ingħataw penalty fl-aħħar sekondi. <ref target="https://mt.wikipedia.org/wiki/Peter_Schmeichel">Peter Schmeichel</ref> salva l-penalty, u fil-ħin barrani <ref target="https://mt.wikipedia.org/wiki/Ryan_Giggs">Ryan Giggs</ref> ġera tul il-grawnd u skorja dak li kellu jkun il-gowl rebbieħ. Fil-finali, għelbu lil <ref target="https://mt.wikipedia.org/wiki/Newcastle_United_FC">Newcastle United</ref> grazzi għall-gowls ta' Teddy Sheringham u <ref target="https://mt.wikipedia.org/wiki/Paul_Scholes">Paul Scholes</ref>. It-trijonf Ewropew kellu jkun l-iktar wieħed inkredibbli. Bl-arloġġ tal-finali jimmarka 90 minuta u b'United 1–0 minn taħt kontra <ref target="https://mt.wikipedia.org/wiki/FC_Bayern_Munich">Bayern Munich</ref> ġewwa n-<ref target="https://mt.wikipedia.org/wiki/Nou_Camp">Nou Camp</ref> f'Barċellona wara l-gowl minn frikik ta' <ref target="https://mt.wikipedia.org/wiki/Mario_Basler">Mario Basler</ref>, ir-referi ordna 3 minuti ta' ħin miżjud. <ref target="https://mt.wikipedia.org/wiki/Teddy_Sheringham">Teddy Sheringham</ref>, li kien daħal bħala sostitut, skorja l-gowl tal-pari, u hekk kif deher li l-partita kienet sejra għall-ħin supplementari, <ref target="https://mt.wikipedia.org/wiki/Ole_Gunnar_Solskjær">Ole Gunnar Solskjær</ref> (li kien ukoll sostitut ieħor) skorja l-gowl rebbieħ.</p>
<p>Nhar it-12 ta' Ġunju, 1999, bħala rikonoxximent għas-servizzi lil-logħba tal-futbol Ferguson irċieva l-kavallirat.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Tliet titli tal-kampjonat
<p>Manchester United temmew l-<ref target="https://mt.wikipedia.org/wiki/Premier_League_1999–2000">istaġun 1999–2000</ref> bħala ċampjins bi tmintax-il punt distakk, fejn sofrew biss tliet telfiet. F'April tas-sena 2000, ġie imħabbar li Manchester United ħallsu s-somma rekord ta' £18-il miljun għall-akkwist tal-attakkant Olandiż <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref> minn <ref target="https://mt.wikipedia.org/wiki/PSV_Eindhoven">PSV Eindhoven</ref>. Madanakollu, it-trasferiment twaqqaf minħabba li van Nistelrooy falla test mediku, u hu rritorna lura lejn art twelidu qabel ma kellu jweġġa' rkopptejh li ħallietu barra għal sena.</p>
<p>Is-somma ta' £7.8 miljun li nħarġet għall-akkwist tal-gowlkiper Franċiż <ref target="https://mt.wikipedia.org/wiki/Fabien_Barthez">Fabien Barthez</ref> minn <ref target="https://mt.wikipedia.org/wiki/AS_Monaco">Monaco</ref> kienet rekord għal klabb Brittaniku, hekk kif United rebħu l-kampjonat biex saru r-raba' klabb fl-istorja li rebħu t-titlu tal-kampjonat għal tliet staġuni infila. Madanakollu, fil-kamp Ewropew il-United ġew eliminati għal darbtejn wara xulxin fil-kwarti tal-finali, l-ewwel minn <ref target="https://mt.wikipedia.org/wiki/Real_Madrid_CF">Real Madrid</ref> (2000) u wara minn Bayern Munich (2001).</p>
<p>Fl-aħħar tal-istaġun 2000–01, Ruud van Nistelrooy issieħeb mal-iskwadra, u ftit wara Manchester United reġgħu kisru r-rekord tat-trasferiment Brittaniku bl-akkwist tal-midfilder offensiv Arġentin <ref target="https://mt.wikipedia.org/wiki/Juan_Sebastián_Verón">Juan Sebastián Verón</ref> minn ma' <ref target="https://mt.wikipedia.org/wiki/SS_Lazio">Lazio</ref> għal £28.1 miljun. Veron falla li jiġġustifika s-somma stravaganti li ntefqet fuqu u nbiegħ għas-somma ta' £15-il miljun lit-tim ta' <ref target="https://mt.wikipedia.org/wiki/Chelsea_FC">Chelsea</ref> wara biss sentejn.</p>
Bini mill-ġdid u t-tranżizzjoni
<p>Wara biss żewġ logħbiet fl-istaġun 2001–02, id-difensur ċentrali Olandiż Jaap Stam ġie mibjugħ lil Lazio għal £16-il miljun. Ferguson issostitwixxieh bl-akkwist tal-Franċiż Laurent Blanc minn <ref target="https://mt.wikipedia.org/wiki/FC_Internazionale_Milano">Inter</ref>. Qabel l-istaġun, Ferguson tilef ukoll l-assistent tiegħu Steve McClaren, b'dan tal-aħħar jingħaqad bħala kowċ ta' <ref target="https://mt.wikipedia.org/wiki/Middlesbrough_FC">Middlesbrough</ref>, u postu ħadu temporanjament Jim Ryan.</p>
<p>Sat-8 ta' Diċembru, 2001, wara serje ta' riżultati negattivi li kienet tinvolvi rebħa waħda u sitt telfiet minn seba' logħbiet fil-kampjonat, Manchester United kienu jinsabu d-disa' fil-Premier League – 11-il punt taħt Liverpool. Però, minn nofs Diċembru sal-aħħar ta' Jannar, tmien rebħiet konsekuttivi raw lil Manchester United ipoġġu fil-quċċata tal-klassifika. Madanakollu, United kellhom jispiċċaw l-istaġun it-tielet hekk kif ir-rivali Arsenal kisbu t-titlu f'Old Trafford b'rebħa ta' 1–0 fil-ġurnata ta' qabel tal-aħħar tal-kampjonat.</p>
<p>United batew ukoll barra pajjiżhom, fejn tilfu s-semifinali tal-UEFA Champions League minħabba l-<ref target="https://mt.wikipedia.org/wiki/Regola_tal-gowls_barra_mid-dar">gowls barra minn darhom</ref>. Eliminazzjonijiet bikrija fil-League Cup u l-FA Cup fissru li l-istaġun spiċċa mingħajr trofej. Din kienet l-ewwel darba mill-1989 li United spiċċaw mingħajr ma kienu inkurunati rebbieħa jew finalisti telliefa (jew f'termini ta' kampjonat, fit-tieni post) f'kompetizzjoni.</p>
<p>L-<ref target="https://mt.wikipedia.org/wiki/Premier_League_2001–02">istaġun 2001–02</ref> kellu jkun l-aħħar wieħed ta' Ferguson bħala kowċ ta' Manchester United, b'Ferguson jammetti li d-deċiżjoni tiegħu li jħabbar l-irtirar tiegħu kienet ikkawżat effett negattiv fuq il-plejers u fuq l-abbilità tiegħu li jimponi d-dixxiplina.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Madanakollu, fi Frar tal-2002 hu qabel li jibqa' għal mill-inqas tliet snin oħra. Fl-aħħar tal-istaġun, il-klabb akkwista għas-somma rekord ta' £30 miljun id-difensur <ref target="https://mt.wikipedia.org/wiki/Rio_Ferdinand">Rio Ferdinand</ref> minn ma' <ref target="https://mt.wikipedia.org/wiki/Leeds_United_AFC">Leeds United</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Dak is-sajf, waslet ukoll il-ħatra ta' <ref target="https://mt.wikipedia.org/wiki/Carlos_Quieroz">Carlos Quieroz</ref> bħala l-assistent il-ġdid ta' Ferguson.</p>
<p>Manchester United rebħu t-tmien titlu tal-Premier League, minkejja li xahrejn qabel it-tmiem Arsenal kienu jinsabu bi tmien punti vantaġġ fuq il-United. Però, serje ta' għaxar rebħiet (li kienu jinkludu r-rebħiet ta' 4–0 kontra Liverpool u s-6–2 kontra Newcastle United) wittew it-triq għar-rebħ tal-kampjonat.</p>
<p>Ferguson wassal lit-tim għall-ħdax-il trofew tal-FA Cup fi tmiem l-istaġun 2003–04, però din serviet biss ta' konsolazzjoni wara staġun deludenti li rathom jispiċċaw it-tielet (taħt tim ta' <ref target="https://mt.wikipedia.org/wiki/Arsenal_FC">Arsenal</ref> imbattibbli) u sofrew eliminazzjoni fiċ-Champions League kontra <ref target="https://mt.wikipedia.org/wiki/FC_Porto">Porto</ref> (rebbieħa eventwali tal-kompetizzjoni). Rio Ferdinand kien barra mil-logħob għall-aħħar erba' ġimgħat tal-istaġun hekk kif kien ingħata sospensjoni ta' tmien xhur wara li kien falla test tad-drogi. L-akkwisti l-ġodda bħal <ref target="https://mt.wikipedia.org/wiki/Eric_Djemba-Djemba">Eric Djemba-Djemba</ref> u <ref target="https://mt.wikipedia.org/wiki/José_Kléberson">José Kléberson</ref> kienu diżappuntanti, però f'dak l-istaġun kien sar l-akkwist ta' żgħażugħ promettenti Portugiż, <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>.</p>
<p>Fil-bidu tal-istaġun 2004–05, l-attakkant żagħżugħ <ref target="https://mt.wikipedia.org/wiki/Wayne_Rooney">Wayne Rooney</ref> inxtara għas-somma rekord għal plejer żagħżugħ ta' iktar minn £20 miljun. Minkejja dan, in-nuqqas ta' attakkant wara li van Nistelrooy kien qatta' parti kbira mill-istaġun imweġġa' ra lill-klabb jispiċċa fit-tielet post għat-tielet darba f'erba' staġuni. Dan kellu jkun wieħed mill-ftit staġuni mingħajr rebħ ta' trofej. Fl-FA Cup huma tilfu ma' Arsenal, waqt li fiċ-Champions League ġew eliminati fit-tieni rawnd minn <ref target="https://mt.wikipedia.org/wiki/AC_Milan">Milan</ref>, u fil-League Cup ġew eliminati mir-rebbieħa eventwali Chelsea.</p>
<p>Meta n-negozjant Amerikan <ref target="https://mt.wikipedia.org/wiki/Malcolm_Glazer">Malcolm Glazer</ref> ħa l-kontroll tal-klabb, għagħa kbira qamet fost il-partitarji li telfet il-preparazzjoni ta' Ferguson biex isaħħaħ l-iskwadra. Madankollu, xorta waħda rnexxielu jassigura l-firma tal-gowlkiper <ref target="https://mt.wikipedia.org/wiki/Edwin_van_der_Sar">Edwin van der Sar</ref> minn <ref target="https://mt.wikipedia.org/wiki/Fulham_FC">Fulham</ref> u l-midfilder Korean <ref target="https://mt.wikipedia.org/wiki/Park_Ji-Sung">Park Ji-Sung</ref> minn <ref target="https://mt.wikipedia.org/wiki/PSV_Eindhoven">PSV</ref>.</p>
<p>Dan kellu jkun l-istaġun tat-tranżizzjoni. Fit-18 ta' Novembru, <ref target="https://mt.wikipedia.org/wiki/Roy_Keane">Roy Keane</ref> ħalla uffiċjalment il-klabb. United fallew li jaqbżu l-fażi tal-gruppi tal-UEFA Champions League, u spiċċaw it-tieni fil-kampjonat wara ċ-ċampjins <ref target="https://mt.wikipedia.org/wiki/Chelsea_FC">Chelsea</ref>. Fis-suq tat-trasferimenti ta' Jannar, Ferguson akkwista lid-difensur Serb <ref target="https://mt.wikipedia.org/wiki/Nemanja_Vidić">Nemanja Vidić</ref> u lid-difensur xellugi Franċiż <ref target="https://mt.wikipedia.org/wiki/Patrice_Evra">Patrice Evra</ref>. Ir-rebħ tal-League Cup serviet biss ta' konsolazzjoni, hekk kif fl-aħħar tal-istaġun telaq ukoll l-attakkant Ruud van Nistelrooy.</p>
It-tieni trijonf Ewropew
<figure><caption>Ferguson mal-eks-assistent kowċ <ref target="https://mt.wikipedia.org/wiki/Carlos_Queiroz">Carlos Queiroz</ref></caption></figure>
<p>Fl-2006, <ref target="https://mt.wikipedia.org/wiki/Michael_Carrick">Michael Carrick</ref> inxtara bħala sostitut ta' Roy Keane għas-somma ta' £14-il miljun, somma li setgħet titla' għal £18.6 miljuni skont in-numru ta' preżenzi u r-riżultati miksuba. United bdew l-istaġun b'erba' rebħiet konsekuttivi, u mill-għaxar ġurnata tal-kampjonat qatt ma ċedew posthom fil-quċċata tal-klassifika. Nemanja Vidić u Patrice Evra, li kienu nxtraw matul Jannar tal-2006, kellhom rwol importanti fil-formazzjoni ta' difiża stabbli li kienet tinkludi lil <ref target="https://mt.wikipedia.org/wiki/Rio_Ferdinand">Rio Ferdinand</ref> u <ref target="https://mt.wikipedia.org/wiki/Gary_Neville">Gary Neville</ref>. Il-firma ta' Carrick, minkejja li kienet ikkritikata, ġabet iktar stabilità f'nofs il-grawnd, fejn ifforma koppja siewja ma' <ref target="https://mt.wikipedia.org/wiki/Paul_Scholes">Paul Scholes</ref>.</p>
<p>Ferguson iċċelebra l-għoxrin anniversarju mill-ħatra bħala kowċ ta' Manchester United fis-6 ta' Novembru, 2006. Fl-1 ta' Diċemru wasal l-akkwist taħt self tal-attakkant Żvediż <ref target="https://mt.wikipedia.org/wiki/Henrik_Larsson">Henrik Larsson</ref>, plejer li Ferguson kien ilu jammira għal numru ta' snin u li prova jiksbu qabel.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Fit-23 ta' Diċembru, 2006, <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> skorja l-2,000 gowl tal-klabb taħt il-gwida ta' Ferguson fil-konfront kontra <ref target="https://mt.wikipedia.org/wiki/Aston_Villa_FC">Aston Villa</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Sussegwentament, Manchester United rebħu d-disa' titlu tal-Premier League, però ġew miċħuda miċ-ċans li jiksbu r-raba' doppjetta meta gowl ta' <ref target="https://mt.wikipedia.org/wiki/Didier_Drogba">Didier Drogba</ref> fil-finali tal-FA Cup ta r-rebħa liċ-<ref target="https://mt.wikipedia.org/wiki/Chelsea_FC">Chelsea</ref>. Fiċ-Champions League, wara r-rebħa rekord ġewwa darhom ta' 7–1 kontra <ref target="https://mt.wikipedia.org/wiki/AS_Roma">Roma</ref>, United kellhom ibaxxu rashom kontra <ref target="https://mt.wikipedia.org/wiki/AC_Milan">Milan</ref> meta tilfu t-tieni leg tas-semifinali 3–0, wara r-rebħa ta' 3–2 fl-ewwel leg. </p>
<p>Għall-<ref target="https://mt.wikipedia.org/wiki/Premier_League_2007–08">istaġun 2007–08</ref>, Ferguson għamel numru ta' akkwisti ġodda sabiex isaħħaħ l-iskwadra. <ref target="https://mt.wikipedia.org/wiki/Owen_Hargreaves">Owen Hargreaves</ref> issieħeb mingħand <ref target="https://mt.wikipedia.org/wiki/FC_Bayern_Munich">Bayern Munich</ref> wara sena ta' negozjati. Ferguson ġab ukoll lill-ġwejnħa Portugiża <ref target="https://mt.wikipedia.org/wiki/Nani">Nani</ref> u l-midfilder offensiv Brażiljan <ref target="https://mt.wikipedia.org/wiki/Anderson_Luís_de_Abreu_Oliveira">Anderson</ref>. L-aħħar akkwist kien dak tal-attakkant Arġentin <ref target="https://mt.wikipedia.org/wiki/Carlos_Tévez">Carlos Tévez</ref> li temmet saga fuq it-trasferiment tiegħu.</p>
<p>United sofrew l-agħar bidu tal-istaġun taħt Ferguson meta kisbu żewġ punti mill-ewwel żewġ konfronti qabel ma sofrew telfa ta' 1–0 kontra r-rivali <ref target="https://mt.wikipedia.org/wiki/Manchester_City_FC">Manchester City</ref>. Madanakollu, il-United irkupraw u bdew il-ġlieda għat-titlu mal-<ref target="https://mt.wikipedia.org/wiki/Arsenal_FC">Arsenal</ref>. Ferguson kien iddeskriva l-iskwadra preżenti bħala l-aqwa waħda li qatt kellu.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Fis-16 ta' Frar, 2008, United għelbu 4–0 lil Arsenal fil-ħames rawnd tal-FA Cup, imma ġew eliminati b'mod kontroversjali fil-kwarti tal-finali mir-rebbieħa eventwali <ref target="https://mt.wikipedia.org/wiki/Portsmouth_FC">Portsmouth</ref> b'telfa ta' 1–0 ġewwa darhom. Fil-11 ta' Mejju, 2008, Ferguson wassal lill-klabb għar-rebħ tal-għaxar titlu tal-kampjonat, eżattament 25 sena mill-ġurnata li fiha Aberdeen kienu għelbu lil Real Madrid fit-Tazza tat-Tazez Ewropej. It-titlu ġie deċiż fl-aħħar ġurnata, meta United għelbu 2–0 lil <ref target="https://mt.wikipedia.org/wiki/Wigan_Athletic_FC">Wigan Athletic</ref>, waqt li Chelsea ma marrux iktar mill-1–1 ġewwa darhom kontra <ref target="https://mt.wikipedia.org/wiki/Bolton_Wanderers_FC">Bolton</ref>.</p>
<p>Nhar il-21 ta' Mejju, 2008, Ferguson rebaħ it-tieni Tazza Ewropea ma' Manchester United hekk kif dawn għelbu lil Chelsea 6–5 wara l-għoti tal-penalties, f'finali kollha Ingliża. Wara li sal-ħin barrani l-iskor baqa' 1–1, <ref target="https://mt.wikipedia.org/wiki/John_Terry">John Terry</ref> kien qrib li jagħti t-tazza lil Chelsea però tilef il-penalty. Wara li <ref target="https://mt.wikipedia.org/wiki/Edwin_van_der_Sar">Edwin van der Sar</ref> salva l-penalty ta' <ref target="https://mt.wikipedia.org/wiki/Nicolas_Anelka">Nicolas Anelka</ref>, United ġew inkurunati bħala ċampjins Ewropej għat-tielet darba fl-istorja, u għat-tieni darba taħt Alex Ferguson.  </p>
<p>Wara r-rebħ tal-<ref target="https://mt.wikipedia.org/wiki/UEFA_Champions_League_2007–08">UEFA Champions League 2007–08</ref>, Ferguson stqarr li kien mistenni li jirtira f'temp ta' tliet snin,<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> però l-amministratur delegat tal-klabb <ref target="https://mt.wikipedia.org/wiki/David_Gill">David Gill</ref> kien pront ikkalma dawn ix-xniegħat.</p>
Kampjonat ieħor u żewġ League Cups
<p>Minkejja li l-klabb kellu bidu diffiċli fl-<ref target="https://mt.wikipedia.org/wiki/Premier_League_2008–09">istaġun 2008–09</ref>, United xorta waħda rebħu l-Premier League b'logħba oħra x'tintlagħab, biex Ferguson sar l-ewwel kowċ fl-istorja tal-futbol Ingliż li rebaħ il-kampjonat tliet darbiet infila, f'żewġ okkażjonijiet. Dan it-titlu ugwalja r-rekord ta' <ref target="https://mt.wikipedia.org/wiki/Liverpool_FC">Liverpool</ref> ta' tmintax-il kampjonat. Huma rebħu wkoll il-<ref target="https://mt.wikipedia.org/wiki/Football_League_Cup">League Cup</ref> meta rebħu bil-penalties lil <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>. Huma laħqu wkoll il-finali tal-<ref target="https://mt.wikipedia.org/wiki/UEFA_Champions_League_2008–09">UEFA Champions League 2008–09</ref>, però tilfu l-finali kontra <ref target="https://mt.wikipedia.org/wiki/FC_Barcelona">Barcelona</ref> bl-iskor ta' 2–0.</p>
<p>Wara ċ-ċerimonja tal-preżentazzjoni, Ferguson qal li kien se jibqa' kowċ tal-United sakemm is-saħħa tippermettilu u li kienu jkun kuntent jekk jirbaħ il-kampjonat għal darb'oħra. Dan ikun iwassal għal kampjonat iżjed mir-rekord miżmum bejniethom u r-rivali Liverpool.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Unuri
Klabb
<p> <hi rend="bold">St. Johnstone</hi></p>
<list type="unordered"><item>It-Tieni Diviżjoni Skoċċiża: 1962–63</item></list>
<p> <hi rend="bold">Falkirk</hi></p>
<list type="unordered"><item>It-Tieni Diviżjoni Skoċċiża: 1969–70</item></list>
Kowċ
<p> <hi rend="bold">St. Mirren</hi></p>
<list type="unordered"><item><ref target="https://mt.wikipedia.org/wiki/L-Ewwel_Diviżjoni_Skoċċiża">L-Ewwel Diviżjoni Skoċċiża</ref>: 1976–77</item></list>
<p> <hi rend="bold">Aberdeen</hi></p>
<list type="unordered"><item><ref target="https://mt.wikipedia.org/wiki/Premier_League_Skoċċiż">Premier League Skoċċiż</ref>: 1979–80, 1983–84, 1984–85</item>
<item><ref target="https://mt.wikipedia.org/wiki/Scottish_Cup">Tazza Skoċċiża</ref>: 1981–82, 1982–83, 1983–84, 1985–86</item>
<item><ref target="https://mt.wikipedia.org/wiki/Scottish_League_Cup">League Cup Skoċċiża</ref>: 1985–86</item>
<item><ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref>: 1982–83</item>
<item><ref target="https://mt.wikipedia.org/wiki/Super_Cup_Ewropea">Super Cup Ewropea</ref>: 1983</item></list>
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/Premier_League">Premier League</ref>: 1992–93, 1993–94, 1995–96, 1996–97, 1998–99, 1999–2000, 2000–01, 2002–03, 2006–07, 2007–08, 2008–09, 2010–11, 2012–13</item>
<item><ref target="https://mt.wikipedia.org/wiki/FA_Cup">FA Cup</ref>: 1989–90, 1993–94, 1995–96, 1998–99, 2003–04</item>
<item><ref target="https://mt.wikipedia.org/wiki/Football_League_Cup">League Cup</ref>: 1991–92, 2005–06, 2008–09, 2009–10</item>
<item><ref target="https://mt.wikipedia.org/wiki/FA_Community_Shield">Community Shield</ref>: 1990<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>, 1993, 1994, 1996, 1997, 2003, 2007, 2008, 2010, 2011</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 1998–99, 2007–08</item>
<item><ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref>: 1990–91</item>
<item><ref target="https://mt.wikipedia.org/wiki/Super_Cup_Ewropea">Super Cup Ewropea</ref>: 1991</item>
<item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: 1999</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>: 2008</item></list>
Individwali
<list type="unordered"><item>Kowċ tas-Sena tal-Premier League: 1993–94, 1995–96, 1996–97, 1998–99, 1999–2000, 2002–03, 2006–07, 2007–08, 2008–09</item>
<item>Kowċ tas-Sena tal-LMA: 1998–99, 2007–08</item>
<item><ref target="https://mt.wikipedia.org/wiki/Onze_d'or">Onze d'or</ref> bħala l-aqwa kowċ tas-sena: 1999, 2007</item>
<item><ref target="https://mt.wikipedia.org/wiki/Tim_tas-Sena_tal-UEFA">Tim tas-Sena tal-UEFA</ref>: 2007, 2008</item></list>
Statistika
<hi rend="italic">Aġġornati sad-19 ta' Mejju 2013</hi><ref target="https://mt.wikipedia.org/wiki/Il-Paġna_prinċipali#cite_note-19">[19]</ref>

Biblijografija
<list type="unordered"><item>Crick, Michael (2003).  Pocket Books (ed.). <hi rend="italic">The Boss: The Many Sides of Alex Ferguson</hi>. <ref target="https://mt.wikipedia.org/wiki/Speċjali:SorsiKotba/0-7434-2991-5">ISBN0-7434-2991-5</ref>.</item></list>



Ħoloq esterni
<list type="unordered"><item><ref target="http://www.mufcinfo.com/manupag/managers/mangers_pages/ferguson_alex.html">Rekord tal-karriera</ref> fuq mufcinfo.com</item>
<item><ref target="http://www.stretfordend.co.uk/managers/ferguson.html">Statistika bħala kowċ</ref> fuq stretfordend.co.uk</item>
<item><ref target="http://www.manutd.com/en/Players-And-Staff/Managers/Alex-Ferguson.aspx">Profil</ref> fuq manutd.com</item></list>
</text></body></html>