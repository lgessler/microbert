<html><body><text id="wikipedia_mt_wikipedia_org__26314.html" ns="0" revid="266625" sourceurl="https://mt.wikipedia.org/wiki/Bardejov" title="Bardejov" type="wikipedia">Bardejov<figure><caption>Veduta tal-pjazza ċentrali ta’ Bardejov mill-kampnar tal-bażilika</caption></figure>
<p><hi rend="bold">Bardejov</hi> (bl-Ungeriż: <hi rend="italic">Bártfa</hi>, bil-Ġermaniż: <hi rend="italic">Bartfeld</hi>, bir-Russu: Бардеёв, bl-Ukren: Бардіїв) huwa raħal fil-Grigal tas-<ref target="https://mt.wikipedia.org/wiki/Slovakkja">Slovakkja</ref>. Ir-raħal jinsab fir-reġjun ta’ Šariš fi pjanura fejn tfur ix-xmara Topľa, fl-għoljiet taż-żona muntanjuża ta’ Beskyd. Ir-raħal fih diversi <ref target="https://mt.wikipedia.org/wiki/Monument">monumenti</ref> kulturali fiċ-ċentru storiku <ref target="https://mt.wikipedia.org/wiki/Medjuevu">Medjevali</ref> li hu kompletament intatt. Ir-raħal huwa mniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> u attwalment fih popolazzjoni ta’ madwar 32,000 abitant.</p>
Etimoloġija
<p>Hemm żewġ teoriji dwar l-oriġini tal-isem. Skont teorija minnhom, isem ir-raħal ġej mill-kelma Ungeriża <hi rend="italic">"bárd"</hi> li tfisser “mannara żgħira”, li kienet tindika ammont ta’ territorju forestali li seta’ jiġi maqtugħ minn raġel wieħed f’jum wieħed. Fl-isem tar-raħal bl-Ungeriż (<hi rend="italic">Bártfa</hi>), is-suffiss <hi rend="italic">"-fa"</hi>, li jfisser “siġra” żdied iktar ’il quddiem, u nbidlet ukoll l-aħħar ittra ta’ "<hi rend="italic">bárd</hi>" għal "<hi rend="italic">bárt</hi>", biex titħaffef il-pronunzja.</p>
<p>It-teorija l-oħra ssostni li isem ir-raħal ġej minn isem proprju <ref target="https://mt.wikipedia.org/wiki/Kristjaneżmu">Kristjan</ref>, <hi rend="italic">Barděj</hi>, <hi rend="italic">Barduj</hi> (il-forom imqassra ta’ Bartolomew) biż-żieda tas-suffiss possessiv Slav komuni “<hi rend="italic">-ov”</hi>. Din it-teorija hija appoġġata mill-ewwel forma rreġistrata tal-isem tar-raħal – <hi rend="italic">Bardujef</hi> – fl-1241. It-teorija tal-isem proprju hija appoġġata wkoll mill-preżenza tas-suffiss ippreservat f’sorsi Pollakki jew Slovakki iktar ’il quddiem.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<figure><caption>Il-fdalijiet tas-swar u tal-fortifikazzjonijiet tar-raħal</caption></figure>
<p>It-territorju tar-raħal ta’ Bardejov kif inhu llum attira insedjaturi minn Żmien in-<ref target="https://mt.wikipedia.org/wiki/Neolitiku">Neolitiċi</ref>. Madankollu, l-ewwel referenza bil-miktub għar-raħal tmur lura għas-snin 40 tas-seklu 13, meta patrijiet minn Bardejov ilmentaw lir-Re <ref target="https://mt.wikipedia.org/wiki/Béla_IV">Béla IV</ref> tal-<ref target="https://mt.wikipedia.org/wiki/Ungerija">Ungerija</ref> li kien hemm ksur tal-fruntieri tar-raħal min-naħa ta’ Prešov. Dak iż-żmien, il-knisja importanti ta’ San Eġidju kienet diġà nbniet. Fis-seklu 14 ir-raħal ġie ffortifikat sew, ladarba kien sar ċentru ta’ kummerċ mal-<ref target="https://mt.wikipedia.org/wiki/Polonja">Polonja</ref>. Iktar minn 50 xirka kienu jikkontrollaw l-ekonomija li kienet qed tiffjorixxi. Bardejov kiseb l-istatus ta’ raħal irjali fl-1376, u iktar ’il quddiem sar raħal irjali ħieles. L-aqwa perjodu tar-raħal intemm fis-seklu 16, meta bosta gwerer, pandemiji u diżastri oħra fnew il-pajjiż.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fil-bidu tal-ewwel kwart tas-seklu 18, is-sitwazzjoni bdiet titjieb. Numri kbar ta’ Slovakki u ta’ <ref target="https://mt.wikipedia.org/wiki/Ġudaiżmu">Lhud</ref> Ħasidiċi ġew f’Bardejov bi ħġarhom. Sal-aħħar tas-seklu, il-popolazzjoni tar-raħal kienet reġgħet laħqet il-livell tas-seklu 16. Id-djar tal-borgeżija reġgħu nbnew jew ġew immodifikati skont il-moda arkitettonika ta’ dak iż-żmien. Fis-subborgi tal-Majjistral tar-raħal żviluppa kwartier Lhudi b’sinagoga, biċċerija u banjijiet għar-riti <ref target="https://mt.wikipedia.org/wiki/Reliġjon">reliġjużi</ref>. Barra minn hekk, inbnew knejjes u pontijiet ġodda wkoll.</p>
<figure><caption>Il-binja tal-muniċipju fil-qalba taċ-ċentru storiku ta’ Bardejov</caption></figure>
<p>Matul ir-Riformazzjoni, <ref target="https://mt.wikipedia.org/wiki/Michal_Radašin">Michal Radašin</ref> inħatar bħala l-<hi rend="italic">pastor</hi> tar-raħal.</p>
<p>Minkejja diversi nirien li ħakmu r-raħal fl-aħħar kwart tas-seklu 19, ir-raħal kompla jistagħna bis-saħħa ta’ proġetti kbar ta’ industrijalizzazzjoni fir-reġjun. Fl-1893, infetħet linja ferrovjarja li kienet tikkollega lil Prešov ma’ Bardejov. Madankollu, ir-raħal reġa’ qabad it-triq tan-niżla mill-ġdid wara l-istabbiliment tal-ewwel Repubblika Ċekoslovakka u sar reġjun agrikolu arretrat. <ref target="https://mt.wikipedia.org/wiki/It-Tieni_Gwerra_Dinjija">It-Tieni Gwerra Dinjija</ref> wasslet biex is-sitwazzjoni ekonomika terġa’ tmur għall-agħar, għalkemm ir-raħal ħelisha ħafif mill-ibbumbardjar. Bardejov ittieħed mit-truppi Sovjetiċi tal-ewwel Armata tal-Gwardji fl-20 ta’ Jannar 1945.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fl-1950, Bardejov ġie ddikjarat ċentru storiku protett u beda jsir restawr estensiv tal-wirt kulturali tiegħu. Dawn l-isforzi wasslu biex Bardejov jirċievi l-Medalja tad-Deheb Ewropea mill-Bord Internazzjonali tal-Fiduċjarji f’<ref target="https://mt.wikipedia.org/wiki/Amburgu">Hamburg</ref> fl-1986 – l-ewwel raħal fiċ-Ċekoslovakkja li qatt irċieva dan il-premju.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Fl-20 ta’ Novembru 2000, Bardejov tniżżel fil-lista tas-Siti ta’ Wirt Dinji tal-UNESCO għall-kundizzjoni tajba taċ-ċentru storiku u tas-subborgi Lhud tar-raħal. F’Novembru 2010, ir-raħal iċċelebra l-għaxar snin anniversarju minn meta tniżżel fil-lista tas-Siti ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Illum il-ġurnata Bardejov huwa magħruf l-iktar għall-pjazza prinċipali taċ-ċentru storiku awtentiku tiegħu, li bis-saħħa tar-restawr u tal-preservazzjoni estensivi tal-arkitettura Medjevali, <ref target="https://mt.wikipedia.org/wiki/Rinaxximent">Rinaxximentali</ref> u Gotika tiegħu r-raħal sar destinazzjoni turistika popolari. Ir-raħal isejjes l-iżvilupp ulterjuri tat-tradizzjonijiet kulturali tiegħu fuq il-wirt kulturali rikk tiegħu, u kull sena tiġi organizzata fiera kummerċjali u l-Logħob ta’ Roland (li jikkommemoraw l-imgħoddi Medjevali tar-raħal).<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Bħal ħafna rħula żgħar <ref target="https://mt.wikipedia.org/wiki/Ewropa">Ewropej</ref>, Bardejov kellu popolazzjoni qawwija ta’ Lhud qabel it-Tieni Gwerra Dinjija u l-Olokawst, kif ukoll popolazzjoni li titkellem bil-Ġermaniż li tkeċċiet wara l-1945, għalkemm kien għad baqa’ għadd żgħir ta’ ċittadini li jitkellmu bil-Ġermaniż.</p>
<p>F’Marzu 2006, il-Kumitat tal-Preservazzjoni tal-Lhud ta’ Bardejov ġie stabbilit bħala organizzazzjoni mingħajr skop ta’ qligħ minn <ref target="https://mt.wikipedia.org/wiki/Emil_Fish">Emil Fish</ref>, li baqa’ ħaj mill-kamp ta’ konċentrament ta’ Bergen-Belsen li kien twieled f’Bardejov.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> F’Lulju 2005, Emil Fish irritorna lejn Bardejov ma’ martu u ibnu għall-ewwel darba mill-1949. Ir-rispons tiegħu għat-telqa u d-dilapidazzjoni tas-sinagogi u taċ-ċimiterju Lhudi kienet wegħda li jerġa’ jirrestawrhom u jippreservahom. Il-kumitat huwa magħmul min-nies minn Bardejov li baqgħu ħajjin wara l-kampijiet tal-konċentrament, mid-dixxendenti u mill-ħbieb tagħhom, u minn oħrajn li juru interess fil-kommemorazzjoni tal-komunitajiet tal-Lhud li għebu fl-<ref target="https://mt.wikipedia.org/wiki/Ewropa_tal-Lvant">Ewropa tal-Lvant</ref>. Il-missjoni ddikjarata tal-kumitat illum il-ġurnata hu li: “jirrestawraw il-proprjetajiet Lhud ta’ Bardejov, is-Slovakkja”; “irawmu kuxjenza dwar l-importanza kulturali u storika tal-ħajja tal-Lhud f’Bardejov u fis-Slovakkja”; u “iżidu l-għarfien dwar l-antenati Lhud u l-wirt tagħhom”.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Attrazzjonijiet
<figure><caption>Iċ-ċentru storiku ta’ Bardejov</caption></figure>
<p>F’Bardejov, il-Knisja monumentali ta’ San Eġidju tiddomina r-raħal, u tissemma għall-ewwel darba fl-1247. Fl-1464 tlestiet bażilika bi tliet navati u diversi <ref target="https://mt.wikipedia.org/wiki/Kappella">kappelli</ref>. Il-knisja fiha ħdax-il artal Gotiku prezzjuż b’panewijiet bil-<ref target="https://mt.wikipedia.org/wiki/Pittura">pitturi</ref>. Il-pjazza ċentrali (bis-<ref target="https://mt.wikipedia.org/wiki/Lingwa_Slovakka">Slovakk</ref>: <hi rend="italic">Radničné námestie</hi>), li kienet tintuża għas-suq Medjevali tar-raħal, hija mdawra bi djar Gotiċi u Rinaxximentali tal-borgeżija li baqgħu ppreservati tajjeb ħafna u bil-bażilika.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
<p>Waħda mill-iktar binjiet interessanti hija l-binja tal-muniċipju, li nbniet fl-1505. Il-parti t’isfel inbniet bi stil Gotiku, filwaqt li l-parti ta’ fuq inbniet bi stil Rinaxximentali. Din il-binja kienet is-sede tal-kunsill lokali tar-raħal u kienet ukoll iċ-ċentru tal-ħajja ekonomika, soċjali u kulturali tar-raħal. Fl-1903, il-binja tal-muniċipju ġiet adattata u saret tintuża bħala l-Mużew tal-Kontea ta’ Šariš (Sárosi múzeum), wieħed mill-eqdem u l-ikbar mużewijiet fis-Slovakkja.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
<p>Is-sistema tal-fortifikazzjonijiet u s-swar tar-raħal imorru lura għas-sekli 14 u 15 u huma elenkati fil-Fond Ewropew għall-Wirt Kulturali bħala wħud mill-iktar fortifikazzjonijiet Medjevali elaborati u ppreservati tajjeb fis-Slovakkja.</p>
<p>Xi 2.5 kilometri fit-Tramuntana ta’ Bardejov hemm il-kwartier tal-ispa ta’ <hi rend="italic">Bardejovské Kúpele</hi>. Jingħad li l-fawwara tal-ilma minerali terapewtiku huma ta’ benefiċċju għan-nies bi problemi onkoloġiċi, fiċ-ċirkolazzjoni tad-<ref target="https://mt.wikipedia.org/wiki/Demm">demm</ref>, u fl-apparat diġestiv. Jospita wkoll mużew tal-arkitettura folkloristika fil-beraħ (<hi rend="italic">skansen</hi>). L-ispa laqa’ għadd ta’ dinjitarji, fosthom Marie Louise, id-Dukessa ta’ <ref target="https://mt.wikipedia.org/wiki/Parma">Parma</ref> (il-mara ta’ <ref target="https://mt.wikipedia.org/wiki/Napuljun_I_ta'_Franza">Napuljun Bonaparte</ref>), il-Kżar <ref target="https://mt.wikipedia.org/wiki/Alessandru_I">Alessandru I</ref> tar-Russja u l-Imperatriċi Eliżabetta tal-<ref target="https://mt.wikipedia.org/wiki/Awstrija">Awstrija</ref>/tal-Ungerija.<ref target="https://mt.wikipedia.org/wiki/Il-Paġna_prinċipali#cite_note-:4-6">[6]</ref></p>
Sit ta’ Wirt Dinji
<figure><caption>Il-plakka tal-UNESCO f’Bardejov</caption></figure>
<p>Ir-raħal kollu ta’ Bardejov ġie ddeżinjat bħala Sit ta’ Wirt Dinji tal-UNESCO fis-sena 2000 bit-titlu ta’ “Riżerva ta’ Konservazzjoni tar-Raħal ta’ Bardejov.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Kwartieri
<figure><caption>L-ilma minerali terapewtiku mill-fawwara tal-kwartier ta’ Bardejovské Kúpele</caption></figure>
<p>Ir-raħal huwa magħmul mill-kwartieri li ġejjin:</p>
<list type="ordered"><item>Bardejov</item>
<item>Bardejovská Nová Ves</item>
<item>Bardejovská Zábava</item>
<item>Bardejovské Kúpele (spa lokali)<ref target="https://mt.wikipedia.org/wiki/Il-Paġna_prinċipali#cite_note-:4-6">[6]</ref></item>
<item>Dlhá Lúka (anness fl-1971)</item>
<item>Mihaľov</item></list>
Demografija
<p>Bardejov għandu popolazzjoni ta’ 33,020 ruħ (sal-31 ta’ Diċembru 2010). Skont iċ-ċensiment tal-2001, 91.3% tal-abitanti kienu Slovakki, 2.6% kienu Rumeni, 2.5% kienu Russi, u 1.4% kienu Ukreni. It-taħlita reliġjuża kienet kif ġej: 63.2% kienu <ref target="https://mt.wikipedia.org/wiki/Knisja_Kattolika">Kattoliċi Rumani</ref>, 16.9% kienu Kattoliċi Griegi, 7.6% kienu Luterani u 4.3% kienu Ortodossi tal-Lvant.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Skont iċ-ċensiment tal-1910, ir-raħal kellu 2,571 abitant Slovakk, 2,179 abitant Ungeriż u 1,617 abitant Ġermaniż.</p>
<p>Il-Lhud għexu fir-raħal għal madwar 300 sena. Fis-snin 20 tas-seklu 20, il-Lhud kienu jirrappreżentaw 34% tal-popolazzjoni totali ta’ Bardejov. Fl-1942, meta s-Slovakkja kienet taħt l-influwenza tal-<ref target="https://mt.wikipedia.org/wiki/Ġermanja">Ġermanja</ref> Nażista, iktar minn 3,000 Lhud minn Bardejov ġew deportati lejn il-kampijiet tal-konċentrament, fejn il-biċċa l-kbira nqatlu. Bardejov issa huwa “raħal mingħajr Lhud”.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fil-Grigal tar-raħal kien hemm insedjament b’maġġoranza Ungeriża sa żmien il-gwerer <ref target="https://mt.wikipedia.org/wiki/Imperu_Ottoman">Ottomani</ref> qrib il-fruntiera mal-Polonja.</p>
Nies notevoli
<list type="unordered"><item><ref target="https://mt.wikipedia.org/wiki/Kéler_Béla">Kéler Béla</ref> (1820-1882) – kompożitur Ungeriż magħruf l-iktar għal <hi rend="italic">Erinnerung an Bartfeld</hi> csárdás</item>
<item><ref target="https://mt.wikipedia.org/wiki/Radoslav_Rochallyi">Radoslav Rochallyi</ref> (twieled 1980) – <ref target="https://mt.wikipedia.org/wiki/Kittieb">kittieb</ref></item>
<item><ref target="https://mt.wikipedia.org/wiki/Jack_Garfein">Jack Garfein</ref> (trabba f’Bardejov fis-snin 30 u fil-bidu tas-snin 40 tas-seklu 20) – direttur tal-films</item></list>
Ġemellaġġ
<p>Bardejov huwa ġemellat ma’:<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<list type="unordered"><item>Calais, <ref target="https://mt.wikipedia.org/wiki/Franza">Franza</ref></item>
<item>Česká Lípa, ir-<ref target="https://mt.wikipedia.org/wiki/Ċekja">Repubblika Ċeka</ref></item>
<item>Gorlice, il-Polonja</item>
<item>Jasło, il-Polonja</item>
<item>Kaštela, il-<ref target="https://mt.wikipedia.org/wiki/Kroazja">Kroazja</ref></item>
<item>Krynica-Zdrój, il-Polonja</item>
<item>Mikulov, ir-Repubblika Ċeka</item>
<item>Mogilev, il-<ref target="https://mt.wikipedia.org/wiki/Bjelorussja">Belarussja</ref></item>
<item>Molde, in-<ref target="https://mt.wikipedia.org/wiki/Norveġja">Norveġja</ref></item>
<item>Muszyna, il-Polonja</item>
<item>Přerov, ir-Repubblika Ċeka</item>
<item>Sárospatak, l-Ungerija</item>
<item>Sremski Karlovci, is-<ref target="https://mt.wikipedia.org/wiki/Serbja">Serbja</ref></item>
<item><ref target="https://mt.wikipedia.org/wiki/Suzdal">Suzdal</ref>, ir-<ref target="https://mt.wikipedia.org/wiki/Russja">Russja</ref></item>
<item>Tiachiv, l-<ref target="https://mt.wikipedia.org/wiki/Ukrajna">Ukrajna</ref></item>
<item><ref target="https://mt.wikipedia.org/wiki/Zamość">Zamość</ref>, il-Polonja</item></list>
</text></body></html>