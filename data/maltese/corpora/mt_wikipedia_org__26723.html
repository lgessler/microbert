<html><body><text id="wikipedia_mt_wikipedia_org__26723.html" ns="0" revid="269874" sourceurl="https://mt.wikipedia.org/wiki/Nana_(rumanz)" title="Nana (rumanz)" type="wikipedia">Nana (rumanz)
<figure><caption><ref target="https://mt.wikipedia.org/wiki/Édouard_Manet">Édouard Manet</ref>, Nana, 1877</caption></figure>
<p><hi rend="italic"> <hi rend="bold">Nana</hi> </hi> huwa rumanz tal-awtur naturalist Franċiż  <ref target="https://mt.wikipedia.org/wiki/Émile_Zola">Émile Zola</ref>. Tlesta fl-1880. <hi rend="italic">Nana</hi> hu d-disa' ktieb fis-sensiela ta' 20 volum bl-isem <hi rend="italic"> <ref target="https://mt.wikipedia.org/wiki/Les_Rougon-Macquart">Les Rougon-Macquart</ref> </hi>. </p>
Oriġini
<p>Sena qabel ma beda jikteb <hi rend="italic">Nana</hi>, Zola kien għadu ma jaf xejn dwar it-<ref target="https://mt.wikipedia.org/wiki/Théâtre_des_Variétés">Théâtre des Variétés</ref>. <ref target="https://mt.wikipedia.org/wiki/Ludovic_Halévy">Ludovic Halévy</ref> stiednu biex jattendi operetta miegħu hemm fil-15 ta’ Frar 1878, u ħadu wara l-kwinti. Halévy rrakkontalu bosta stejjer dwar il-ħajja amoruża tal-istilla, <ref target="https://mt.wikipedia.org/wiki/Anna_Judic">Anna Judic</ref>, li l-<hi rend="italic">ménage à trois</hi>’ tagħha serva bħala l-mudell għar-relazzjonijiet ta' Rose Mignon, ir-raġel tagħha, u Steiner fir-rumanz ta' Zola. Halévy ipprovda wkoll lil Zola bi stejjer dwar prostituti famużi li Zola uża fl-iżvilupp tal-karattru tal-protagonista. Iżda kienet Valtesse de La Bigne, li pinġewha kemm <ref target="https://mt.wikipedia.org/wiki/Édouard_Manet">Manet</ref> kif ukoll Henri Gervex, li l-iktar ispiratu; kienet hi li ġiet immortalizzata fir-rumanz skandaluż tiegħu <hi rend="italic">Nana</hi>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
It-trama fil-qosor
<p>Ir-rumanz <hi rend="italic">Nana</hi> jirrakkonta l-istorja tal-axxendenza ta' Nana Coupeau minn mara tat-triq għal prostituta ta' klassi għolja matul l-aħħar tliet snin tat-Tieni Imperu Franċiż. Il-protagonista, Nana, dehret l-ewwel darba lejn it-tmiem tas-serje <hi rend="italic">Les Rougon-Macquart</hi> ta' Zola, <hi rend="italic">L'Assommoir</hi> (1877), fejn kienet bint sakranazz abbużiv. Fit-tmiem ta’ dak ir-rumanz, hija kienet fit-toroq u kienet għadha kemm bdiet il-ħajja tal-prostituzzjoni. </p>
<p><hi rend="italic">Nana</hi> jibda billejl fit-<ref target="https://mt.wikipedia.org/wiki/Théâtre_des_Variétés">Théâtre des Variétés</ref> f'April 1867 eżatt wara li nfetħet l-<ref target="https://mt.wikipedia.org/wiki/Exposition_Universelle_(1867)">Exposition Universelle</ref>. Nana għandha tmintax-il sena, għalkemm kien ikollha ħmistax skont l-arblu tar-razza tar-Rougon-Macquarts li Zola kien ippubblika snin qabel ma beda jaħdem fuq dan ir-rumanz. Zola jiddeskrivi fid-dettall il-preżentazzjoni ta’ <hi rend="italic">La blonde Vénus,</hi> operetta fittizja mmudellata fuq <ref target="https://mt.wikipedia.org/wiki/La_belle_Hélène"><hi rend="italic">La belle Hélène</hi></ref> ta’ <ref target="https://mt.wikipedia.org/wiki/Jacques_Offenbach">Offenbach</ref>, li fiha Nana kellha l-parti prinċipali. <ref target="https://mt.wikipedia.org/wiki/Pariġi">Pariġi</ref> kollha kienet qed titkellem dwarha, għalkemm din hija l-ewwel dehra tagħha fuq il-palk. Meta jitolbuh jgħid xi ħaġa dwar it-talenti tagħha, Bordenave, id-direttur tat-teatru, jispjega li stilla m'għandhiex għalfejn tkun taf tkanta jew tirreċta: "Nana għandha xi ħaġ’oħra, u xi ħaġa li tpatti għal kollox. Xammejtha, u qawwija wisq fiha, jew imnieħri mhux aħjar minn ta’ wieħed baħnan...". Hekk kif il-folla kienet ħa twarrab l-interpretazzjoni tagħha għax qisitha terribbli, iż-żagħżugħ Georges Hugon jgħajjat: "Très chic!". Minn hemm 'il quddiem, kellha l-udjenza f’idejha. Zola jiddeskrivi d-dehra tagħha mgħottija biss b’velu rqiq fit-tielet att: "F’daqqa waħda, mit-tifla tajba qamet il-mara, inkwetanti, iġġib magħha d-dagħdigħa ta’ ġenn tas-sess tagħha, tikxef ix-xewqat mhux magħrufin. Nana kienet il-ħin kollu titbissem, imma bi tbissima qarsa ta’ waħda li tiekol l-irġiel."</p>
<p>Matul ir-rumanz Nana teqred kull raġel li jinnamra magħha: Philippe Hugon imur il-ħabs wara li jisraq mill-armata biex jislifha l-flus; il-bankier għani Steiner ifalli jipprova jogħġobha; Georges Hugon iferi lilu nnifsu bi mqass bid-disprament minħabba fiha; Vandeuvres jaħraq lilu nnifsu wara li Nana teqirdu finanzjarjament; Fauchery, ġurnalist u pubblikatur li jinnamra ma' Nana minn kmieni, jikteb artiklu jikkritikaha bl-aħrax aktar tard, u jerġa' jinnamra magħha u tirvinah finanzjarjament; u l-Konti Muffat, li l-fedeltà tiegħu lejn Nana terġa’ twasslu għal umiljazzjoni wara l-oħra sakemm isibha fis-sodda mal-kunjat xiħ tiegħu. Fi kliem George Becker: "Dak li joħroġ minn <hi rend="italic">[Nana]</hi> huwa l-kompletezza tal-forza distruttiva tagħha, li waslet għall-qofol fil-kapitlu 13 permezz ta' tip ta' lista tal-vittmi tal-voraċità tagħha".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Zola jagħti lil Nana mewta kerha bil-<ref target="https://mt.wikipedia.org/wiki/Ġidri">ġidri</ref> f’Lulju tal-1870. Hi tisparixxi għal xi żmien, ħwejjiġha jiġu rkantati u ħadd ma jkun jaf fejn hi. Jiġri li kienet qed tgħix ma' prinċep Russu, u ħalliet lil binha ċkejken ma’ zija ħdejn Pariġi, iżda meta tfaqqa' epidemija tal-ġidri tmur lura biex tieħu ħsiebu; imbagħad hu jmut, u hi taqbadha l-marda. Zola jissuġġerixxi li n-natura vera tagħha, moħbija mis-sbuħija fiżika li kellha, fl-aħħar ħarġet fil-wiċċ. "Dak li kien fuq l-imħaded kien kannierja, munzell materja u demm, palata laħam qed jitranġat. L-infafet kienu mlewlha wiċċha kollu, u allura l-ħofor kienu jmissu ma’ xulxin". Barra t-tieqa tagħha l-folla kienet qed tgħajjat bil-ġenn "Għal <ref target="https://mt.wikipedia.org/wiki/Berlin">Berlin</ref>! Għal Berlin!" biex tagħti merħba lill-bidu tal-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref>, li kienet se tintemm b’telfa għal <ref target="https://mt.wikipedia.org/wiki/Franza">Franza</ref> u fit-tmiem tat-Tieni Imperu.</p>
Kif laqgħu l-pubbliku
<figure><caption><hi rend="italic">Nana,</hi> Fontispizzju tal-edizzjoni oriġinali bil-Franċiż</caption></figure>
<p>Ir-rumanz kellu suċċess immedjat.<hi rend="italic"> Le Voltaire</hi>, il-gazzetta Franċiża li kienet qed tippjana li tippubblikaha f’puntati li kienu se jibdew f'Ottubru 1879, nediet kampanja ta' reklamar ġganteska, li qajmet il-kurżità tal-pubbliku qarrej li kien qisu qabditu dagħdiegħa. Meta Georges Charpentier fl-aħħar ippubblika <hi rend="italic">Nana</hi> f'forma ta' ktieb fi Frar 1880, l-ewwel edizzjoni ta' 55,000 kopja nbiegħet f'ġurnata waħda. <ref target="https://mt.wikipedia.org/wiki/Flaubert">Flaubert</ref> u <ref target="https://mt.wikipedia.org/wiki/Edmond_de_Goncourt">Edmond de Goncourt</ref> faħħruh ħafna tax-xogħol <hi rend="italic">Nana</hi>. Min-naħa l-oħra, parti mill-pubbliku u xi kritiċi rreaġixxew għall-ktieb bl-indinjazzjoni, u dan seta’ kkontribwixxa għall-popolarità tiegħu. Flaubert kiteb ittra entużjastika lil Zola fejn faħħar ir-rumanz fid-dettall. Qallu liema paġni kien immarka billi tewa l-kantunieri tagħhom u faħħar siltiet speċifiċi ("kollox dwar Fontane, perfett!"). Fil-qosor huwa kiteb: <hi rend="italic">"Nana tourne au mythe, sans cesser d'être réelle"</hi>. (Nana jinbidel f'leġġenda, mingħajr ma jieqaf ikun veru).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Kien hemm ukoll argumenti kontra l-ideat ta’ Zola dwar l-eredità u l-ambjent, infatti Alfred Sirven (1838-1900) u Henri Leverdier (1840-) kitbu rumanz dwar bint Nana  li tirbaħ l-ambjent ta’ tfulitha u ssir mara rispettabbli. It-titlu kien "La fille de Nana, réponse au roman naturaliste de Zola" (It-Tifla ta’ Nana, risposta għar-rumanz naturalist ta’ Zola)<hi rend="italic">.</hi></p>
Referenzi ta’ wara
<p>Il-pittur <ref target="https://mt.wikipedia.org/wiki/Édouard_Manet">Édouard Manet</ref>, li kien impressjonat bid-deskrizzjoni ta’ Nana bħala “prekoċement immorali” f’<hi rend="italic">L'Assommoir</hi> ta’ Zola, lir-ritratt ta’ Henriette Hauser tah it-titlu Nana qabel ma ġie ppubblikat il-ktieb.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Bil-<ref target="https://mt.wikipedia.org/wiki/Lingwa_Franċiża">Franċiż</ref> kontemporanju, il-kelma "nana" kienet terminu daqsxejn pastaż għal mara tat-triq.</p>
Adattamenti
<list type="unordered"><item><hi rend="italic">Nana</hi>,  1926, film Franċiż ta’ <ref target="https://mt.wikipedia.org/wiki/Jean_Renoir">Jean Renoir</ref>.</item>
<item><hi rend="italic">Nana</hi>,  1934, film Amerikan ta’ <ref target="https://mt.wikipedia.org/wiki/Dorothy_Arzner">Dorothy Arzner</ref> u <ref target="https://mt.wikipedia.org/wiki/George_Fitzmaurice">George Fitzmaurice</ref>.</item>
<item><hi rend="italic">Nana</hi>, 1944, film ta’ <ref target="https://mt.wikipedia.org/wiki/Roberto_Gavaldón">Roberto Gavaldón</ref>.</item>
<item><hi rend="italic">Nana</hi>, 1955, film Franko-Taljan ta’ <ref target="https://mt.wikipedia.org/wiki/Christian-Jaque">Christian-Jaque</ref>.</item>
<item><hi rend="italic">Nana</hi>, 1958, opra (miktuba 1931-2) ta’ <ref target="https://mt.wikipedia.org/wiki/Manfred_Gurlitt">Manfred Gurlitt</ref>.</item>
<item><hi rend="italic">Vivre sa vie: film en douze tableaux</hi>, 1962, film Franċiż ta’ <ref target="https://mt.wikipedia.org/wiki/Jean-Luc_Godard">Jean-Luc Godard</ref>.</item>
<item><hi rend="italic">Nana</hi>, 1968, miniserje għat-televiżjoni tal-BBC.</item>
<item><hi rend="italic">Nana</hi>, 1970, film Franko-Żvediż ta’ <ref target="https://mt.wikipedia.org/wiki/Mac_Ahlberg">Mac Ahlberg</ref></item>
<item><hi rend="italic">Nana</hi>, 1981, miniserje Franko-Belġjana-Żvediża għat-televiżjoni.</item>
<item><hi rend="italic">Nana</hi>, 1982, film Taljan ta’ <ref target="https://mt.wikipedia.org/wiki/Dan_Wolman">Dan Wolman</ref>.</item>
<item><hi rend="italic">Nana</hi>, 1985, film Messikan ta’ <ref target="https://mt.wikipedia.org/wiki/Rafael_Baledón">Rafael Baledón</ref>.</item></list>


Ħoloq Esterni
<list type="unordered"><item> <hi rend="italic"><ref target="https://gutenberg.org/ebooks/5250">Nana</ref></hi> fuq <ref target="https://mt.wikipedia.org/wiki/Project_Gutenberg">Project Gutenberg</ref></item>
<item><hi rend="italic">Nana</hi> in <hi rend="italic"><ref target="http://www.gutenberg.org/ebooks/1069">Four Short Stories By Emile Zola</ref></hi> at <ref target="https://mt.wikipedia.org/wiki/Project_Gutenberg">Project Gutenberg</ref></item>
<item><ref target="http://www.communitywalk.com/nana_map/map/231414"><hi rend="italic">Nana</hi> Map</ref></item>
<item>(FR)  <ref target="http://www.litteratureaudio.com/livre-audio-gratuit-mp3/zola-emile-nana.html/"><hi rend="italic">Nana</hi>, audio version</ref> </item>
<item>(FR) <ref target="https://archive.org/search.php?query=title%3Anana%20creator%3Azola%20-contributor%3Agutenberg%20AND%20mediatype%3Atexts"><hi rend="italic">Nana</hi></ref>, disponibbli fuq l-<ref target="https://mt.wikipedia.org/wiki/Internet_Archive">Internet Archive</ref>. Kotba skennjati.



</item></list></text></body></html>