<html><body><text id="wikipedia_mt_wikipedia_org__4523.html" ns="0" revid="243244" sourceurl="https://mt.wikipedia.org/wiki/Fenek_pigmew" title="Fenek pigmew" type="wikipedia">Fenek pigmew
<figure><caption>Fenek pigmew</caption></figure>
<p>Il-<hi rend="bold">fenek pigmew</hi>, xjentifikament magħruf bħala <hi rend="italic">Brachylagus idahoensis</hi>, huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Erbivoru">erbivoru</ref> u wieħed mil-uniċi żewġt ifniek Amerikani li jħaffru il-bejta tagħhom stess. Dan il-fenek huwa differenti sew mil-ispeċi fil-ġeneri <hi rend="italic"><ref target="https://mt.wikipedia.org/wiki/Lepus">Lepus</ref></hi> u <hi rend="italic"><ref target="https://mt.wikipedia.org/wiki/Sylvilagus">Sylvilagus</ref></hi> u b'hekk meqjus bħala fenek monotipiku, l-unika speċi fil-ġeneru <hi rend="italic"><ref target="https://mt.wikipedia.org/wiki/Brachylagus">Brachylagus</ref></hi>. </p>
<p>Għalkemm bħala speċi fil-Colombia Basin tal-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref> imniżżla f'"periklu ta' estinzjoni", mil-<ref target="https://mt.wikipedia.org/wiki/IUCN">IUCN</ref> din hi mniżżla bħala speċi f'"riskju minuri". Din il-valutazzjoni differenti hi minħabba li l-popolazjoni fil-Columbia Basin hija relitt iżolat u ġenetikament distinta li qiegħda fit-triq ta' żvilupp ta' sottospeċi ġdida, iżda l-IUCN tikkunsidra biss l-istat tal-popolazjoni tal-ispeċi b'mod sħiħ u globali.</p>
<p>Il-fenek pigmew huwa l-iżgħar <ref target="https://mt.wikipedia.org/wiki/Leporidi">leporidu</ref> fid-dinja, fejn <ref target="https://mt.wikipedia.org/wiki/Fenek">fenek</ref> adult jiżen bejn 375 sa massimu ta' 500 gramma u tul totali ta' bejn 23.5 sa 29.5 ċentimeteri, u n-nisa ta' din l-ispeċi huma kemmxejn akbar mil-irġiel. Il-fenek pigmew jingħaraf minn leporidi oħra mid-daqs eċċezjonalment żgħir, mill-widnejn qosra, mis-saqajn ta' wara pjuttost żgħar u n-nuqqas ta' pil abjad mad-denb.</p>
<p>Il-fenek pigmew ġeneralment iħobb jgħix f'arja b'ħaxix għoli tal-Artemisia spp. għal ilqugħ, ikel u protezzjoni matul is-sena kollha.</p>
Distribuzzjoni
<p>Id-distribuzjoni storika ta' dan il-fenek endemiku, kienet mifruxa mal-ambjenti xotti fir-regjuni tal-<ref target="https://mt.wikipedia.org/wiki/Great_Basin">Great Basin</ref> u ż-żoni muntanjużi fil-Punent tal-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>, li jinkludu partijiet minn <ref target="https://mt.wikipedia.org/wiki/Montana">Montana</ref>, <ref target="https://mt.wikipedia.org/wiki/Idaho">Idaho</ref>, <ref target="https://mt.wikipedia.org/wiki/Wyoming">Wyoming</ref>, <ref target="https://mt.wikipedia.org/wiki/Utah">Utah</ref>, <ref target="https://mt.wikipedia.org/wiki/Nevada">Nevada</ref>, <ref target="https://mt.wikipedia.org/wiki/Kalifornja">Kalifornja</ref>, <ref target="https://mt.wikipedia.org/wiki/Oregon">Oregon</ref> u <ref target="https://mt.wikipedia.org/wiki/Washington">Washington</ref>.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item>Familja <ref target="https://mt.wikipedia.org/wiki/Leporidae">Leporidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Brachylagus">Brachylagus</ref></hi>
<list type="unordered"><item><hi rend="bold">Fenek pigmew</hi>, <hi rend="italic">Brachylagus idahoensis</hi></item></list></item></list></item></list></item></list>
Referenzi
<list type="unordered"><item><ref target="http://www.iucnredlist.org/details/2963/0"><hi rend="italic">Brachylagus idahoensis</hi></ref>, Lista Ħamra tal-IUCN 2006</item>
<item><ref target="http://frwebgate.access.gpo.gov/cgi-bin/getdoc.cgi?dbname=2003_register&amp;docid=fr05mr03-13.pdf">Daħla fir-reġistru federali tal-Gvern tal-Istati Uniti</ref></item></list>
</text></body></html>