<html><body><text id="wikipedia_mt_wikipedia_org__26005.html" ns="0" revid="264404" sourceurl="https://mt.wikipedia.org/wiki/Minjiera_tal-Mel%C4%A7_ta%E2%80%99_Wieliczka" title="Minjiera tal-Melħ ta’ Wieliczka" type="wikipedia">Minjiera tal-Melħ ta’ Wieliczka<figure><caption>Wieħed mill-kurituri antiki tal-minjiera tal-melħ</caption></figure>
<p>Il-<hi rend="bold">Minjiera tal-Melħ ta’ Wieliczka</hi> (bil-<ref target="https://mt.wikipedia.org/wiki/Lingwa_Pollakka">Pollakk</ref>: <hi rend="italic">Kopalnia soli Wieliczka</hi>) tinsab fir-raħal ta’ Wieliczka, fin-Nofsinhar tal-<ref target="https://mt.wikipedia.org/wiki/Polonja">Polonja</ref>, fiż-żona metropolitana ta’ <ref target="https://mt.wikipedia.org/wiki/Krakovja">Krakovja</ref>.</p>
<p>Miż-Żmien <ref target="https://mt.wikipedia.org/wiki/Neolitiku">Neolitiku</ref>, il-klorur tas-sodju (il-<ref target="https://mt.wikipedia.org/wiki/Melħ">melħ</ref>) kien jiġi prodott fiż-żona ta’ din il-minjiera mis-<ref target="https://mt.wikipedia.org/wiki/Salmura">salmura</ref> tal-wiċċ tal-blat. Il-Minjiera tal-Melħ ta’ Wieliczka, li ġiet imħaffra fis-seklu 13, ipproduċiet melħ tajjeb għall-konsum mill-bniedem kontinwament sal-2007, u kienet waħda mill-iktar minjieri tal-melħ operattivi fid-<ref target="https://mt.wikipedia.org/wiki/Id-Dinja">dinja</ref>. Tul l-istorja tagħha, il-minjiera tal-melħ irjali kienet titħaddem mill-kumpanija <hi rend="italic">Żupy Krakowskie</hi> (Minjieri tal-Melħ ta’ Krakovja).<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Kristall tal-melħ tal-blat li jinsab fil-minjiera ta’ Wieliczka</caption></figure>
<p>Minħabba l-waqgħa fil-prezzijiet tal-melħ u l-għargħar fil-minjiera, l-estrazzjoni kummerċjali tal-melħ ma baqgħetx issir iktar wara l-1996.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-Minjiera tal-Melħ ta’ Wieliczka issa hija <ref target="https://mt.wikipedia.org/wiki/Monument">Monument</ref> Storiku Pollakk (<hi rend="italic">Pomnik Historii</hi>) uffiċjali. Fost l-attrazzjonijiet tagħha hemm diversi xaftijiet u passaġġi qishom labirint, wirjiet tat-teknoloġija storika tal-estrazzjoni tal-melħ mill-minjiera, lag taħt l-art, erba’ <ref target="https://mt.wikipedia.org/wiki/Kappella">kappelli</ref>, għadd kbir ta’ statwi mnaqqxin mill-minaturi mill-melħ tal-blat, u <ref target="https://mt.wikipedia.org/wiki/Skultura">skulturi</ref> tal-melħ iktar reċenti ta’ artisti kontemporanji.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fl-1978, il-Minjiera tal-Melħ ta’ Wieliczka kienet waħda mit-12-il sit li tniżżlu fl-ewwel lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Storja
<figure><caption>Ix-xaft ta’ Danilowicz tal-minjiera tal-melħ ta’ Wieliczka</caption></figure>
<p>Il-Minjiera tal-Melħ ta’ Wieliczka tilħaq fond ta’ 327 metru, u hija estiża permezz ta’ passaġġi u kompartimenti orizzontali sa iktar minn 287 kilometru. Il-melħ tal-blat min-natura tiegħu jkollu sfumaturi li jvarjaw ta’ griż, u iktar jixbaħ il-granit mhux illostrat milli s-sustanza kristallina bajda li wieħed is-soltu jistenna meta jaħseb fuq il-melħ.<ref target="https://mt.wikipedia.org/wiki/Il-Paġna_prinċipali#cite_note-:5-5">[5]</ref></p>
<figure><caption>Illustrazzjoni tal-minjiera tal-melħ fuq l-art u taħt l-art</caption></figure>
<p>Mis-seklu 13 sas-seklu 20, is-salmura tal-wiċċ kienet tinġabar u tiġi pproċessata għall-kontenut tagħha ta’ melħ tajjeb għall-konsum mill-bniedem. Matul dan il-perjodu, bdew jiġu mħaffra bjar kif ukoll l-ewwel xaftijiet għall-estrazzjoni tal-melħ tal-blat. Fl-aħħar tas-seklu 13 u l-bidu tas-seklu 14, inbena l-Kastell tax-Xogħlijiet tal-Estrazzjoni tal-Melħ, u issa f’Wieliczka hemm ukoll mużew tax-xogħlijiet tal-estrazzjoni fil-minjieri tal-melħ ta’ Krakovja.<ref target="https://mt.wikipedia.org/wiki/Il-Paġna_prinċipali#cite_note-:5-5">[5]</ref></p>
<p>Ir-Re <ref target="https://mt.wikipedia.org/wiki/Casimir_III">Casimir III</ref> il-Kbir (li rrenja bejn l-1333 u l-1370) ikkontribwixxa ferm għall-iżvilupp tal-Minjiera tal-Melħ ta’ Wieliczka. Huwa ta ħafna privileġġi lill-minjiera u offra l-protezzjoni tiegħu lill-minaturi. Fl-1363, huwa bena sptar ħdejn il-minjiera tal-melħ.<ref target="https://mt.wikipedia.org/wiki/Il-Paġna_prinċipali#cite_note-:5-5">[5]</ref></p>
<figure><caption>Iż-żiemel Ungeriż</caption></figure>
<p>Matul il-perjodu tat-tħaddim tal-minjiera, ħafna kompartimenti kienu jiġu mħaffra u bdew jintużaw diversi teknoloġiji, bħar-rota tal-mitħna tal-minjiera, magħrufa bħala ż-<ref target="https://mt.wikipedia.org/wiki/Żiemel">żiemel</ref> Ungeriż, u r-rota tal-mitħna tas-<ref target="https://mt.wikipedia.org/wiki/Sassonja">Sassonja</ref>, li kienu jintużaw biex il-melħ jiġi olzat f’wiċċ il-minjiera. Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, il-minjiera kienet tintuża mill-<ref target="https://mt.wikipedia.org/wiki/Ġermanja">Ġermaniżi</ref> waqt l-okkupazzjoni bħala faċilità taħt l-art għall-manifattura relatata mal-gwerra.<ref target="https://mt.wikipedia.org/wiki/Il-Paġna_prinċipali#cite_note-:5-5">[5]</ref></p>
<p>Fil-minjiera hemm lag taħt l-art, wirjiet dwar l-istorja tax-xogħol tal-estrazzjoni tal-melħ fil-minjieri, rotta ta’ 3.5 kilometri għall-viżitaturi (li tirrappreżenta inqas minn 2% tat-tul kollu tal-passaġġi tal-minjiera) kif ukoll statwi mnaqqxa mill-melħ tal-blat tul iż-żmien.<ref target="https://mt.wikipedia.org/wiki/Il-Paġna_prinċipali#cite_note-:5-5">[5]</ref></p>
<figure><caption>Statwa tal-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> mnaqqxa mill-melħ</caption></figure>
<p>Skont leġġenda assoċjata mal-Minjiera tal-Melħ ta’ Wieliczka, kien hemm Prinċipessa <ref target="https://mt.wikipedia.org/wiki/Ungerija">Ungeriża</ref> jisimha Kinga li kienet se tiżżewweġ ma’ <ref target="https://mt.wikipedia.org/wiki/Bolesław_V">Bolesław V</ref> il-Kast, il-Prinċep ta’ Krakovja. Bħala parti mid-dota tagħha, hija talbet lil missierha, <ref target="https://mt.wikipedia.org/wiki/Béla_IV">Béla IV</ref> tal-Ungerija, għal “blata” tal-melħ, peress li l-melħ kien jiswa l-flus fil-Polonja. Għalhekk, missierha ħadha f’minjiera tal-melħ f’<ref target="https://mt.wikipedia.org/wiki/Máramaros">Máramaros</ref>. Hija waddbet iċ-ċurkett tal-għerusija tagħha mingħand Bolesław f’wieħed mix-xaftijiet qabel telqet lejn il-Polonja. Malli waslet Krakovja, hija staqsiet lill-minaturi biex jħaffru fossa fonda sakemm jinzertaw il-blat. Il-minaturi sabu “blata” tal-melħ hemmhekk u meta qasmuha fi tnejn, sabu fiha ċ-ċurkett tal-prinċipessa. Kinga għalhekk saret il-qaddis patrun tal-minaturi fil-minjieri tal-melħ fil-Polonja.<ref target="https://mt.wikipedia.org/wiki/Il-Paġna_prinċipali#cite_note-:5-5">[5]</ref></p>
<figure><caption>Replika ta’ <hi rend="italic"><ref target="https://mt.wikipedia.org/wiki/L-Aħħar_Ċena_(Leonardo)">L-Aħħar Ċena</ref></hi> ta’ <ref target="https://mt.wikipedia.org/wiki/Leonardo_da_Vinci">Leonardo</ref> mnaqqxa mill-melħ</caption></figure>
<p>Matul l-okkupazzjoni Nażista, diversi eluf ta’ Lhud ġew ittrasportati mill-kampijiet tax-xogħol sfurzat fi <ref target="https://mt.wikipedia.org/wiki/Plaszow">Plaszow</ref> u f’<ref target="https://mt.wikipedia.org/wiki/Mielec">Mielec</ref> għall-minjiera ta’ Wieliczka biex jaħdmu fil-fabbrika tal-armamenti taħt l-art li stabbilew il-Ġermaniżi f’Marzu u f’April 1944. Il-kamp tax-xogħol sfurzat tal-minjiera ġie stabbilit fil-Park ta’ Santa Kinga u kien fih 1,700 priġunier. Madankollu, il-manifattura qatt ma laħqet bdiet għaliex l-offensiva Sovjetika bdiet toqrob. Uħud mill-magni u mit-tagħmir ġew żarmati, fosthom magna elettrika tal-olzar tal-melħ mix-Xaft ta’ Regis, u ġew ittrasportati lejn <ref target="https://mt.wikipedia.org/wiki/Liebenau">Liebenau</ref> fil-muntanji <ref target="https://mt.wikipedia.org/wiki/Sudetes">Sudetes</ref>. Parti mit-tagħmir ġie rritornat wara l-gwerra, fil-ħarifa tal-1945. Il-Lhud ġew ittrasportati lejn il-fabbriki f’<ref target="https://mt.wikipedia.org/wiki/Litomierzyce">Litomierzyce</ref>, ir-<ref target="https://mt.wikipedia.org/wiki/Ċekja">Repubblika Ċeka</ref>, u f’<ref target="https://mt.wikipedia.org/wiki/Linz">Linz</ref>, l-<ref target="https://mt.wikipedia.org/wiki/Awstrija">Awstrija</ref>.<ref target="https://mt.wikipedia.org/wiki/Il-Paġna_prinċipali#cite_note-:5-5">[5]</ref></p>
<p>Il-minjiera hija waħda mill-Monumenti Storiċi (<hi rend="italic">Pomniki historii</hi>) nazzjonali uffiċjali tal-Polonja, u ġiet iddeżinjata fl-ewwel rawnd tas-16 ta’ Settembru 1994 u tiġi amministrata mill-Bord Nazzjonali tal-Wirt tal-Polonja. Fl-2010, il-Polonja pproponiet li l-minjiera tal-melħ storika ta’ <ref target="https://mt.wikipedia.org/wiki/Bochnia">Bochnia</ref> fil-qrib (l-eqdem minjiera tal-melħ tal-Polonja) tiżdied ma’ dik ta’ Wieliczka bħala estensjoni tas-Sit ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:3-6">[6]</ref> Fl-2013, is-sit ġie estiż iktar biż-żieda tal-Kastell ta’ <ref target="https://mt.wikipedia.org/wiki/Żupny">Żupny</ref>.<ref target="https://mt.wikipedia.org/wiki/Il-Paġna_prinċipali#cite_note-:4-7">[7]</ref></p>
Sit ta’ Wirt Dinji
<figure><caption>Is-simbolu tal-UNESCO mnaqqax mill-melħ bl-ewwel 12-il Sit ta’ Wirt Dinji</caption></figure>
<p>Il-Minjiera tal-Melħ ta’ Wieliczka ġiet iddeżinjata bħala Sit ta’ Wirt Dinji tal-UNESCO fl-1978.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Is-Sit ta’ Wirt Dinji ġie estiż fl-2008 bil-Minjiera tal-Melħ ta’ Bochnia<ref target="https://mt.wikipedia.org/wiki/Il-Paġna_prinċipali#cite_note-:3-6">[6]</ref> u fl-2013 bil-Kastell ta’ <ref target="https://mt.wikipedia.org/wiki/Żupny">Żupny</ref>.<ref target="https://mt.wikipedia.org/wiki/Il-Paġna_prinċipali#cite_note-:4-7">[7]</ref></p>
<p>Il-valur universali straordinarju tas-sit ġie rrikonoxxut abbażi tal-<hi rend="bold">kriterju (iv)</hi> tal-għażla tal-UNESCO: “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba ż-żewġ minjieri juru l-istadji storiċi tal-iżvilupp tat-tekniki tax-xogħol tal-minjieri fl-<ref target="https://mt.wikipedia.org/wiki/Ewropa">Ewropa</ref> mis-seklu 13 sas-seklu 20. Il-galleriji, il-kompartimenti taħt l-art irranġati u ddekorati b’modi li jirriflettu t-tradizzjonijiet soċjali u <ref target="https://mt.wikipedia.org/wiki/Reliġjon">reliġjużi</ref> tal-minaturi, l-għodod kif ukoll il-makkinarju, filwaqt li l-Kastell tax-Xogħlijiet tal-Minjieri tal-Melħ li kien jamministra l-istabbiliment għal sekli sħaħ, jagħtu xhieda straordinarja tas-sistema soċjoteknika fix-xogħol tal-minjieri taħt l-art tal-melħ tal-blat.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Turiżmu
<figure><caption>Il-kappella l-kbira ta’ Santa Kinga</caption></figure>
<p>Il-minjiera attwalment hija wieħed mill-Monumenti Storiċi (<hi rend="italic">Pomniki historii</hi>) nazzjonali uffiċjali. Fost l-attrazzjonijiet tal-minjiera hemm bosta statwi u erba’ kappelli mnaqqxin mill-melħ mill-minaturi. Flimkien mal-iskulturi l-antiki hemm ukoll skulturi ġodda magħmula minn artisti kontemporanji. Kull sena, madwar 1.2 miljun persuna jżuru l-minjiera.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fost il-viżitaturi notevoli tal-Minjiera tal-Melħ ta’ Wieliczka kien hemm <ref target="https://mt.wikipedia.org/wiki/Nicolaus_Copernicus">Nicolaus Copernicus</ref>, <ref target="https://mt.wikipedia.org/wiki/Johann_Wolfgang_von_Goethe">Johann Wolfgang von Goethe</ref>, <ref target="https://mt.wikipedia.org/wiki/Alexander_von_Humboldt">Alexander von Humboldt</ref>, <ref target="https://mt.wikipedia.org/wiki/Frédéric_Chopin">Frédéric Chopin</ref>, <ref target="https://mt.wikipedia.org/wiki/Dmitri_Mendeleyev">Dmitri Mendeleyev</ref>, <ref target="https://mt.wikipedia.org/wiki/Bolesław_Prus">Bolesław Prus</ref>, <ref target="https://mt.wikipedia.org/wiki/Ignacy_Paderewski">Ignacy Paderewski</ref>, <ref target="https://mt.wikipedia.org/wiki/Robert_Baden-Powell">Robert Baden-Powell</ref>, <ref target="https://mt.wikipedia.org/wiki/Jacob_Bronowski">Jacob Bronowski</ref> (li ġibed biċċiet minn <hi rend="italic">The Ascent of Man</hi> fil-minjiera stess), il-familja <ref target="https://mt.wikipedia.org/wiki/Von_Unrug">von Unrug</ref> (familja rjali Pollakka-Ġermaniża prominenti), <ref target="https://mt.wikipedia.org/wiki/Papa_Ġwanni_Pawlu_II">Karol Wojtyła</ref> (li mbagħad sar il-Papa Ġwanni Pawlu II), l-eks President tal-<ref target="https://mt.wikipedia.org/wiki/Stati_Uniti">Istati Uniti</ref> <ref target="https://mt.wikipedia.org/wiki/Bill_Clinton">Bill Clinton</ref>, u ħafna oħrajn.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Hemm kappella u sala tar-riċevimenti li jintużaw għall-funzjonijiet privati, inkluż it-tiġijiet. Kompartiment partikolari għandu ħitan imnaqqxin mill-minaturi taparsi <ref target="https://mt.wikipedia.org/wiki/Injam">injam</ref>, bħal fil-knejjes mibnija fis-sekli bikrin. Garigor taraġ tal-injam jagħti aċċess għal-livell tal-minjiera li huwa għoli 64 metru. Hemm perkors turistiku ta’ tliet kilometri b’kurituri, kappelli, statwi u lag li jinsab 135 metru taħt l-art.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Kultura popolari
<figure><caption>Il-grotta bl-ilma tal-lag taħt l-art fil-minjiera tal-melħ</caption></figure>
<p>Fost l-iktar kitbiet bikrin dwar il-Minjiera tal-Melħ ta’ Wieliczka hemm deskrizzjoni ta’ <ref target="https://mt.wikipedia.org/wiki/Adam_Schröter">Adam Schröter</ref>: <hi rend="italic">Salinarum Vieliciensium incunda ac vera descriptio. Carmine elegiaco...</hi> (fl-1553) u <hi rend="italic">Regni Poloniae Salinarum Vieliciensium descriptio. Carmine elegiaco...</hi> (fl-1564).<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Il-ġurnalista u kittieb Pollakk <ref target="https://mt.wikipedia.org/wiki/Bolesław_Prus">Bolesław Prus</ref> iddeskriva ż-żjara tiegħu tal-1878 fil-minjiera tal-melħ f’sensiela notevoli ta’ tliet artikli, "<hi rend="italic">Kartki z podróży (Wieliczka)</hi>" (Noti tal-Ivvjaġġar (Wieliczka)), f’<hi rend="italic">Kurier Warszawski</hi> (Il-Kurrier ta’ <ref target="https://mt.wikipedia.org/wiki/Varsavja">Varsavja</ref>).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-istudjuż kbir ta’ <ref target="https://mt.wikipedia.org/wiki/Prus">Prus</ref>, <ref target="https://mt.wikipedia.org/wiki/Zygmunt_Szweykowski">Zygmunt Szweykowski</ref>, kiteb li s-setgħa tax-xeni labirintiċi [fir-rumanz storiku tal-1895 ta’ Prus, <hi rend="italic">Pharaoh</hi> (<ref target="https://mt.wikipedia.org/wiki/Faragħun">Faragħun</ref>)], fost affarijiet oħra tirriżulta mill-fatt li jirriflettu l-esperjenzi ta’ Prus stess meta żar il-minjiera ta’ Wieliczka. Il-minjiera tabilħaqq għenet fl-ispirazzjoni ta’ <hi rend="italic">Pharaoh</hi>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Prus ikkombina l-impressjonijiet qawwijin tiegħu tal-minjiera tal-melħ mad-deskrizzjoni tal-labirint <ref target="https://mt.wikipedia.org/wiki/Eġittu">Eġizzjan</ref> antik, fit-Tieni Ktieb ta’ <ref target="https://mt.wikipedia.org/wiki/Eredotu">Eredotu</ref> <hi rend="italic">Histories</hi>, biex jipproduċi x-xeni notevoli tal-kapitli 56 u 63 tar-rumanz.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fl-1995, <hi rend="italic">Preisner's Music</hi>, kompilazzjoni <ref target="https://mt.wikipedia.org/wiki/Mużika">mużikali</ref> tal-films tal-kompożitur Pollakk <ref target="https://mt.wikipedia.org/wiki/Zbigniew_Preisner">Zbigniew Preisner</ref>, ġiet irreġistrata mis-<hi rend="italic">Sinfonia Varsovia</hi> fil-kappella tal-Minjiera tal-Melħ ta’ Wieliczka. Il-kappella spiss jingħad li għandha l-aqwa akustika fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Fl-<ref target="https://mt.wikipedia.org/wiki/Awstralja">Awstralja</ref>, fis-sensiela televiżiva <hi rend="italic">Spellbinder: Land of the Dragon Lord</hi>, il-minjiera ntużat bħala l-Art tal-Moloch.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Il-minjiera dehret f’diversi edizzjonijiet tar-reality show <hi rend="italic">The Amazing Race</hi>, fosthom <hi rend="italic">Velyki Perehony</hi>, <hi rend="italic">HaMerotz LaMillion 2</hi>, <hi rend="italic">The Amazing Race Australia 1</hi>, u <hi rend="italic">The Amazing Race 27</hi>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
</text></body></html>