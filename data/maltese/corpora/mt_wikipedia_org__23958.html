<html><body><text id="wikipedia_mt_wikipedia_org__23958.html" ns="0" revid="250819" sourceurl="https://mt.wikipedia.org/wiki/Fabrizio_Frizzi" title="Fabrizio Frizzi" type="wikipedia">Fabrizio Frizzi<p><hi rend="bold">Fabrizio Frizzi</hi> (<ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/5_ta'_Frar">5 ta' Frar</ref> <ref target="https://mt.wikipedia.org/wiki/1958">1958</ref> – <ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/26_ta'_Marzu">26 ta' Marzu</ref> <ref target="https://mt.wikipedia.org/wiki/2018">2018</ref>) kien preżentatur tat-<ref target="https://mt.wikipedia.org/wiki/Televiżjoni">televiżjoni</ref> <ref target="https://mt.wikipedia.org/wiki/Italja">Taljan</ref>.</p>
Karriera
<p>Ispirat minn <ref target="https://mt.wikipedia.org/wiki/Corrado_Mantoni">Corrado</ref>, fil-karriera tiegħu ta' iktar minn 30 sena mexxa programmi ta' varjetà, <hi rend="italic">talent shows</hi> u kwizzijiet bħal <hi rend="italic">Miss Italia</hi>, <hi rend="italic">I fatti vostri</hi>, <hi rend="italic">Scommettiamo che...?</hi>, <hi rend="italic">Luna Park</hi>, <hi rend="italic">Per tutta la vita</hi>, <hi rend="italic">Cominciamo bene</hi>, <hi rend="italic">Soliti ignoti - Identità nascoste</hi> u <hi rend="italic">L'eredità</hi>. Sa mis-snin tmenin kien meqjus bħala wieħed mill-iktar uċuħ magħrufa tar-<ref target="https://mt.wikipedia.org/wiki/Rai">Rai</ref>. Flimkien ma' <ref target="https://mt.wikipedia.org/wiki/Pippo_Baudo">Pippo Baudo</ref> kien l-iktar preżentatur b'numru ta' trażmissjonijiet għaddejjin.</p>
<p>Fabrizio Frizzi kien maħbub f'<ref target="https://mt.wikipedia.org/wiki/Malta">Malta</ref> wkoll, b'diversi jsegwu l-programmi li kien jippreżenta tul il-karriera televiżiva tiegħu. Frizzi kien ġie Malta fl-2007 biex jippreżenta kunċert ta' <ref target="https://mt.wikipedia.org/wiki/Claudio_Baglioni">Claudio Baglioni</ref> fil-<ref target="https://mt.wikipedia.org/wiki/Valletta_Waterfront">Valletta Waterfront</ref> fejn kienu kantaw ukoll <ref target="https://mt.wikipedia.org/wiki/Riccardo_Cocciante">Riccardo Cocciante</ref> u <ref target="https://mt.wikipedia.org/wiki/Gianni_Morandi">Gianni Morandi</ref> fost l-oħrajn.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Mewt
<p>F'Ottubru tal-2017, Frizzi kien ħassu ħażin waqt li kien qed jiffilmja l-programm <hi rend="italic">L'eredità</hi>. Wara ftit jiem fl-isptar, huwa kien irritorna fil-programm f'Diċembru. Frizzi miet ta' 60 sena, wara li sofra minn <ref target="https://mt.wikipedia.org/wiki/Emorraġija_ċerebrali">emoraġġija</ref> f'rasu fl-isptar Sant'Andrea f'<ref target="https://mt.wikipedia.org/wiki/Ruma">Ruma</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Kienu l-qraba tiegħu li ppubblikaw l-aħbar b'nota fejn fiha qalu "Grazzi Fabrizio tal-imħabba kollha li tajtna tul is-snin."<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>


Ħoloq esterni
<list type="unordered"><item><ref target="http://www.imdb.com/name/nm0296139/">Il-Paġna prinċipali</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item></list>
</text></body></html>