<html><body><text id="wikipedia_mt_wikipedia_org__14311.html" ns="0" revid="258837" sourceurl="https://mt.wikipedia.org/wiki/Bing" title="Bing" type="wikipedia">Bing
<p><hi rend="bold">Bing</hi> (qabel <hi rend="italic">Live Search</hi>, <hi rend="italic">Windows Live Search</hi> u <hi rend="italic">MSN Search</hi>) hu s-<hi rend="italic">search engine</hi> preżenti ta’ <ref target="https://mt.wikipedia.org/wiki/Microsoft">Microsoft</ref>. Is-servizz ġie żvelat fit-28 ta’ Mejju, 2009 f’San Diego, l-<ref target="https://mt.wikipedia.org/wiki/Stati_Uniti">iStati Uniti</ref>, u ħareġ għall-ewwel darba fil-pubbliku fit-3 ta’ Ġunju, 2009, b’servizz bi prova jkun disponnibbli mill-1 ta’ Ġunju, 2009.</p>
<p>Suġġerimenti dwar it-tfittxija, u riżulatati mqassma f’kategoriji huma fost l-akbar tibdiliet li s-servizz ta’ Bing ġab fid-dinja tas-search engines. Sa minn Jannar 2010, Bing hu t-tielet l-akbar search engine fuq l-internet, b’ 3.16%, wara <ref target="https://mt.wikipedia.org/wiki/Google">Google</ref> b’85.35% u <ref target="https://mt.wikipedia.org/wiki/Yahoo">Yahoo</ref> b’6.15%. 
Fid-29 ta’ Lulju, 2009, Microsoft u Yahoo ħabbru ftiehim li bih Bing se tmxxi s-servizz tat-tfittxija ta’ Yahoo. </p>
Storja
Msn Search
<p>MSN Search kien l-ewwel search engine ta’ Microsoft, li kien jinkorpora <hi rend="italic">search engine</hi>, <hi rend="italic">index</hi> u <hi rend="italic">web crawler</hi>. Is-servizz ġie minedi fit-tielet kwart tal-1998, u uża r-riżultati ta’ Inktomi. Fil-bidu tal-1999, MSN Search nieda verżjoni li kienet turi riżultati minn Looksmart mgħaquda ma’ dawk ta’ Inktomi, b’eċċezzjoni żgħira meta riżultati mill-websajt <ref target="https://mt.wikipedia.org/wiki/AltaVista">AltaVista</ref> intużaw minflok. Wara dan, Microsoft ġedded is-servizz sabiex tibda tipprovdi r-riżultati tiegħu innifsu, b’index li beda jiġi mbiddel kull ġimgħa, jew anke kuljum. Dan il-proċess dam sa’ Novembru 2004, fejn ġie mnieda bħala servizz beta, u ġie mniedi għal kollox fi Frar 2005. Is-servizz tat-tfittxija għall-istampi kien ipprovdut mill-kumpanija Picsearch. Is-servizz tat-tfittxija tal-Microsoft sar ukoll disponibbli għal search engines oħra, bl-għan li jiżdied is-sehem fis-suq.  </p>
Windows Live Search
<p>L-ewwel verżjoni beta ta’ Windows Live Search ġiet imnedija fit-8 ta’ Marzu 2006, bħala sostituzzjoni għal MSN Search. Is-search engine il-ġdida issa kienet tinkludi <hi rend="italic">tabs</hi> li kienu jinkludu Web, aħbarijiet, stampi, mużika, desktop, lokali, kif ukoll is-servizz tal-<ref target="https://mt.wikipedia.org/wiki/Microsoft_Encarta">Microsoft Encarta</ref>.</p>
<p>Fil-bidla minn MSN Search għal Windows Live Search, <ref target="https://mt.wikipedia.org/wiki/Microsoft">Microsoft</ref> waqfet tuża s-servizz ta’ Picsearch għat-tfittxija tal-istampi, u minflok bdiet tuża s-servizz ġdid tagħha. </p>
Live Search
<p>Nhar il-21 ta’ Marzu, 2007, Microsoft ħabbret li kienet se tissepara s-servizz tat-tfittxija mill-bqija tas-servizzi tal-<ref target="https://mt.wikipedia.org/wiki/Windows_Live">Windows Live</ref>. L-isem inbidel għal <hi rend="italic">Live Search</hi>, u l-paġna tal-ftuħ ħadet dehra ġdida, bi stampa li bdiet tinbidel kuljum. </p>
<p>Fil-perjodu tas-servizz ta’ <hi rend="italic">Live Search</hi>, saru diversi tibiliet, fejn fost oħrajn waqfu s-servizzi ta’ <hi rend="italic">Live Search Books</hi>, u <hi rend="italic">Live Search Academic</hi>, li ġew integrati fit-tfittxijiet ġenerali. Ftit wara, <hi rend="italic">Windows Live Expo</hi> ukoll waqaf jopera mill-31 ta’ Lulju, 2008. <hi rend="italic">Live search Macros</hi>, servizz li bih il-konsumatur seta’ joħloq search engine personaliżżata, ukoll twaqqaf, kif twaqqaf ukoll is-servizz ta’ <hi rend="italic">Live Product Upload</hi>, <hi rend="italic">Live Search Products</hi>, u <hi rend="italic">Live Search QnA</hi>, b’tal-aħħar isir <hi rend="italic">MSN QnA</hi>, li iżda twaqqaf ukoll nhar il-21 ta’ Mejju, 2009. </p>
<p>Microsoft għarfet li l-isem “Live” kien għadu joħloq konfużjoni fis-suq, u li għalekk l-isem kellu jinbidel kompletament. F’kampanja sabiex tinħoloq identita’ ġdida għas-servizz tat-tfittxija tal-Microsoft, <hi rend="italic">Live Search</hi> sar uffiċjalment Bing, nhar it-3 ta’ Ġunju, 2009. </p>
<list type="unordered">
<item>Il-Paġna prinċipali tal-MSN Search. </item>
<item>Il-Paġna prinċipali tal-Windows Live Search. </item>
<item>Il-Paġna prinċipali ta' Live Search.</item>
<item>Il-Paġna prinċipali ta' Bing.  </item>
</list>

Ftiehim ma’ Yahoo
<p>Nhar id-29 ta’ Lulju, 2009 Microsoft u Yahoo ħabbru ftiehim ta’ 10 snin, li fih is-<hi rend="italic">search engine</hi> tal-Yahoo issir dik ta’ Bing. Minn naħa l-oħra, Yahoo iżżomm 88% tal-profitt mill-bejgħ kollu fuq is-search engine fl-ewwel ħames snin tal-ftiehim, filwaqt li jkollha d-dritt tirreklama fuq xi websajts tal-Microsoft. Yahoo se żżomm id-dehra li dejjem kellha, pero’ eventwalment se jibda’ jidher il-<hi rend="italic">logo</hi> ta’ Bing minflok.</p>
Sehem fis-suq
<p>Qabel it-tnedija ta’ Bing, is-sehem tas-<hi rend="italic">search engines</hi> tal-Microsoft kienu neżlin b’rata mgħaġġla. Minn meta ġie mniedi Bing, is-sehem mhux talli waqaf, iżda beda’ tiela, speċjalment fl-iStati Uniti, fejn Bing sab postu fit-tielet post wara Google u Yahoo bħala l-aktar search engine użat. Minn Mejju 2009, fejn is-search engine kellha 8% tas-suq, fi Frar telgħet għal 11.5%, skont il-figuri maħruġa minn ComScore. </p>
Servizzi u Karatteristiċi
Karatteristiċi fid-dehra
<list type="unordered"><item>Bdil ta’ kuljum fl-istampa. L-istampi li jidhru fil-paġna tal-ftuħ jinbidlu kuljum, u bosta drabi jirrapreżentaw xi postijiet minn madwar id-dinja, binjiet famużi, kreaturi, u anke bnedmin. L-istampa ukoll tinkludi xi informazzjoni dwar is-suġġett tar-ritratt.</item></list>
<list type="unordered"><item>Il-paġna tal-istampi turi l-istampa prinċipali tal-ġurnata, flimkien ma’ erba’ stampi oħra relatati mas-suġġett, li huma meħuda mit-tiftix għall-istampi.</item></list>
<list type="unordered"><item>Fuq in-naħa tax-xellug tar-riżultati għat-tfittxija, kaxxa turi riżultati jixxiebhu, kategoriji differenti għar-riżultati tat-tfittxija, u storja ta’ tfittxija.</item></list>
<list type="unordered"><item>Qabel ma wieħed jagħfas fuq ħolqa mir-riżultati għat-tfittxija, tidher parti żgħira mill-kontenut f’dik il-websajt.</item></list>
<list type="unordered"><item>Fil-każ ta’ ċerti riżultati, il-paġna turi ukoll l-paġni u s-sezzjonijiet differenti taħt il-websajt prinċipali. Search Engines oħrajn bħal Google ukoll għandhom sistema simili)</item></list>
<list type="unordered"><item>Xi informazzjoni dwar il-websajt ukoll tidher taħt kull riżultat.</item></list>
<list type="unordered"><item>Fil-każ ta’ ċerti websajts, Bing ukoll juri n-numru għall-konsumatur fil-paġna tar-riżultati.</item></list>
Karatteristiċi Multimedjali
<list type="unordered"><item>Qabel ma’ wiehed jgħafas fuq vidjo, dehra tiegħu tibda’ tintwera awtomatikament.</item></list>
<list type="unordered"><item>Is-servizz tat-tfittxija għall-istampi, jinkludi l-opzjoni sabiex wieħed jagħżel stampi skont il-qies, skema ta’ kuluri, stil u nies.</item></list>
<list type="unordered"><item>Is-servizz tat-tfittxija għall-vidjos, jinkludi l-opzjonijiet għal tul, daqs tal-iskrin, riżoluzzjoni u sorsi.</item></list>
</text></body></html>