<html><body><text id="wikipedia_mt_wikipedia_org__13858.html" ns="0" revid="254621" sourceurl="https://mt.wikipedia.org/wiki/Natura_mejta" title="Natura mejta" type="wikipedia">Natura mejta<figure><caption><ref target="https://mt.wikipedia.org/wiki/Francisco_de_Zurbarán">Francisco de Zurbarán</ref>: <hi rend="italic"><ref target="https://mt.wikipedia.org/wiki/Naturaleza_muerta_con_jarra_y_tazas">Natura mejta bil-ġarar</ref></hi> (1636)</caption></figure>
<p><hi rend="bold">Natura mejta</hi> hi xogħol tal-<ref target="https://mt.wikipedia.org/wiki/Arti">arti</ref> li jirrappreżenta oġġetti inanimi, ġeneralment oġġetti ta' kuljum li jistgħu ikunu naturali (ikel, fjuri, xtieli, ġebel, jew arzell) jew magħmulin mill-bniedem (għodda tal-kċina, fajjenza, kotba, vażuni, ġojjelli, muniti, pipi, etc) fi spazju artifiċjali. Il-pittura tan-natura mejta, li bdiet fl-antikità u saret popolari l-iżjed  fil-punent, tagħti lill-artista iżjed libertà fit-tqegħid tal-elementi tad-disinn f'kompożizzjoni mill-pittura ta' suġġetti oħra, bħall-veduti u r-ritratti. Fin-natura mejta, l-iżjed qabel l-1700, sikwit kien ikun simboliżmu reliġjuż  u allegoriku assoċjat mall-oġġetti rappreżentati. F'xi każi n-natura mejta toħroġ mil-limiti bidimensjonali permezz ta' mezzi tekniċi tridimensjonali li jħalltu oġġetti misjubin, fotografiji, grafika ġenerata mill-kompjuters kif ukoll ħoss u vidjo.</p>
<p>It-terminu <hi rend="bold">natura mejta</hi> deher għall-ewwel darba fit-Taljan bħala "natura morta"  fl-aħħar tas-seklu 17. <ref target="https://mt.wikipedia.org/wiki/Vasari">Vasari</ref> uża <hi rend="italic">cose naturali</hi> (oġġetti naturali) biex jirreferi għad-disinji ta' <ref target="https://mt.wikipedia.org/wiki/Giovanni_da_Udine">Giovanni da Udine</ref>. Wara fil-<ref target="https://mt.wikipedia.org/wiki/Fjandri">Fjandri</ref> lejn l-1650, deher it-terminu <hi rend="italic">stilleven</hi> għal xbihat ta' frott, fjuri u ħut jew xbihat ta' ikel imħejji, li wara ġie addottat mill-Ġermaniżi (<hi rend="italic">Stilleben</hi>) u mill-Ingliżi (<hi rend="italic">still-life</hi>). Dan nistgħu nittraduċuh bħala "ħajja sikta jew wieqfa". Fi Spanja l-espressjoni użata għan-naturi mejtin hi <hi rend="italic">bodegones</hi>. <ref target="https://mt.wikipedia.org/wiki/Diderot">Diderot</ref>, fis-<hi rend="italic">Salons</hi>, kien isemmi "naturi inanimi".</p>
<p><ref target="https://mt.wikipedia.org/wiki/Charles_Sterling">Charles Sterling</ref>, speċjalista tan-natura mejta<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, ippropona d-definizzjoni li ġejja għan-natura mejta:</p>

Storja
Antenati antiki
<figure><caption>Skutella transparenti bil-frott u ġarar. Pittura Rumana fuq il-ħajt f'<ref target="https://mt.wikipedia.org/wiki/Pompej">Pompej</ref> (madwar 70 AD)</caption></figure>
<p>Il-ġewwieni tal-oqbra Eġizzjani antiki kienu sikwit ikunu mżejnin bil-pitturi tan-natura mejta. L-Eġizzjani kienu jaħsbu li l-oġġetti tal-ikel u ħwejjeġ oħra rrappreżentati hemmhekk, isiru ta' veru fil-ħajja l-oħra u l-mejjet ikun jista' jagħmel użu minnhom. Fil-pitturi Rumani fuq il-ħajt f'<ref target="https://mt.wikipedia.org/wiki/Pompej">Pompej</ref>, <ref target="https://mt.wikipedia.org/wiki/Erkulanju">Erkulanju</ref> u l-<ref target="https://mt.wikipedia.org/wiki/Villa_Boscoreale">Villa Boscoreale</ref> instabu wkoll naturi mejtin simili, imma dawn kienu iżjed bħala tiżjin u kellhom prospettiva iktar realistika. Fosthom insibu l-mottiv li tant sar familjari ta' skutella tal-<ref target="https://mt.wikipedia.org/wiki/Ħġieġ">ħġieġ</ref> mimlija frott. Il-mużajċi dekorattivi, msejħa “emblema”, li nstabu fid-djar tar-Rumani għonja, kienu juru l-varjetà ta' ikel li kienu jgawdu l-klassijiet għolja u kienu jservu ukoll ta' għeliem ta' ospitalità u bħala ċelebrazzjoni tal-istaġuni u l-ħajja<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Skont Charles Sterling, in-natura mejta tal-Antikità kellha għan ieħor barra s-sempliċi pjaċir tal-mimika: "<hi rend="italic">hu ċar li n-naturi mejtin Ellenistiċi u Rumani li jirrappreżentaw platti lesti għall-ikel għandhom fihom sottotest epikurew</hi>" <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<p>Fis-seklu 16, l-ikel u l-fjuri jerġgħu jidhru bħala simboli tal-istaġuni u l-ħames sensi.  Mill-epoka Rumana bdiet ukoll it-tradizzjoni tal-użu ta' kranju bħala simbolu tal-mortalità u l-fdalijiet ta' din id-dinja, sikwit akkompanjat mill-frażi <hi rend="italic">Omnia mors aequat</hi> (Il-mewt tagħmel lil kulħadd indaqs.)<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Matul l-aħħar 400 sena tal-istorja tal-arti dawn ix-xbihat ta' <ref target="https://mt.wikipedia.org/wiki/Vanitas">vanitas</ref> kienu spiss is-suġġett ta' xogħlijiet tal-pittura. Dan bdewh il-pitturi Olandiżi madwar l-1600<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. </p>
<p>L-apprezzament popolari tar-realiżmu fin-natura mejta kien diġà msemmi fil-leġġenda antika Griega fuq <ref target="https://mt.wikipedia.org/wiki/Żewżi_u_Parrasju">Żewżi u Parrasju</ref>, li tgħid li dawn darba kkompetew biex joħolqu l-iżjed xbieha li tidher ta' veru, l-ewwel deskrizzjoni fl-istorja ta' "<ref target="https://mt.wikipedia.org/wiki/Trompe_l’oeil">trompe l’oeil</ref>" jew "qerq il-għajn" fil-pittura<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>. Kif kiteb <ref target="https://mt.wikipedia.org/wiki/Plinju_l-Kbir">Plinju l-Kbir</ref> fi żmien ir-Rumani, l-artisti Griegi minn sekli qabel kienu ħafna iżjed avvanzati fl-arti tar-ritratti u n-natura mejta.  Semma lil Peiraikos, "li s-sengħa tiegħu ftit jaqbżuha… Pinġa ħwienet tal-barbiera u skrapan, ħmir, ħaxix u ħwejjeġ bħalhom, u għalhekk sar magħruf bħala l-'pittur tal-oġġetti vulgari'; imma dawn ix-xogħlijiet kienu pjaċevoli, u kienu jinbigħu b'prezzijiet ogħla mill-aqwa pitturi tal-artisti l-oħra"<ref target="https://mt.wikipedia.org/wiki/Il-Paġna_prinċipali#cite_note-Ebert-Schifferer,_p._15-7">[7]</ref>.</p>
Il-<ref target="https://mt.wikipedia.org/wiki/Medju_Evu">Medju Evu</ref>
<p>Mal-firxa tal-eġemonija Kattolika fil-Medju Evu, ir-rappreżentazzjoni tal-oġġetti bħala l-uniku suġġett ta' pittura għebet. F'dik l-epoka, skont Michel u Fabrice Faré<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Dawn l-oġġetti m'għadhomx hemm iżjed għall-eżistenza tagħhom fiha nfisha, imma għal dak li jissombolizzaw, u din waħda mir-raġunijiet prinċipali li minħabba fiha ħafna speċjalisti jaqblu biex jgħidu li m'hemmx naturi mejtin matul dan il-perjodu tal-istorja. Irridu nistennew it-teoloġiji ta' San <ref target="https://mt.wikipedia.org/wiki/Franġisk_t'Assisi">Franġisk t'Assisi</ref>, u ta' San <ref target="https://mt.wikipedia.org/wiki/Tumas_t'Akwinu">Tumas t'Akwinu</ref>, ir-ritorn tal-filosofija aristotelika kif ukoll it-teoriji ta' <ref target="https://mt.wikipedia.org/wiki/Roger_Bacon">Roger Bacon</ref> u <ref target="https://mt.wikipedia.org/wiki/Guliermu_t'Occam">Guliermu t'Occam</ref> biex naraw il-<ref target="https://mt.wikipedia.org/wiki/Kattoliċeżmu">Kattoliċeżmu</ref> jirrikonċilja ruħu mas-sensazzjonijiet u l-esperjenza tan-natura. </p>
<figure><caption><ref target="https://mt.wikipedia.org/wiki/Petrus_Christus">Petrus Christus</ref>: <hi rend="italic">Sant'Eliġju fil-ħanut tad-deheb</hi> 1449).</caption></figure>
<p>Mill-1300, nibdew bix-xogħol ta' <ref target="https://mt.wikipedia.org/wiki/Giotto">Giotto</ref> u d-dixxipli tiegħu, il-pittura tan-natura mejta reġgħet ħadet spinta bl-inklużjoni ta' niċeċ fuq il-ħajt fl-isfond  ta' pitturi reliġjużi billi dawn in-niċeċ kien ikun hemm fihom oġġetti ta' kuljum, <ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Dan it-tip ta' rappreżentazzjoni kien meqjus ta' ftit importanza sar-<ref target="https://mt.wikipedia.org/wiki/Rinaxximent">Rinaxximent</ref>, u kien jidher biss bħala parti minn kwadri ta' ġeneru ieħor, bħall-pittura reliġjuża u ritratti, u l-oġġetti dejjem kien ikollhom tifsira reliġjuża jew allegorika.  Dan kien veru partikularment fix-xogħol tal-artisti tal-Ewropa ta' Fuq, li l-interess li kellhom fis-simboliżmu u r-realiżmu ddettaljat ħafna, wassalhom biex jagħtu attenzjoni kbira lill-messaġġ ġenerali tal-pittura.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Pitturi bħal <ref target="https://mt.wikipedia.org/wiki/Jan_van_Eyck">Jan van Eyck</ref> sikwit kienu jużaw xi elementi ta' natura mejta bħala parti mill-programm ikonografiku tagħhom.</p>
<p>L-iżvilupp fit-teknika tal-pittura biż-żejt li għamlu <ref target="https://mt.wikipedia.org/wiki/Jan_van_Eyck">Jan van Eyck</ref> u artisti oħra tal-Ewropa ta' Fuq ippermetta r-rappreżentazzjoni ta' oġġetti ta' kuljum fi stil iper-realistiku, peress li ż-żebgħa taż-żejt iddum ma tinxef, titħallat tajjeb u tista' tinħadem f'ħafna saffi fuq xulxin<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
<p>Ir-ritratt li pinġa <ref target="https://mt.wikipedia.org/wiki/Petrus_Christus">Petrus Christus</ref> ta' żewġ għarajjes iżuru ħanut tad-deheb hu eżempju tipiku ta' natura mejta tranżizzjonali li jirrappreżenta kontenut kemm reliġjuż kif ukoll sekulari. Għalkemm għandu messaġġ prinċipalment allegoriku, il-figuri tal-koppja huma realistiċi u l-oġġetti li fih (flus, vażuni etc) huma mpinġijin bir-reqqa ħafna imma sid il-ħanut hu infatti rappreżentazzjoni ta' Sant'Eliġju u l-oġġetti huma mgħobbijin simboliżmu. Hemm tip simili ta' pittura li f'ritratt tal-familja jikkombina l-figuri tan-nies ma' mejda mimlija sewwa bl-ikel bil-għan li jissimbolizza d-devozzjoni tal-familja u l-ħajr tagħha lejn Alla għall-ġid li pprovdilha<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>.  Xi dan iż-żmien bdew jidhru naturi mejtin bla figuri (imma mhux mingħajr tifsir allegoriku) impinġijin fuq barra tal-kontraporti li jagħlqu l-pitturi devozzjonali privati<ref target="https://mt.wikipedia.org/wiki/Il-Paġna_prinċipali#cite_note-Ebert-Schifferer,_p._15-7">[7]</ref>. Sar pass ieħor lejn il-natura mejta awtonima meta madwar l-1475 bdew ipinġu fjuri simboliċi fuq wara tar-ritratti sekulari<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>.</p>
Il-Rinaxximent
<p>Fost l-ewwel li nqatgħu mis-sinjifikat reliġjuż insibu lil <ref target="https://mt.wikipedia.org/wiki/Leonardo_da_Vinci">Leonardo da Vinci</ref>, li pinġa akwerelli ta' frott (madwar l-1495) bħala parti mill-eżaminazzjonu bla heda tan-natura, u lil <ref target="https://mt.wikipedia.org/wiki/Albrecht_Dürer">Albrecht Dürer</ref> li pinġa disinji preċiżi ta' xtieli u annimali<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</p>
<p>Jacopo de’ Barbari għamel pass ieħor 'il quddiem bil-pittura <hi rend="italic">Natura Mejta b'perniċi, ingwanti tal-ħadid, u vleġeġ tal-balestra</hi> (1504). Din fiha kontenut reliġjuż mill-inqas u hi fost it-<hi rend="italic"><ref target="https://mt.wikipedia.org/wiki/Trompe_l’oeil">trompes l’oeil</ref></hi> iffirmati u ddatati l-iżjed bikrija<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>.</p>
<figure><caption>Annibale Carracci, <hi rend="italic">Ħanut tal-Laħam</hi> (1583)</caption></figure>
<p>Is-seklu 16 ra splużjoni ta' interess fid-dinja naturali u ra anki l-ħolqien ta' enċiklopediji botaniċi lussużi jiddokumentaw l-iskoperti tad-Dinja l-Ġdida u l-Asja. L-illustrazzjoni xjentifika u l-klassifikazzjoni tal-kampjuni ukoll kellhom spinta. L-oġġetti naturali bdew jiġu apprezzati bħala oġġetti ta' studju individwali mingħajr assoċjazzjonijiet reliġjużi jew mitoloġiċi. Ix-xjenza tal-fitoterapija, li kienet estensjoni prattika ta' dan l-għarfien ġdid, bdiet ukoll f'dan iż-żmien. Barra minn hekk patruni għonja bdew jagħmlu kollezzjoniet ta' kampjuni ta' annimali u minerali bil-ħolqien ta' "gabinetti ta' kurżitajiet". Dawn il-kampjuni servew ta' mudelli għall-pitturi li kellhom għatx kbir għar-realiżmu u n-novità. L-arzell, l-insetti, il-frott eżotiku u l-fjuri kollha bdew jinġabru u jinbigħu, u xtieli ġodda bħat-tulipani (importati fl-Ewropa mit-<ref target="https://mt.wikipedia.org/wiki/Turkija">Turkija</ref>), ġew iċċelebrati fil-pittura tan-natura mejta<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>. L-isplużjoni ortikulturali infirxet mal-Ewropa kollha u l-artisti pprofitaw ruħhom minn dan u pproduċew eluf ta' pitturi ta' natura mejta. Xi pajjiżi u qrati kellhom interess speċjali f'suġgetti partikulari, pereżempju, il-<ref target="https://mt.wikipedia.org/wiki/Medici">Medici</ref> ta' Firenze kellhom interess partikulari fir-rappreżentazzjoni tal-frott taċ-ċitru.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Din il-firxa kbira tal-kampjuni naturali u l-interess li kien qiegħed jikber fir-rappreżentazzjoni tan-natura mal-Ewropa kollha, wasslu għall-ħolqien tal-pittura moderna tan-natura mejta f'dawn il-pajjiżi<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>.</p>
<p>Sat-tieni nofs tas-seklu 16, kienet evolvit natura mejta awtonoma<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>. Bilmod, il-kontenut reliġjuż naqas fid-daqs u fl-importanza tal-post f'dawn il-pitturi, però l-lezzjonijiet morali baqgħu hemm b'mod impliċitu. Fost l-eżempji ta' dan insibu <hi rend="italic">Il-ħanut tal-laħam</hi> ta' Joachim Beuckelaer (1568), li fih r-rappreżentazzjoni realistika tal-laħam nej fl-ewwel pjan waqt li x-xena fl-isfond twiddeb fuq il-periklu tas-sokor u ż-żina<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>. Meta fl-1583 <ref target="https://mt.wikipedia.org/wiki/Annibale_Carracci">Annibale Carracci</ref> ittratta l-istess suġġett neħħa l-messaġġi morali, kif għamlu ħafna pitturi oħra tan-natura mejta "tal-kċina u s-suq" ta' dan il-perjodu<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>.</p>
Is-Seklu 17
<figure><caption><ref target="https://mt.wikipedia.org/wiki/Abraham_van_Beyeren">Abraham van Beyeren</ref>, <hi rend="italic">Bankett natura mejta</hi> (c. 1660)</caption></figure>
<p>Minkejja li n-natura mejta Taljana bdiet tiżdied fil-popolarità, storikament baqgħet inqas meqjusa mill-pitturi tal-"grande maniera" ta' suġġetti reliġjużi u mitiċi. Ħafna akkademiċi prominenti ta' kmieni fis-seklu 17, bħal <ref target="https://mt.wikipedia.org/wiki/Andrea_Sacchi">Andrea Sacchi</ref>, kienu tal-fehma li l-pittura tan-natura mejta m'għandhiex "gravitas" biżżejjed biex jistħoqqilha titqis bħala kbira. Min-naħa l-oħra l-artisti Taljani tan-natura mejta li rnexxew kisbu appoġġ qawwi fi żmienhom<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>. Barra minn hekk, l-artisti nisa, allavolja kien hemm ftit biss minnhom, għażlu jew kienu ristretti li jpinġu suġġetti bħan-natura mejta, <ref target="https://mt.wikipedia.org/wiki/Giovanna_Garzoni">Giovanna Garzoni</ref>, <ref target="https://mt.wikipedia.org/wiki/Laura_Bernasconi">Laura Bernasconi</ref>, u <ref target="https://mt.wikipedia.org/wiki/Fede_Galizia">Fede Galizia</ref> pereżempju.</p>
<p>Ħafna artisti prominenti f'ġeneri oħra, ipproduċew ukoll xi pittturi tan-natura mejta. B’mod partikulari, <ref target="https://mt.wikipedia.org/wiki/Caravaggio">Caravaggio</ref> applika t-teknika naturalista influwenzjali tiegħu għan-natura mejta. Il-<hi rend="italic">Qoffa bil-Frott</hi> (c. 1595-1600) li kienet waħda mill-ewwel eżempji ta' natura mejta pura, hi mpinġija preċiżament u fil-livell tal-għajnejn<ref target="https://mt.wikipedia.org/wiki/Il-Paġna_prinċipali#cite_note-23">[23]</ref>. Minkejja li m'għandhiex simboliżmu fil-beraħ,  din il-pittura kienet fil-propjetà tal-Kardinal Borromeo u jista' jkun li kienet apprezzata kemm għal raġunijiet reliġjużi kif ukoll estetiċi.  <ref target="https://mt.wikipedia.org/wiki/Jan_Bruegel">Jan Bruegel</ref> ukoll pinġa pittura, <hi rend="italic">Bukkett kbir Milaniż</hi> (1606), għall-kardinal u sostna li kienet 'fatta tutti del natturel' (magħmula kollha min-natura) u talab iżjed flus għall-isforz żejjed<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>. Dawn kienu tnejn fost il-ħafna pitturi tan-natura mejta fil-kollezzjoni tal-kardinal li kien fiha wkoll ġabra kbira ta' kurżitajiet. </p>
<p>Fost in-naturi mejtin Taljani l-oħra insibu <hi rend="italic">il-Koka</hi> ta' <ref target="https://mt.wikipedia.org/wiki/Bernardo_Strozzi">Bernardo Strozzi</ref>, xena ta' kċina fil-maniera Olandiża, li fiha ritratt ddettaljat ta' koka u t-tajr li qiegħda tħejji għall-ikel<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>. Bl-istess mod, waħda mill-pitturi tan-natura mejta rari ta' Rembrandt, <hi rend="italic">Tifla Żgħira bil-Paguni Mejta</hi> tgħaqqad ritratt femminili simpatiku ma' xbihat tat-tjur<ref target="https://mt.wikipedia.org/wiki/Il-Paġna_prinċipali#cite_note-26">[26]</ref>.</p>
<p>Kien fil-klima artistika ġdida tal-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref> tas-seklu 17 li n-natura mejta (bl-isem <hi rend="italic">stilleven</hi>) saret forma ta' pittura tassew indipendenti. Waqt li l-artisti ma tantx kien baqagħlhom opportunità li jpinġu pittura reliġjuża li kienu jiddependu fuqha sa dak iż-żmien — xbihat reliġjużi saru pprojbiti mill-Knisja Protestanta Riformata Olandiża — it-tradizzjoni tal-Ewropa ta' Fuq tar-realiżmu ddettaljat u simboli moħbijin kienet tintgħoġob mill-klassi medja Olandiża li kienu qegħdin jieħdu post il-knisja u l-istat bħala patruni ewlenin tal-arti fil-Pajjiżi l-Baxxi.  Barra minn hekk l-Olandiżi kienu mġennin fuq l-ortikultura, l-iżjed fuq it-tulipani. Dawn iż-żewġ modi kif kienu jħarsu lejn il-fjuri — bħala oġġetti estetiċi u simboli reliġjużi — ingħaqdu biex joħolqu domanda qawwija ħafna għal dan it-tip ta' natura mejta<ref target="https://mt.wikipedia.org/wiki/Il-Paġna_prinċipali#cite_note-27">[27]</ref>. Il-pittura tan-natura mejta, bħax-xogħlijiet l-oħrajn tal-arti Olandiżi ġeneralment kienu jinbigħu jew fis-suq jew minn bejjiegħa jew mill-artisti stess mill-ħwienet tax-xogħol tagħhom u rari kienu ordnati; allura l-artisti kienu jistgħu jagħżlu s-suġġetti u d-disinn<ref target="https://mt.wikipedia.org/wiki/Il-Paġna_prinċipali#cite_note-28">[28]</ref>. Dan it-tip ta' pittura ta' natura mejta tant kien popolari li fl-1740 Gerard de Lairesse kiteb ir-regoli tat-teknika tal-pittura tal-fjuri Olandiża fit-trattat tiegħu <hi rend="italic">Groot Schilderboeck</hi> li fih ta varjetà kbira ta' pariri fuq il-kuluri, tqegħid tal-oġġetti, xogħol tal-pinzell, tħejjija tal-kampjuni, armonija, kompożizzjoni u prospettiva, etc<ref target="https://mt.wikipedia.org/wiki/Il-Paġna_prinċipali#cite_note-29">[29]</ref>.</p>
<p>Is-simboliżmu tal-fjuri kien ilu jevolvi mil-bidu tal-Kristjaneżmu. Il-fjuri l-iżjed komuni kollha kellhom tifsira simbolika: il-warda (Il-Madonna, Venere, l-imħabba, il-prekarjetà); il-ġilju (Il-Madonna, il-verġinità, is-safa tal-moħħ, il-ġustizzja); it-tulipan (il-pompa, in-nobbiltà); il-warda tax-xemx (il-fedeltà, l-imħabba divina, id-devozzjoni); il-vjola (il-modestà, ir-riżerva, l-umiltà); l-akwileġja (il-melankolija); il-peprina (il-qawwa, l-irqad, il-mewt).  Fost l-insetti, il-farfett kien jirrappreżenta il-bidla u l-irxoxt waqt li l-mazzarell kien jissimbolizza l-prekarjetà u n-nemla il-bżulija u l-kura tal-uċuh tar-raba<ref target="https://mt.wikipedia.org/wiki/Il-Paġna_prinċipali#cite_note-30">[30]</ref>.</p>
<p>L-artisti Olandiżi fl-istess ħin irxoxtaw it-tradizzjoni tan-natura mejta antika Griega tat-<hi rend="italic"><ref target="https://mt.wikipedia.org/wiki/Trompe_l’oeil">trompe l’oeil</ref></hi> jew <hi rend="italic">qerq il-għajn</hi>, partikularment l-imitazzjoni tan-natura jew <hi rend="italic">mimesis</hi>, li sejħulha <hi rend="italic">bedriegertje</hi> ("qerq żgħir")<ref target="https://mt.wikipedia.org/wiki/Il-Paġna_prinċipali#cite_note-31">[31]</ref>. Barra dawn it-tipi ta' natura mejta, l-artisti Olandiżi identifikaw u żviluppaw separatament pitturi tal-kċina u s-suq, tal-kolazzjon u l-pranzu, tal-vanitas u ta' ġabriet allegoriċi<ref target="https://mt.wikipedia.org/wiki/Il-Paġna_prinċipali#cite_note-32">[32]</ref>.</p>
<figure><caption><ref target="https://mt.wikipedia.org/wiki/Juan_Sánchez_Cotán">Juan Sánchez Cotán</ref>, <hi rend="italic">Sfarġla, kaboċċa, bettieħa u ħjara</hi> (1602)</caption></figure>
<p>F'dan il-perjodu kienu popolari ħafna l-pitturi tal-vanitas, li kien ikun hemm fihom ġabriet ta' frott u fjuri, kotba, statwetti, vażuni, muniti, ġojjelli, pitturi, strumenti mużikali u xjentifiċi, fida u kristalli fini flimkien ma' tifkiriet simboliċi tal-qosor tal-ħajja. Magħhom kienu jqegħdu xi kranju, impulletta jew arloġġ tal-but, xemgħa tixgħel jew ktieb bil-paġni jinqalbu biex iservi ta' messaġġ morali fuq kemm jgħaddu malajr il-pjaċiri tas-sensi.  Sikwit ftit mill-frott u l-fjuri stess kienu juruhom ħa jibdew jitħassru jew jitbielu biex jenfasizzaw l-istess punt.</p>
<p>Kien hemm tip ieħor ta' natura mejta, magħruf bħala "pittura tal-kolazzjon", li  jirrappreżenta fl-istess waqt ġabra ta' ikel tajjeb li l-klassi għolja kienu jgawdu u twiddiba reliġjuża li wieħed għandu jevita l-ikel u x-xorb żejjed<ref target="https://mt.wikipedia.org/wiki/Il-Paġna_prinċipali#cite_note-33">[33]</ref>. L-Olandiżi għamlu innovazzjoni oħra: madwar l-1650 Samuel van Hoogstraten pinġa waħda mill-ewwel pitturi "tal-ixtillieri", pitturi tan-natura mejta f'għamla ta' <ref target="https://mt.wikipedia.org/wiki/Trompe_l’oeil">trompe l’oeil</ref> li juru oġġetti marbutin, imsammrin jew imwaħħlin b'xi mod ma' tavla mal-ħajt. Dan it-tip ta' natura mejta kien popolari ħafna fl-iStati Uniti fis-seklu 19<ref target="https://mt.wikipedia.org/wiki/Il-Paġna_prinċipali#cite_note-34">[34]</ref>. Varjazzjoni oħra ta' natura mejta f'għamla ta' <ref target="https://mt.wikipedia.org/wiki/Trompe_l’oeil">trompe l’oeil</ref> kienet turi oġgetti li kellhom x'jaqsmu ma' xi sengħa jew professjoni, bħall-pittura ta' Cornelis Norbertus Gysbrecht <hi rend="italic">Kavallett tal-pittura mal-frott</hi>, li fiha juri l-għodda kollha tas-sengħa tal-pittur<ref target="https://mt.wikipedia.org/wiki/Il-Paġna_prinċipali#cite_note-35">[35]</ref>. Fl-ewwel nofs tas-seklu 17 kienu popolari wkoll il-pitturi ta' ġabra kbira ta' oġġetti f’forma allegorika, pereżempju "il-ħames sensi", "l-erba' kontinenti" jew "l-erba' staġuni" li juru alla mara jew figura allegorika mdawra b'oġġetti xierqa, naturali jew magħmulin mill-bniedem<ref target="https://mt.wikipedia.org/wiki/Il-Paġna_prinċipali#cite_note-36">[36]</ref>. Il-popolarità tal-pitturi tal-vanitas u dawn il-forom oħra ta' natura mejta, malajr infirxu mill-Olanda għall-<ref target="https://mt.wikipedia.org/wiki/Fjandri">Fjandri</ref> u l-<ref target="https://mt.wikipedia.org/wiki/Ġermanja">Ġermanja</ref>, u wkoll lejn <ref target="https://mt.wikipedia.org/wiki/Spanja">Spanja</ref> u <ref target="https://mt.wikipedia.org/wiki/Franza">Franza</ref>.</p>
<p>In-natura mejta Ġermaniża segwiet fil-qrib il-mudelli Olandiżi.  Il-pittur Ġermaniż  <ref target="https://mt.wikipedia.org/wiki/Georg_Flegel">Georg Flegel</ref> kien pijunier fin-natura mejta pura mingħajr figuri u ħoloq innovazzjoni fil-kompożizzjoni billi qiegħed oġġetti ddettaljati f'gabinetti, armarji u vetrini u pproduċa dehriet minn bosta angoli fl-istess kwadru<ref target="https://mt.wikipedia.org/wiki/Il-Paġna_prinċipali#cite_note-37">[37]</ref>. </p>
<p>Il-pitturi tan-natura mejta ġo Spanja, imsejħin ukoll <ref target="https://mt.wikipedia.org/wiki/Bodegón">bodegones</ref>, kienu awsteri. Kienu differenti min-natura mejta Olandiża, li sikwit kien ikun fiha pranzijiet għonja mdawrin b'oġġetti tad-drap u l-<ref target="https://mt.wikipedia.org/wiki/Ħġieġ">ħġieġ</ref> imżejnin u lussużi. Il-kaċċa fil-pittura Spanjola hi sikwit annimali mejtin għadhom jistennew li jitnittfu jew jitqaxxru. Il-frott u l-ħaxix għadhom nejjin. L-isfond li jew hu deżolat jew magħmul minn blokki ġeometriċi lixxi tal-injam sikwit joħloq atmosfera surrealista. Waqt li n-natura mejta Olandiża u Spanjola t-tnejn sikwit kellhom għan morali ingastat fihom, l-awsterità, li xi wħud isibuha tixbaħ id-deżolazzjoni ta' xi witjiet għoljin Spanjoli, tidher qisha tiċħad il-pjaċiri tas-sensi, il-ġid u l-lussu tan-natura mejta Olandiża<ref target="https://mt.wikipedia.org/wiki/Il-Paġna_prinċipali#cite_note-38">[38]</ref>. Fl-Italja u Spanja, il-pitturi tassew tal-vanitas kienu rari u kien hemm ħafna inqas speċjalisti tan-natura mejta. Fl-Ewropa ta' Isfel kienu jużaw iżjed in-naturaliżmu delikat ta' Caravaggio u jenfasizzaw inqas l-iper-realiżmu tal-Ewropej ta' Fuq<ref target="https://mt.wikipedia.org/wiki/Il-Paġna_prinċipali#cite_note-39">[39]</ref>. Ġo Franza, il-pitturi tan-natura mejta (<hi rend="italic">nature morte</hi>) li kienu influwenzati mill-iskejjel ta' Fuq u ta' Isfel, isselfu kemm mill-pitturi tal-vanitas tal-Pajjiżi l-Baxxi u kemm mill-kompożizzjonijiet awsteri ta' Spanja<ref target="https://mt.wikipedia.org/wiki/Il-Paġna_prinċipali#cite_note-40">[40]</ref>.</p>
Is-Seklu 18
<figure><caption><ref target="https://mt.wikipedia.org/wiki/Jean-Baptiste-Siméon_Chardin">Jean-Baptiste-Siméon Chardin</ref>, <hi rend="italic">Ir-Rajja</hi> (1728)</caption></figure>
<p>Sa meta wasal is-seklu 18, f'ħafna każi, is-sinjifikati moħbijin reliġjużi u allegoriċi fil-pittura tan-natura mejta kienu ġew abbandunati u n-naturi mejtin tal-mejda tal-kċina kienu evolvew f'rappreżentazzjonijiet ippjanati ta' kuluri u forom varjati, juru ikel ta' kuljum. L-aristokrazija Franċiża qabdu l-artisti jpinġulhom pitturi ta' suġġetti ta' natura mejta abbundanti u estravaganti bħalli kienu jżejnu l-mejda tal-pranzu tagħħom, fl-istess ħin mingħajr il-messaġġ moralistiku tal-vanitas tal-predeċessuri tagħhom Olandiżi. L-imħabba li kellu r-<ref target="https://mt.wikipedia.org/wiki/Rokokò">Rokokò</ref> għall-ingann wassal biex fi Franza jiżdied l-apprezzament għal-pittura ta' <ref target="https://mt.wikipedia.org/wiki/Trompe_l'oeil">trompe l'oeil</ref> (Franċiż:  "qerq il-għajn"). Il-pitturi ta' natura mejta ta' <ref target="https://mt.wikipedia.org/wiki/Jean-Baptiste-Siméon_Chardin">Jean-Baptiste Chardin</ref> jużaw varjetà ta' metodi, minn realiżmu ta' stil Olandiż sa armoniji iżjed ħelwin<ref target="https://mt.wikipedia.org/wiki/Il-Paġna_prinċipali#cite_note-41">[41]</ref>.</p>
<p>Fl-iStati Uniti fi żmien ir-rivoluzzjoni, l-artisti Amerikani li kienu mħarrġa barra l-pajjiż applikaw l-istili Ewropej għal-pittura tar-ritratti u n-natura mejta. <ref target="https://mt.wikipedia.org/wiki/Charles_Willson_Peale">Charles Willson Peale</ref> beda familja ta' pitturi Amerikani famużi u bħala mexxej importanti fil-komunità artistika Amerikana, waqqaf ukoll soċjetà għat-tħarriġ tal-artisti kif ukoll mużew ta' kurżitajiet naturali. Ibnu, Raphaelle Peale, kien wieħed mill-grupp ta' artisti bikrija tan-natura mejta, li kien hemm fih ukoll John F. Francis, Charles Bird King u John Johnston<ref target="https://mt.wikipedia.org/wiki/Il-Paġna_prinċipali#cite_note-42">[42]</ref>. Sat-tieni nofs tas-seklu 19, Martin Johnson Heade kien introduċa l-verżjoni Amerikana tal-pittura tal-bijotopu jew ħabitat li fiha l-għasafar u l-fjuri kienu mqegħdin f'ambjent ta' barra simulat<ref target="https://mt.wikipedia.org/wiki/Il-Paġna_prinċipali#cite_note-43">[43]</ref>. Il-pitturi Amerikani tat-<ref target="https://mt.wikipedia.org/wiki/Trompe_l'oeil">trompe l'oeil</ref>, maħluqin minn John Haberle, William Michael Harnett, u John Frederick Peto iffjorixxew ukoll.  Peto kien jispeċjalizza f'pitturi "tal-ixtillieri" nostalġiċi waqt li Harnett laħaq l-ogħla livell ta' iper-realiżmu fiċ-ċelebrazzjonijiet pittoriċi tal-ħajja Amerikana permezz ta' oġġetti ta' kuljum<ref target="https://mt.wikipedia.org/wiki/Il-Paġna_prinċipali#cite_note-44">[44]</ref>.</p>
Is-Seklu 19
<figure><caption>Edouard Manet, <hi rend="italic">Qronfol u klematide ġo vażun tal-kristal</hi> (1883)</caption></figure>
<p>Bill-qawmien tal-Akkademji Ewropej, l-iktar l-<ref target="https://mt.wikipedia.org/wiki/Académie_française">Académie française</ref> li kellha influwenza qawwija fuq l-arti akkademika, in-natura mejta bdiet tonqos fil-popolarità.  L-akkademji kienu jgħallmu d-dotrina tal-"Ġerarkija tal-ġeneri" (jew il-"Ġerarkija tas-suġġett ittrattat"), li kienet tgħid li l-mertu artistiku ta' pittura kien imsejjes qabel kollox fuq is-suġġett tagħha.  Fis-sistema akkademika, l-ogħla forma ta' pittura tikkonsisti f'xbihat ta' sinjifikat storiku, <ref target="https://mt.wikipedia.org/wiki/Bibbja">Bibbliku</ref> jew mitoloġiku u n-natura mejta kienet artistikament meqjusa fil-livell l-iżjed baxx. Minflokk li użaw in-natura mejta biex jigglorifikaw in-natura, xi artisti, bħal <ref target="https://mt.wikipedia.org/wiki/John_Constable">John Constable</ref> u <ref target="https://mt.wikipedia.org/wiki/Camille_Corot">Camille Corot</ref>, għażlu l-veduta għal dan l-għan.</p>
<p>Meta n-Neo-Klassiċiżmu beda jmur lura fis-snin qabel l-1840, ir-rivoluzzjonijiet artistiċi tar-Realiżmu u Romantiċiżmu iffokaw fuq il-pittura tal-ġeneru u r-ritratti. Però, ħafna mill-aqwa artisti ta' dak il-perjodu kellhom natura mejta fost ix-xogħlijiet tagħhom. Il-pitturi tan-natura mejta ta' <ref target="https://mt.wikipedia.org/wiki/Francisco_Goya">Francisco Goya</ref>, <ref target="https://mt.wikipedia.org/wiki/Gustave_Courbet">Gustave Courbet</ref>, u <ref target="https://mt.wikipedia.org/wiki/Eugène_Delacroix">Eugène Delacroix</ref> jittrażmettu emozzjoni qawwija, u huma iżjed interessati fl-atmosfera milli fl-eżattezza <ref target="https://mt.wikipedia.org/wiki/Il-Paġna_prinċipali#cite_note-45">[45]</ref>. Minkejja li mxew fuq il-mudelli tan-natura mejta iżjed bikrija ta' <ref target="https://mt.wikipedia.org/wiki/Jean-Baptiste-Siméon_Chardin">Chardin</ref>, il-pitturi tan-natura mejta ta' <ref target="https://mt.wikipedia.org/wiki/Édouard_Manet">Édouard Manet</ref>  kellhom tonalità qawwija u jidher ċar li mexjin lejn l-Impressjoniżmu. <ref target="https://mt.wikipedia.org/wiki/Henri_Fantin-Latour">Henri Fantin-Latour</ref>, li uża teknika iżjed tradizzjonali, kien famuż għall-pitturi skwiżiti tiegħu tal-fjuri u qala x'jgħix mill-ordnijiet għall-pittura tan-natura mejta<ref target="https://mt.wikipedia.org/wiki/Il-Paġna_prinċipali#cite_note-46">[46]</ref>.</p>
<figure><caption>Vincent van Gogh, <hi rend="italic">Ward tax-Xemx</hi> (1888)</caption></figure>
<p>Però, it-teknika u l-armonija tal-kuluri ma ttrijunfawx fuq is-suġġett tal-pittura qabel li l-ġerarkija akkademika fl-Ewropa  għebet għal kollox u bdew l-<ref target="https://mt.wikipedia.org/wiki/Impressjoniżmu">Impressjoniżmu</ref> u l-<ref target="https://mt.wikipedia.org/wiki/Post-Impressjoniżmu">Post-Impressjoniżmu</ref>. Meta seħh dan, in-natura mejta saret imfittxa bil-ħerqa mill-artisti. Fin-naturi mejtin bikrija tiegħu, <ref target="https://mt.wikipedia.org/wiki/Claude_Monet">Claude Monet</ref> juri l-influwenza ta' Fantin-Latour, imma kien wieħed minn ta' l-ewwel li abbandunaw it-tradizzjoni tal-isfond skur. <ref target="https://mt.wikipedia.org/wiki/Pierre-Auguste_Renoir">Pierre-Auguste Renoir</ref> ukoll abbandunaha fin-<hi rend="italic">Natura Mejta bi Mrewħa u Bukkett Fjuri</hi> (1871), billi taha 'l din il-pittura sfond oranġjo jgħajjat. Fin-natura mejta Impressjonista, il-kontenut allegoriku u mitoloġiku nieqes għal kollox, kif ukoll ix-xogħol iddettaljat tal-pinzell. Minflok, l-impressjonisti iffokaw fuq l-esperimentazzjoni b'daqqiet wiesa' tal-pinżell, valuri tonali, u fejn kienu jpoġġu l-kuluri. L-Impressjonisti u l-Post-Impressjonisti kienu ispirati mill-iskema tal-kuluri tan-natura imma dawn reinterpretaw in-natura bl-armoniji tal-kulur tagħhom, li xi drabi sfaw ta' artifiċjalità li taħsdek. Kif iddikjara Gauguin, "Il-kuluri għandhom it-tifsira tagħhom".<ref target="https://mt.wikipedia.org/wiki/Il-Paġna_prinċipali#cite_note-Ebert-Schifferer,_p._318-47">[47]</ref> Fl-istess ħin użaw varjazzjonijet fil-prospettiva bħal angoli għoljin kif nistgħu naraw fi <hi rend="italic">Frott muri fuq Ċentru</hi> ta' <ref target="https://mt.wikipedia.org/wiki/Gustave_Caillebotte">Gustave Caillebotte</ref>, pittura li xi nies kienu jiddieħqu biha fi żmienha u sejħula "frott kif jarah l-għasfur"<ref target="https://mt.wikipedia.org/wiki/Il-Paġna_prinċipali#cite_note-48">[48]</ref>.</p>
<p>Il-pitturi tal-"Ward tax-Xemx" ta' <ref target="https://mt.wikipedia.org/wiki/Vincent_van_Gogh">Vincent van Gogh</ref> huma fost il-pitturi tan-natura mejta tas-seklu 19 l-iżjed magħrufin. Van Gogh permezz ta' tonalitajiet fl-isfar u l-okra u rappreżentazzjoni x'aktarx fiċ-ċatt għamel kontribuzzjoni li ma tinsesiex fl-istorja tan-natura mejta. Il-pittura tiegħu <hi rend="italic">Natura Mejta ma' Tavla tad-Disinn</hi> (1889) hi awtoritratt f'għamla ta' natura mejta, li fiha Van Gogh wera ħafna oġġetti mill-ħajja personali tiegħu, fosthom il-pipa tiegħu, ikel sempliċi (basal), ktieb edifikanti, u ittra mingħand ħuh, mifruxin fuq il-mejda tiegħu, mingħajr ma hemm xbieha tiegħu. Pinġa wkoll il-verżjoni tiegħu tal-pittura tal-vanitas, <hi rend="italic">Natura Mejta b'Bibbja miftuħa, Xemgħa u Ktieb</hi> (1885)<ref target="https://mt.wikipedia.org/wiki/Il-Paġna_prinċipali#cite_note-Ebert-Schifferer,_p._318-47">[47]</ref>.</p>
Is-Seklu 20
<figure><caption><ref target="https://mt.wikipedia.org/wiki/Georges_Braque">Georges Braque</ref>, <hi rend="italic">Violin and Candlestick</hi> (1910)</caption></figure>
<p>L-ewwel erbgħin sena tas-seklu 20 kien perjodu eċċezzjonali ta' ferment u rivoluzzjoni artistika. Malajr żviluppaw ħafna movimenti avant-garde, wieħed jibda qabel l-ieħor jispiċċa, kollha mexjin lejn l-astrazzjoni mhux figurattiva totali. In-natura mejta, bħall-arti rappreżentazzjonali l-oħrajn, komplew jevolvu u jaddattaw sa nofs is-seklu meta l-astrazzjoni totali, bħall-pittura bil-qtar ta' <ref target="https://mt.wikipedia.org/wiki/Jackson_Pollock">Jackson Pollock</ref>, eliminat il-kontenut li jintgħaraf kollu.</p>
<p>Is-seklu beda b'bosta tendenzi jiddominaw l-arti. Fl-1901, <ref target="https://mt.wikipedia.org/wiki/Paul_Gauguin">Paul Gauguin</ref> pinġa  <hi rend="italic">Natura Mejta bil-Ward tax-Xemx</hi>, f'ġieħ  ħabibu van Gogh li kien miet ħdax-il sena qabel. Il-grupp magħruf bħala n-<ref target="https://mt.wikipedia.org/wiki/Nabi">Nabi</ref>, fosthom <ref target="https://mt.wikipedia.org/wiki/Pierre_Bonnard">Pierre Bonnard</ref> u <ref target="https://mt.wikipedia.org/wiki/Edouard_Vuillard">Edouard Vuillard</ref>, ħadu t-teoriji armoniċi ta' Gauguin u żiedu xi elementi ispirati mill-inċiżjonijiet fl-injam Ġappuniżi fil-pitturi tan-natura tagħhom. Il-pittur Franċiż <ref target="https://mt.wikipedia.org/wiki/Odilon_Redon">Odilon Redon</ref> ukoll pinġa natura mejta importanti f'dan il-perjodu, l-iżjed tal-fjuri<ref target="https://mt.wikipedia.org/wiki/Il-Paġna_prinċipali#cite_note-49">[49]</ref>.</p>
<p><ref target="https://mt.wikipedia.org/wiki/Henri_Matisse">Henri Matisse</ref> irriduċa r-rappreżentazzjoni tal-oġgetti tan-natura mejta iżjed u iżjed sa ma ġabhom żoni mmarkati b'linji ħoxnin mimlijin b'kuluri jgħajtu. Issimplifika wkoll il-prospettiva u introduċa sfondi ta' bosta kuluri<ref target="https://mt.wikipedia.org/wiki/Il-Paġna_prinċipali#cite_note-50">[50]</ref>. F'xi wħud mill-pitturi tiegħu tan-natura mejta, bħall-<hi rend="italic">Pittura mejta bil-Brinġiel</hi>, il-mejda bl-oġġetti kważi tintilef fost id-disinji kuluriti l-oħra li jimlew il-bqija tal-kamra<ref target="https://mt.wikipedia.org/wiki/Il-Paġna_prinċipali#cite_note-51">[51]</ref>. Xi esponenti tal-<ref target="https://mt.wikipedia.org/wiki/Fauviżmu">Fauviżmu</ref>, bħal <ref target="https://mt.wikipedia.org/wiki/Maurice_de_Vlaminck">Maurice de Vlaminck</ref> u <ref target="https://mt.wikipedia.org/wiki/André_Derain">André Derain</ref>, esploraw iżjed il-kulur pur u l-astrazzjoni fin-natura mejta tagħhom.</p>
<figure><caption>Fernand Léger, <hi rend="italic">Natura Mejta bil-Magg tal-Birra</hi> (1921)</caption></figure>
<p><ref target="https://mt.wikipedia.org/wiki/Paul_Cézanne">Paul Cézanne</ref> fin-natura mejta tiegħu sab mezz ideali biex jesplora l-organiżżazzjoni ġeometrika spazjali u biex ibiegħed il-pittura mill-għan illustrattiv jew mimetiku għal wieħed li juri indipendentament l-elementi ta' kulur, forma u linja, pass kbir lejn l-arti astratta. L-esperimenti ta' Cézanne iwasslu direttament lejn l-iżvilupp tan-natura mejta <ref target="https://mt.wikipedia.org/wiki/Kubista">Kubista</ref> ta' kmieni fis-seklu<ref target="https://mt.wikipedia.org/wiki/Il-Paġna_prinċipali#cite_note-Ebert-Schifferer,_p._311-52">[52]</ref>.</p>
<p>Fl-stess ħin li adattaw it-tibdil u t-tidwir tal-pjani u l-assi li kien juża Cézanne, il-Kubisti rażżnu l-iskema qawwija tal-kuluri tal-Fauves u minnflok iffokaw fuq id-dekostruzzjoni tal-oġġetti fi pjani u forom  purament ġeometriċi. Bejn l-1910 u l-1920, xi artisti Kubisti bħal <ref target="https://mt.wikipedia.org/wiki/Pablo_Picasso">Pablo Picasso</ref>, <ref target="https://mt.wikipedia.org/wiki/Georges_Braque">Georges Braque</ref>, u <ref target="https://mt.wikipedia.org/wiki/Juan_Gris">Juan Gris</ref> pinġew ħafna kompożizzjonijiet ta' natura mejta, sikwit jinkludu strumenti mużikali, u ħolqu wkoll l-ewwel xogħlijiet tal-collage tal-Kubiżmu Sintetiku, bħall-pittura ovali ta' Picasso <hi rend="italic">Natura Mejta b'ħadma tat-tiben</hi> (1912).  F'dawn ix-xogħlijiet, l-oġġetti tan-natura mejta huma mrikbin fuq xulxin u mħabblin flimkien tant li bilkemm baqagħlhom forom bidimensjonali li jingħarfu, tilfu it-tessitura individwa, u tħalltu mal-isfond — għanijiet kontra dawk tan-natura mejta tradizzjonali<ref target="https://mt.wikipedia.org/wiki/Il-Paġna_prinċipali#cite_note-53">[53]</ref>.  <ref target="https://mt.wikipedia.org/wiki/Fernand_Léger">Fernand Léger</ref> fin-natura mejta tiegħu introduċa l-użu ta' spazju abjad wiesa' u forom ġeometriċi kuluriti, immarkati ċari u jirkbu fuq xulxin biex jipproduċi effett iktar mekkaniku<ref target="https://mt.wikipedia.org/wiki/Il-Paġna_prinċipali#cite_note-54">[54]</ref>.  <ref target="https://mt.wikipedia.org/wiki/Marcel_Duchamp">Marcel Duchamp</ref> u membri oħra tal-moviment <ref target="https://mt.wikipedia.org/wiki/Dada">Dada</ref> abbandunaw ir-riduzzjoni tal-ispazju għall-pjan li kienu jużaw il-Kubisti u marru f'direzzjoni radikalment differenti biex ħolqu skulturi tan-natura mejta tridimensjonali “tal-lest”. Il-<ref target="https://mt.wikipedia.org/wiki/Futuriżmu">Futuristi</ref> u s-<ref target="https://mt.wikipedia.org/wiki/Surrealiżmu">Surrealisti</ref> bħala parti mill-mezz biex iroddu lura xi tifsir simboliku lin-natura mejta qegħdu oġġetti tan-natura mejta li jingħarfu fil-veduti tal-ħolm tagħhom.  Fil-pitturi tan-natura mejta ta' <ref target="https://mt.wikipedia.org/wiki/Joan_Miró">Joan Miró</ref>, l-oġġetti jidhru bla piż u jittajru fi spazju bidimensjonali ssuġġerit ħafif, anki l-muntanji huma mpinġijin b'linji sempliċi<ref target="https://mt.wikipedia.org/wiki/Il-Paġna_prinċipali#cite_note-Ebert-Schifferer,_p._311-52">[52]</ref>. <ref target="https://mt.wikipedia.org/wiki/Giorgio_Morandi">Giorgio Morandi</ref> li kien il-pittur ewlieni tan-natura mejta fl-Italja f'dan iż-żmien, esplora varjetà kbira ta' metodi kif ipinġi fliexken ordinarji u għodda tal-kċina<ref target="https://mt.wikipedia.org/wiki/Il-Paġna_prinċipali#cite_note-55">[55]</ref>. L-artista Olandiż <ref target="https://mt.wikipedia.org/wiki/Maurits_Cornelis_Escher">M. C. Escher</ref>, magħruf l-iżjed għall-grafiċi tiegħu dettaljati imma fl-istess ħin ambigwi, pinġa <hi rend="italic">Natura Mejta u Triq</hi> (1937), verżjoni aġġornata tan-natura mejta Olandiża tradizzjonali tal-mejda<ref target="https://mt.wikipedia.org/wiki/Il-Paġna_prinċipali#cite_note-56">[56]</ref>.</p>
<figure><caption><ref target="https://mt.wikipedia.org/wiki/Giorgio_Morandi">Giorgio Morandi</ref>, <hi rend="italic">Natura Morta,</hi> żejt fuq it-tila, 1956, kollezzjoni privata</caption></figure>
<p>Meta l-artisti Amerikani tas-seklu 20 saru jafu bil-<ref target="https://mt.wikipedia.org/wiki/Moderniżmu">Moderniżmu</ref> Ewropew, bdew jinterpretaw is-suġġetti tan-natura mejta b'taħlita ta' realiżmu Amerikan  u astrazzjoni ġejja mill-Kubisti. Il-pitturi ta' <ref target="https://mt.wikipedia.org/wiki/Georgia_O'Keeffe">Georgia O'Keeffe</ref>, <ref target="https://mt.wikipedia.org/wiki/Stuart_Davis_(painter)">Stuart Davis</ref>, u  <ref target="https://mt.wikipedia.org/wiki/Marsden_Hartley">Marsden Hartley</ref>, u l-fotografiji ta' <ref target="https://mt.wikipedia.org/wiki/Edward_Weston">Edward Weston</ref> huma tipiċi tax-xogħlijiet Amerikani tan-natura mejta ta' dak il-perjodu. Il-pitturi tal-fjuri ta' O’Keeffe impinġijin mill-qrib ħafna juru, fl-istess ħin l-istruttura fiżika u l-messaġġ emottiv tal-petali u l-weraq, b'mod li bħalu ma kienx sar qabel.</p>
<p>Fil-Messiku, mis-snin 1930, <ref target="https://mt.wikipedia.org/wiki/Frida_Kahlo">Frida Kahlo</ref> u artisti oħra ħolqu stil ta' Surrealiżmu għalihom, u fil-pitturi tagħhom tan-natura mejta daħħlu l-ikel u s-simboli tal-pajjiż <ref target="https://mt.wikipedia.org/wiki/Il-Paġna_prinċipali#cite_note-57">[57]</ref>.</p>
<p>Mis-snin 1930, l-Espressjoniżmu Astratt beda jirreduċi n-natura mejta għall-rappreżentazzjoni ta' forma u kulur biss, tant li sas-snin 1950, l-astrazzjoni totali kienet tiddomina d-dinja tal-arti. Però, il-<ref target="https://mt.wikipedia.org/wiki/Pop_Art">Pop Art</ref> fis-snin 1960 u 1970 dawret lura din it-tendenza u ħolqot għamla ġdida ta' natura mejta. Ħafna mill-Pop Art (bħal <hi rend="italic">Campbell's Soup Cans</hi> ta' <ref target="https://mt.wikipedia.org/wiki/Andy_Warhol">Andy Warhol</ref>) hi bbażata fuq in-natura mejta, imma spiss is-suġġett tassew hu x-xbieha kkommodifikata tal-prodott kummerċjali rrappreżentat, aktar mill-oġġett tan-natura mejta fiżiku nnifsu. <ref target="https://mt.wikipedia.org/wiki/Roy_Lichtenstein">Roy Lichtenstein</ref> fin-<hi rend="italic">Natura Mejta bl-iSkutella tal-Ħut</hi> (1972) jikkombina l-kuluri puri ta' Matisse mal-ikonografija pop ta' Warhol. <ref target="https://mt.wikipedia.org/wiki/Wayne_Thiebaud">Wayne Thiebaud</ref> fil-<hi rend="italic">Mejda tal-Ikel</hi> (1964) ma jurix ikla ta' familja waħda imma katina ta' montaġġ ta' ikel Amerikan standardizzat<ref target="https://mt.wikipedia.org/wiki/Il-Paġna_prinċipali#cite_note-58">[58]</ref>. Il-moviment Neo-dada mar lura lejn ir-rappreżentazzjonijiet tridimensjonali ta' oġġetti tal-ħajja ta' kuljum ta' Duchamp u ħoloq il-verżjoni tiegħu tan-natura mejta, bħal pereżempju fix-xogħlijiet ta' <ref target="https://mt.wikipedia.org/wiki/Jasper_Johns">Jasper Johns</ref>, <hi rend="italic">Statwa tal-Bronż Miżbugħa</hi> (1960)  u <hi rend="italic">Dar tal-Iblah</hi> (1962)<ref target="https://mt.wikipedia.org/wiki/Il-Paġna_prinċipali#cite_note-59">[59]</ref>.</p>
<p>L-avvanz tal-<ref target="https://mt.wikipedia.org/wiki/Fotorealiżmu">Fotorealiżmu</ref> fis-snin 1970 riafferma r-rappreżentazzjoni illużjonistika, waqt li fl-istess ħin żamm ftit mill-messaġġ tal-Pop tal-fużjoni tal-oġġett, ix-xbieha u l-prodott kummerċjali.  Il-pitturi ta' <ref target="https://mt.wikipedia.org/wiki/Don_Eddy">Don Eddy</ref> u <ref target="https://mt.wikipedia.org/wiki/Ralph_Goings">Ralph Goings</ref> huma tipiċi f'dan ir-rigward.</p>
Is-Seklu 21
<p>Fl-aħħar tletin sena tas-seklu 20, u kmieni fis-seklu 21 in-natura mejta ħarġet barra l-konfini tal-gwarniċ. Speċjalment fir-riħ tal-<ref target="https://mt.wikipedia.org/wiki/Età_tal-kompjuter">età tal-kompjuter</ref>, u l-iżvilupp fl-arti ġġenerata bil-kompjuter u l-arti digitali, il-karattru u d-definizzjoni tan-natura mejta nbidlu u xi artisti issa jużaw metodi tekniċi mħallta biex jinkorporaw ġon-natura mejta oġġetti misjuba, fotografija, vidjo, u ħoss, u anki jifirxuhom mill-art sas-saqaf u jimlew kamra sħiħa f'gallerija tal-arti. Il-grafiċi ġġenerati mill-kompjuter estendew il-metodi tekniċi li jistgħu jużaw l-artisti tan-natura mejta. Bl-użu tal-kamera tal-vidjo, l-artisti tan-natura mejta jistgħu anki jinkorporaw l-ispettatur fix-xogħol tagħhom.</p>


Ħoloq esterni

<list type="unordered"><item><ref target="http://www.historia-del-arte-erotico.com/bodegon/home.htm">El bodegón y el desnudo</ref></item>
<item><ref target="http://www.treccani.it/Portale/elements/categoriesItems.jsp?pathFile=/sites/default/BancaDati/Enciclopedia_online/N/ENCICLOPEDIA_UNIVERSALE_3_VOLUMI_VOL2_016957.xml"><hi rend="italic">Natura morta</hi></ref> in Treccani.it.</item></list>
</text></body></html>