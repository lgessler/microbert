<html><body><text id="wikipedia_mt_wikipedia_org__14476.html" ns="0" revid="226146" sourceurl="https://mt.wikipedia.org/wiki/Tim_nazzjonali_tal-futbol_tal-Awstralja" title="Tim nazzjonali tal-futbol tal-Awstralja" type="wikipedia">Tim nazzjonali tal-futbol tal-Awstralja
<p>It-<hi rend="bold">tim nazzjonali tal-futbol tal-Awstralja</hi> huwa rrappreżentant mill-<ref target="https://mt.wikipedia.org/wiki/Awstralja">Awstralja</ref> fil-kompetizzjonijiet internazzjonali tal-<ref target="https://mt.wikipedia.org/wiki/Futbol">futbol</ref>. It-tim huwa mlaqqam bħala "<hi rend="italic">Socceroos</hi>". It-tim huwa kontrollat mill-<ref target="https://mt.wikipedia.org/wiki/Federazzjoni_tal-futbol_tal-Awstralja">federazzjoni Awstraljana tal-futbol</ref> (FFA), li hija membru tal-<ref target="https://mt.wikipedia.org/wiki/Konfederazzjoni_tal-Futbol_Ażjatiku">Konfederazzjoni Ażjatika tal-Futbol</ref> (AFC), u mill-2006 hija membru (invitat) tal-<ref target="https://mt.wikipedia.org/wiki/ASEAN_Football_Federation">ASEAN Football Federation</ref> (AFF).</p>
<p>Qabel ma' fl-2006 issieħbet mal-konfederazzjoni tal-Asja, l-Awstralja kienet tifforma parti miż-<ref target="https://mt.wikipedia.org/wiki/Konfederazzjoni_tal-Futbol_Oċeaniku">Żona Oċeanika</ref>.</p>
Storja
<p>It-tim nazzjonali Awstraljan lagħab l-ewwel logħbiet tiegħu waqt żjara fi <ref target="https://mt.wikipedia.org/wiki/New_Zealand">New Zealand</ref> fl-1992, fejn waqt dawn il-partiti l-Awstralja kisbet żewġ telfiet u pari. Fil-25 sena li segwew l-Awstralja, <ref target="https://mt.wikipedia.org/wiki/Tim_nazzjonali_tal-futbol_ta'_New_Zealand">New Zealand</ref>, iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċina">Ċina</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref> kienu figuri regulari f'dawn il-logħbiet ta' ħbiberija. Il-fatt li l-prezz tal-vjaġġ bl-ajru kien naqas, l-Awstralja setgħet tilgħab iktar logħbiet, minkejja li l-pożizzjoni ġeografika tagħha baqa' xorta jkun ta' detriment għal żmien twil.</p>
L-ewwel tentattivi għat-Tazza tad-Dinja
<p>Il-pajjiż irnexxielu jikkwalifika għall-ewwel darba għat-Tazza tad-Dinja, bl-edizzjoni partikulari tkun dik tal-1974. It-triq lejn it-Tazza tad-Dinja bdiet b'serje ta' partiti ġewwa u barra minn darhom kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iraq">Iraq</ref>, <ref target="https://mt.wikipedia.org/wiki/Tim_nazzjonali_tal-futbol_ta'_New_Zealand">New Zealand</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Indoneżja">Indoneżja</ref>. Is-<hi rend="italic">Socceroos</hi>, wara li rebħu dan il-grupp, rebħu logħba ta' spareġġ kontra waħda mill-ikbar rivali tat-tim, l-<ref target="https://mt.wikipedia.org/wiki/Tim_nazzjonali_tal-futbol_tal-Iran">Iran</ref>, fejn irnexxielhom iżomm il-vantaġġ tal-iskor aggregat fit-tieni leg quddiem 120,000 partitarju Iranjan.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref>, li fl-istess fażi kienet għadha kif eliminat lill-<ref target="https://mt.wikipedia.org/wiki/Tim_nazzjonali_tal-futbol_tal-Iżrael">Iżrael</ref>, kien l-avversarju final tal-Awstralja. Biż-żewġ konfronti jispiċċaw f'pari, partita deċisiva ġiet ippjanata ġewwa <ref target="https://mt.wikipedia.org/wiki/Ħong_Kong">Ħong Kong</ref>. L-Awstralja rebħu l-logħba, b'gowl uniku minn frikik ta' <ref target="https://mt.wikipedia.org/wiki/Jimmy_Mackay">Jimmy Mackay</ref>.</p>
<p>It-tim irnexxielu jaqta' figura tajba, u minkejja li kellu jsib quddiem wiċċu timijiet professjonali mill-pajjiżi ospiti tal-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_tal-Punent">Ġermanja tal-Punent</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_tal-Lvant">Lvant</ref>, is-<hi rend="italic">Socceroos</hi>, immexxija mill-kaptan dilettant <ref target="https://mt.wikipedia.org/wiki/Peter_Wilson">Peter Wilson</ref>, kiseb pari ta' mingħajr gowls kontra ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref>. Din kellha tkun l-aħħar dehra fit-Tazza tad-Dinja għat-tim Awstraljan sakemm dan it-turnew reġa' rritorna lura lejn il-<ref target="https://mt.wikipedia.org/wiki/Ġermanja">Ġermanja</ref> iktar minn tliet deċennji wara. Matul dawn it-32 sena, it-tim Awstralja resaq ħafna viċin imma falla fit-tragrawd finali.</p>
<p>Qabel din, huma tilfu l-partiti ta' spareġġ tal-1966 (kontra l-Korea ta' Fuq), fl-1970 (kontra l-Iżrael), fl-1986 (kontra l-Iskozja) u fl-1994 (kontra l-Arġentina).</p>
Kwalifikazzjoni għat-Tazza tad-Dinja 1994
<p>It-triq li l-Awstralja kellha tgħaddi għat-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja 1994</ref> kien eżempju ċar tal-passaġġ diffikultuż għal timijiet mill-konfederazzjoni Oċeanika sabiex jikkwalifikaw għal dan il-kampjonat internazzjonali. L-Awstralja bdiet bir-rebħ ta' Grupp 1 tal-Oċeanja fejn ma sofriet l-ebda telfa f'erba' logħbiet. Fl-ewwel partita ta' spareġġ kontra <ref target="https://mt.wikipedia.org/wiki/Tim_nazzjonali_tal-futbol_ta'_New_Zealand">New Zealand</ref>, l-Awstraljani rebħu 1–0 barra minn darhom, u 3–0 ġewwa darhom biex għaddew għar-rawnd suċċessiv bl-iskor ta' 4–0. Bir-rebħa tal-<hi rend="italic">play-off</hi> tal-Oċeanja, kien imiss il-logħba ta' spareġġ mat-tieni klassifikat fil-kwalifikazzjoni tal-CONCACAF, il-<ref target="https://mt.wikipedia.org/wiki/Tim_nazzjonali_tal-futbol_tal-Kanada">Kanada</ref>. B'rebħiet identiċi ta' 2–1 għaż-żewġ timijiet fiż-żewġ legs, wassal biex il-konfront jittawwal għall-ħin supplementari. L-Awstraljani ħarġu finalment rebbieħa 4–1 wara l-għoti tal-penalties. L-aħħar rawnd kien jinvolvi logħba ta' spareġġ mat-tim li spiċċa t-tieni fi Grupp 1 tal-Amerika t'Isfel, l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>. L-ewwel leg ġewwa Sydney spiċċa 1–1, waqt li t-tim Awstraljan ra l-ħolma tiegħu tispiċċa b'telfa ta' 1–0 ġewwa l-Arġentina. Wara l-logħba, il-leġġenda Arġentina <ref target="https://mt.wikipedia.org/wiki/Diego_Maradona">Diego Maradona</ref> kien tant impressjonat bis-<hi rend="italic">Socceroos</hi> li stqarr lill-kaptan tat-tim <ref target="https://mt.wikipedia.org/wiki/Paul_Wade">Paul Wade</ref>, "It-tilfiq tiegħek ta' dwejjaq, għad xi darba jkunu biki ta' ferħ". </p>
Kwalifikazzjoni għat-Tazza tad-Dinja 1998
<p>Fl-1997, l-Awstralja falliet li tikkwalifika għall-fażi finali tat-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref> minkejja li ma tilfu l-ebda partita fir-rawnds ta' kwalifika. Wara li rebħu t-turnew tal-OFC, l-Awstralja kellhom jilgħabu mal-<ref target="https://mt.wikipedia.org/wiki/Tim_nazzjonali_tal-futbol_tal-Iran">Iran</ref> sabiex jassiguraw post għat-Tazza tad-Dinja fi <ref target="https://mt.wikipedia.org/wiki/Franza">Franza</ref>. L-Awstralja, taħt il-kowċ <ref target="https://mt.wikipedia.org/wiki/Terry_Venables">Terry Venables</ref>, kisbu pari ta' 1–1 barra minn darhom, u dehru fi triqithom lejn il-finali meta ħadu vantaġġ ġewwa <ref target="https://mt.wikipedia.org/wiki/Melbourne">Melbourne</ref> bl-iskor ta' 2–0, sakemm l-Iran irnexxielhom jiskorjaw żewġ gowls tard fil-partita u ggwadanjaw post fil-finali grazzi għar-<ref target="https://mt.wikipedia.org/wiki/Regola_tal-gowls_barra_mid-dar">regola tal-gowls barra mid-dar</ref>. Din kienet deskritta bħala waħda mill-iktar partiti memorabbli minn fost ħafna plejers Awstraljani u Iranjani.</p>
Kwalifikazzjoni għat-Tazza tad-Dinja 2002
<p>Fl-2001, għal darb'oħra l-Awstralja rebħet it-turnew ta' kwalifika taż-Żona Oċeanika għat-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>, bi prestazzjonijiet li kienu jinkludi rebħiet konvinċenti ta' 22–0 kontra t-<ref target="https://mt.wikipedia.org/wiki/Tim_nazzjonali_tal-futbol_tat-Tonga">Tonga</ref>, u rekord mondjali ta' 31–0 jumejn wara kontra s-<ref target="https://mt.wikipedia.org/wiki/Tim_nazzjonali_tal-futbol_tas-Samoa_Amerikana">Samoa Amerikana</ref>. Mingħajr pedini importanti bħal <ref target="https://mt.wikipedia.org/wiki/Harry_Kewell">Harry Kewell</ref> u <ref target="https://mt.wikipedia.org/wiki/Mark_Viduka">Mark Viduka</ref>, l-Awstralja xorta waħda għelbu lil New Zealand, li kienet l-unika avversarja li setgħet thedded l-ambizzjonijiet tagħhom. L-Awstralja kellha taffronta għal darb'oħra logħba ta' spareġġ ibbażata fuq żewġ legs kontra t-tim Sud-Amerikan tal-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>. Fl-ewwel leg f'Melbourne, rat lill-Malti-Awstraljan <ref target="https://mt.wikipedia.org/wiki/Kevin_Muscat">Kevin Muscat</ref> jagħti rebħa ta' 1–0, però barra minn darhom sofrew telfa ta' 3–0.</p>
Barra mill-kwalifikazzjoni għat-Tazza tad-Dinja
<p>Minkejja r-riżultati ħżiena fil-fażi ta' kwalifikazzjoni għat-Tazza tad-Dinja, l-Awstralja rnexxielha li permezz tal-logħbiet ta' ħbiberija u f'kompetizzjonijiet oħra tikseb riżultati sodisfaċenti kontra timijiet kbar Ewropej u Sud-Amerikani b'rebħiet fit-<ref target="https://mt.wikipedia.org/wiki/Tazza_tal-Konfederazzjonijiet_2001">Tazza tal-Konfederazzjonijiet 2001</ref> kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>. L-Awstralja kisbet pari ta' 1–1 kontra Franza f'<ref target="https://mt.wikipedia.org/wiki/Melbourne">Melbourne</ref> f'Novembru tal-2001, waqt li fl-2003 reħbet 3–1 f'<ref target="https://mt.wikipedia.org/wiki/Londra">Londra</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>.</p>
Parteċipazzjoni fit-Tazza tad-Dinja 2006
<p>Fl-2004, it-tim għamel l-ewwel passi lejn il-kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> li kienet se tiżvolġi ġewwa l-<ref target="https://mt.wikipedia.org/wiki/Ġermanja">Ġermanja</ref>. Il-pari ta' 2–2 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Gżejjer_Solomon">Gżejjer Solomon</ref> tawha l-ewwel post fil-grupp Oċeaniku quddiem New Zealand.</p>
<figure><caption>L-Awstralja f'konfront mal-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> fit-<ref target="https://mt.wikipedia.org/wiki/Tazza_tal-Konfederazzjonijiet_2005">Tazza tal-Konfederazzjonijiet 2005</ref></caption></figure>
<p>Il-kowċ tat-tim nazzjonali, <ref target="https://mt.wikipedia.org/wiki/Frank_Farina">Frank Farina</ref>, irriżenja nhar id-29 ta' Ġunju 2005 wara li naqas li jirbaħ logħba fit-<ref target="https://mt.wikipedia.org/wiki/Tazza_tal-Konfederazzjonijiet_2005">Tazza tal-Konfederazzjonijiet 2005</ref>. Fit-22 ta' Lulju, il-federazzjoni Awstraljana ħabbret il-ħatra ta' <ref target="https://mt.wikipedia.org/wiki/Guus_Hiddink">Guus Hiddink</ref> bħala l-kowċ il-ġdid, li kkombina x-xogħol ma' <ref target="https://mt.wikipedia.org/wiki/PSV_Eindhoven">PSV Eindhoven</ref> ma' dak tat-tim Awstraljan. It-tim Awstraljan għeleb bl-iskor komplessiv ta' 11–1 lit-tim tal-Gżejjer Solomon fil-finali tal-fażi ta' kwalifikazzjoni tal-OFC. F'Ottubru 2005, l-Awstralja għelbet lill-<ref target="https://mt.wikipedia.org/wiki/Tim_nazzjonali_tal-futbol_tal-Ġamajka">Ġamajka</ref> 5–0 f'logħba ta' ħbiberija f'Londra, b'din ir-rebħa tkun l-ikbar waħda tas-<hi rend="italic">Socceroos</hi> kontra tim klassifikat aħjar minnha fil-<ref target="https://mt.wikipedia.org/wiki/Klassifika_mondjali_tal-FIFA">klassifika mondjali tal-FIFA</ref>.</p>
<p>L-Awstralja reġgħet affrontat lill-Urugwaj fl-ispareġġ għall-aħħar post disponibbli fit-Tazza tad-Dinja. Ġewwa Montevideo, l-Urugwaj rebħu lill-Awstralja 1–0, grazzi għal gowl bir-ras ta' <ref target="https://mt.wikipedia.org/wiki/Dario_Rodriguez">Dario Rodriguez</ref>. Minkejja l-possessjoni kbira li gawdew l-Awstralja, huma ma ħadux vantaġġ tal-okkażjonijiet li ġew f'saqajhom. Ġewwa Sydney, nhar is-16 ta' Novembru, quddiem 83,000 partitarju ġewwa t-<ref target="https://mt.wikipedia.org/wiki/ANZ_Stadium">Telstra Stadium</ref> u madwar 3.4 miljun telespattur televiż, l-Awstralja temmew id-90 minuta 1–0 minn fuq b'gowl ta' <ref target="https://mt.wikipedia.org/wiki/Mark_Bresciano">Mark Bresciano</ref> fl-ewwel taqsima. Il-ħin barrani ma provda l-ebda gowl, u fl-<ref target="https://mt.wikipedia.org/wiki/Għoti_tal-penalties">għoti tal-penalties</ref> kienu l-Awstraljani li ħarġu rebbieħa 4–2, biex l-Awstralja sar l-ewwel tim li kkwalifika għat-Tazza tad-Dinja grazzi għal-lotterija tal-penalties. Din ir-rebħa ntlaqgħet minn ferħ u ċelebrazzjoni kbira fil-pajjiż, bis-<hi rend="italic">Socceroos</hi> jimmarkaw ir-ritorn fit-Tazza tad-Dinja wara assenza ta' 32 sena.</p>
<figure><caption>L-Awstralja fit-tieni leg tal-<hi rend="italic">play-off</hi> kontra l-Urugwaj; il-partita tinsab fit-tieni taqsima tal-ħin barrani.</caption></figure>
<p>L-Awstralja daħlet fit-Tazza tad-Dinja bħala t-tieni l-inqas klassifikat fil-klassifika tal-FIFA. Il-preparazzjoni għat-Tazza tad-Dinja 2006 kienet tinkludi logħbiet ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>. Kienu ħafna fatturi li wasslu lit-tim jgħolli l-livelli tiegħu: it-tattika u l-esperjenza kbira tal-kowċ Guus Hiddink, il-preparazzjoni fiżika u mentali eċċellenti.</p>
Sħubija mal-Konfederazzjoni Ażjatika (AFC)
<p>Ħafna kummentaturi u partitarji ħassew li l-uniku mod li biha l-Awstralja setgħet titjieb b'mod kwalitattiv kien li jirtiraw mill-<ref target="https://mt.wikipedia.org/wiki/Konfederazzjoni_tal-Futbol_Oċeaniku">Konfederazzjoni Oċeanika</ref>. Il-futbol, fl-Awstralja, kiber u dan tefa' pressjoni fuq partiti iktar kompetittivi milli sempliċement logħbiet ta' ħbiberija.</p>
<p>Minkejja ħafna tentattivi fil-passat biex dan iseħħ, dawn ma kellhomx it-tmiem mixtieq, sakemm ħareġ l-għajdut li f'Marzu tal-2005 il-<ref target="https://mt.wikipedia.org/wiki/FIFA">FIFA</ref> daħlet f'diskussjonijiet serji mal-<ref target="https://mt.wikipedia.org/wiki/Konfederazzjoni_tal-Futbol_Ażjatiku">AFC</ref> fuq din l-affari, waqt li fit-23 ta' Marzu, il-Kumitat Eżekuttiv tal-AFC ħa deċiżjoni li jistieden lill-Awstralja li tiġi mistiedna biex tingħaqad mal-AFC. </p>
<p>Il-President tal-AFC, <ref target="https://mt.wikipedia.org/wiki/Mohammed_Bin_Hammam">Mohammed Bin Hammam</ref>, ta r-raġunijiet tiegħu wara din id-deċiżjoni.</p>
<p><hi rend="bold">“</hi>Barra li huwa pajjiż żviluppat fuq l-aspett ta' futbol, l-Awstralja ġġib magħha ekonomija żviluppata u din hi dak li rridu fil-futbol. Minbarra l-Ġappun, il-Korea, iċ-Ċina u l-Għarabja Sawdita, jekk l-Awstralja tingħaqad magħna, il-benefiċċji jkunu enormi.<hi rend="bold">”</hi></p>
<p>Fis-17 ta' April, il-kumitat eżekuttiv tal-OFC appoġġja t-trasferiment propost mill-Awstralja, li l-FIFA approvat fit-30 ta' Ġunju ta' wara, li daħlet fis-seħħ fl-1 ta' Jannar 2006. Fi Frar 2006, l-Awstralja ħadet sehem fil-kwalifiki għat-<ref target="https://mt.wikipedia.org/wiki/Tazza_Ażjatika_tal-Futbol">Tazza Ażjatika</ref>.</p>
Tazza tad-Dinja 2010
<p>Fil-fażi tal-gruppi, l-Awstraljani ġew fi <ref target="https://mt.wikipedia.org/wiki/Grupp_F_tat-Tazza_tad-Dinja_tal-Futbol_2006">Grupp F</ref> flimkien maċ-ċampjins renjanti l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref>. L-Awstraljani assiguraw post fir-rawnd suċċessiv grazzi għal pari ta' 2–2 fl-aħħar logħba kontra l-Kroazja. Fir-rawnd ta' L-Aħħar Sittax, l-Awstraljani ġew eliminati mill-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, li rebħu 1–0 grazzi għal gowl fil-95 minuta minn penalty kontroversjali ta' <ref target="https://mt.wikipedia.org/wiki/Francesco_Totti">Francesco Totti</ref>. Minkejja din l-eliminazzjoni, il-prestazzjoni tat-tim Oċeaniku kienet xorta sodisfaċenti, meta wieħed jikkonsidra li dawn kienu biss fit-tieni dehra f'fażi finali ta' din il-kompetizzjoni.</p>
<p>Hiddinik irnexxielu jwassal fl-Awstralja futbol veloċi, b'ħafna movimenti, u diversi elementi oħra. Kif kieni mistenni, wara t-Tazza tad-Dinja, Hiddink ma baqax aktar kowċ tal-Awstralja, fejn sar il-kowċ il-ġdid tar-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref>, u postu ħadu temporanjament <ref target="https://mt.wikipedia.org/wiki/Graham_Arnold">Graham Arnold</ref> sakemm jintgħażel il-kowċ definittiv. Kien fis-6 ta' Diċembru 2007, li l-federazzjoni Awstraljana għażlet l-Olandiż <ref target="https://mt.wikipedia.org/wiki/Pim_Verbeek">Pim Verbeek</ref> bħala l-kowċ il-ġdid tat-tim nazzjonali.</p>
<p>F'Ġunju tal-2009, l-Awstraljani assiguraw post fit-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>. Fl-edizzjoni 2010 tat-Tazza tad-Dinja, li qed issir fl-<ref target="https://mt.wikipedia.org/wiki/Afrika_t'Isfel">Afrika t'Isfel</ref>, l-Awstraljani ġew fi Grupp D magħmul mill-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>, is-<ref target="https://mt.wikipedia.org/wiki/Tim_nazzjonali_tal-futbol_tas-Serbja">Serbja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref>.</p>
Storja tal-kompetizzjonijiet
Tazza tad-Dinja
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol_1930">1930</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1934">1934</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1938">1938</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1950">1950</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1954">1954</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1958">1958</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1962">1962</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1966">1966</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1970">1970</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1974">1974</ref> – L-Ewwel Rawnd</item>
<item><ref target="https://mt.wikipedia.org/wiki/Tazza_tad-Dinja_tal-Futbol_1978">1978</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1982">1982</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1986">1986</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1990">1990</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1994">1994</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_1998">1998</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_2002">2002</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_2006">2006</ref> – <hi rend="bold">L-Aħħar Sittax</hi></item>
<item><ref target="https://mt.wikipedia.org/wiki/Tazza_tad-Dinja_tal-Futbol_2010">2010</ref> – L-Ewwel Rawnd</item></list>
Tazza tal-Konfederazzjonijiet
<list type="unordered"><item><ref target="https://mt.wikipedia.org/wiki/Tazza_tal-Konfederazzjonijiet_1992">1992</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tal-Konfederazzjonijiet_1995">1995</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tal-Konfederazzjonijiet_1997">1997</ref> – <hi rend="bold">Finalista telliefa</hi></item>
<item><ref target="https://mt.wikipedia.org/wiki/Tazza_tal-Konfederazzjonijiet_1999">1999</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tal-Konfederazzjonijiet_2001">2001</ref> – It-tielet post</item>
<item><ref target="https://mt.wikipedia.org/wiki/Tazza_tal-Konfederazzjonijiet_2003">2003</ref> – <hi rend="italic">Ma kkwalifikatx</hi></item>
<item><ref target="https://mt.wikipedia.org/wiki/Tazza_tal-Konfederazzjonijiet_2005">2005</ref> – L-Ewwel Rawnd</item>
<item><ref target="https://mt.wikipedia.org/wiki/Tazza_tal-Konfederazzjonijiet_2009">2009</ref> – <hi rend="italic">Ma kkwalifikatx</hi></item></list>
Tazza tan-Nazzjonijiet Oċeanika
<list type="unordered"><item><ref target="https://mt.wikipedia.org/wiki/Tazza_tan-Nazzjonijiet_Oċeanika_1973">1973</ref> – <hi rend="italic">Ma daħlitx</hi></item>
<item><ref target="https://mt.wikipedia.org/wiki/Tazza_tan-Nazzjonijiet_Oċeanika_1980">1980</ref> – <hi rend="bold">Rebbieħa</hi></item>
<item><ref target="https://mt.wikipedia.org/wiki/Tazza_tan-Nazzjonijiet_Oċeanika_1996">1996</ref> – <hi rend="bold">Rebbieħa</hi></item>
<item><ref target="https://mt.wikipedia.org/wiki/Tazza_tan-Nazzjonijiet_Oċeanika_1998">1998</ref> – Finalista telliefa</item>
<item><ref target="https://mt.wikipedia.org/wiki/Tazza_tan-Nazzjonijiet_Oċeanika_2000">2000</ref> – <hi rend="bold">Rebbieħa</hi></item>
<item><ref target="https://mt.wikipedia.org/wiki/Tazza_tan-Nazzjonijiet_Oċeanika_2002">2002</ref> – Finalista telliefa</item>
<item><ref target="https://mt.wikipedia.org/wiki/Tazza_tan-Nazzjonijiet_Oċeanika_2004">2004</ref> – <hi rend="bold">Rebbieħa</hi></item></list>
Tazza Ażjatika
<list type="unordered"><item><ref target="https://mt.wikipedia.org/wiki/Tazza_Ażjatika_tal-Futbol_2007">2007</ref> – <hi rend="bold">Kwarti tal-finali</hi></item>
<item><ref target="https://mt.wikipedia.org/wiki/Tazza_Ażjatika_tal-Futbol_2011">2011</ref> – Ikkwalifikat</item></list>










Ħoloq esterni
<list type="unordered"><item><ref target="http://www.footballaustralia.com.au/">Sit uffiċjali tal-FFA</ref></item>
<item><ref target="http://www.ozfootball.net/ark/Socceroo/Socceroo.shtml">Arkivju tar-riżultati mill-1922</ref></item>
<item><ref target="http://www.rsssf.com/miscellaneous/aus-recintlp.html">Arkivju tal-iktar plejers bi preżenzi mat-tim nazzjonali u l-aqwa skorers</ref></item>
<item><ref target="http://www.rsssf.com/miscellaneous/aus-coach-triv.html">Arkivju tal-kowċis bejn l-1922 u l-1998</ref></item></list>
</text></body></html>