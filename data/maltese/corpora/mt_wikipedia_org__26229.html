<html><body><text id="wikipedia_mt_wikipedia_org__26229.html" ns="0" revid="268085" sourceurl="https://mt.wikipedia.org/wiki/Statwa" title="Statwa" type="wikipedia">Statwa<figure><caption><hi rend="italic">L-istatwa ta’ Kristu Redentur,</hi> <ref target="https://mt.wikipedia.org/wiki/Rio_de_Janeiro">Rio de Janeiro</ref>, il-<ref target="https://mt.wikipedia.org/wiki/Brażil">Brażil</ref>, magħmula minn <ref target="https://mt.wikipedia.org/wiki/Paul_Landowski">Paul Landowski</ref> u <ref target="https://mt.wikipedia.org/wiki/Gheorghe_Leonida">Gheorghe Leonida</ref> fl-1931</caption></figure>
<p><hi rend="bold">Statwa</hi> hija <ref target="https://mt.wikipedia.org/wiki/Skultura">skultura</ref> ġeneralment wieqfa waħedha li fiha jiġu mnaqqxin jew iffurmati figuri realistiċi, persuni jew <ref target="https://mt.wikipedia.org/wiki/Annimal">annimali</ref> fuq skala reali jew għamliet mhux rappreżentattivi f’materjal pjuttost durevoli bħall-<ref target="https://mt.wikipedia.org/wiki/Injam">injam</ref>, il-metall jew il-ġebel. L-istatwi tipiċi jkollhom daqs fuq skala reali jew qrib; skultura li tirrappreżenta persuni jew annimali sħaħ iżda li tkun żgħira biżżejjed biex tista’ tintrefa’ u tinġarr tissejjaħ <hi rend="bold">statwetta</hi> jew figurina, filwaqt li waħda li tkun iktar mid-doppju tal-iskala reali tissejjaħ <hi rend="bold">statwa kolossali</hi>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Statwa li tintrefa’ fil-festi tissejjaħ <hi rend="bold">vara</hi>.</p>
<p>L-istatwi ilhom jiġu prodotti f’ħafna kulturi mill-<ref target="https://mt.wikipedia.org/wiki/Preistorja">preistorja</ref> sal-preżent. L-eqdem statwa magħrufa sa issa tmur għal madwar 30,000 sena ilu. L-istatwi jirrappreżentaw ħafna nies u annimali differenti, kemm reali kif ukoll mitiċi. Ħafna statwi jitqiegħdu f’postijiet pubbliċi bħala <ref target="https://mt.wikipedia.org/wiki/L-Arti">arti</ref> pubblika. L-ogħla statwa tad-dinja, l-<hi rend="italic">Istatwa tal-Unità</hi>, hija twila 182 metru u tinsab ħdejn id-diga ta’ <ref target="https://mt.wikipedia.org/wiki/Narmada">Narmada</ref> f’<ref target="https://mt.wikipedia.org/wiki/Gujarat">Gujarat</ref>, l-<ref target="https://mt.wikipedia.org/wiki/Indja">Indja</ref>.</p>
Kulur
<figure><caption>L-<ref target="https://mt.wikipedia.org/wiki/Istatwi_tat-Terrakotta">Istatwi tat-Terrakotta</ref> fi <ref target="https://mt.wikipedia.org/wiki/Xian">Xian</ref>, iċ-<ref target="https://mt.wikipedia.org/wiki/Ċina">Ċina</ref>, meta ġew midfuna kienu kollha kkuluriti. Fil-fatt, għad hemm bosta statwi li tħallew taħt l-art sakemm tiġi żviluppata teknoloġija għall-preservazzjoni tal-kulur.</caption></figure>
<p>L-istatwi antiki spiss juru l-wiċċ mikxuf tal-materjal li jkunu magħmulin minnu. Pereżempju, ħafna nies jassoċjaw l-arti klassika Griega mal-iskulturi tal-<ref target="https://mt.wikipedia.org/wiki/Irħam">irħam</ref> abjad, iżda hemm evidenza li ħafna mill-istatwi kienu miżbugħa b’kuluri jgħajtu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-biċċa l-kbira tal-kuluri ttieklu maż-żmien; ftit fdalijiet żgħar tneħħew matul it-tindif; f’xi każijiet baqgħu traċċi żgħar li setgħu jiġu identifikati. Fl-2008, kien hemm wirja ta’ 20 replika kkulurita ta’ opri tal-arti Griegi u Rumani, flimkien ma’ 35 statwa u riljiev oriġinali, li saret fl-<ref target="https://mt.wikipedia.org/wiki/Ewropa">Ewropa</ref> u fl-<ref target="https://mt.wikipedia.org/wiki/Stati_Uniti">Istati Uniti</ref> bit-titlu <hi rend="italic">Gods in Color: Painted Sculpture of Classical Antiquity</hi>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Id-dettalji bħal jekk ingħatawx żewġ passati żebgħa kkulurita jew passata waħda, kemm kienu jkunu midħuna sa daqs fin il-pigmenti li kienu jintużaw, jew liema mezz kien jintuża eżattament f’kull każ biex iż-żebgħa tagħqad u tibqa’ mal-materjali  — dawn kienu kollha elementi li kienu jaffettwaw id-dehra ta’ opra tal-arti ladarba titlesta — mhumiex magħrufa. <ref target="https://mt.wikipedia.org/wiki/Richter">Richter</ref> saħansitra jgħid dwar l-iskulturi Griegi klassiċi: “L-iskulturi kollha tal-ġebel, kemm tal-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> kif ukoll tal-irħam, kienu miżbugħa, jew kompletament jew parzjalment”.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-istatwi <ref target="https://mt.wikipedia.org/wiki/Medjuevu">Medjevali</ref> wkoll kienu jkunu miżbugħa normalment, u wħud baqgħu bil-pigmenti oriġinali tagħhom sa żminijietna. L-għoti tal-kulur lill-istatwi waqaf matul ir-<ref target="https://mt.wikipedia.org/wiki/Rinaxximent">Rinaxximent</ref>, peress li skulturi klassiċi skavati, li kienu tilfu l-kulur tagħhom, saru meqjusa bħala l-aqwa mudelli.</p>
Żminijiet storiċi
<figure><caption>L-istatwa tar-Raġel ta’ Urfa, fil- Mużew ta’ Şanlıurfa; magħmula mill-blat ramli għall-ħabta tad-9,000 Q.K. u għolja 1.80 metru</caption></figure>
Preistorja
<p>Il-Venere ta’ Berekhat Ram, ċagħqa antropomorfika li nstabet fit-Tramuntana ta’ <ref target="https://mt.wikipedia.org/wiki/Iżrael">Iżrael</ref> u li tmur lura għal mill-inqas 230,000 sena ilu, jingħad li hija l-eqdem statwetta magħrufa. Madankollu, ir-riċerkaturi għadhom ma laħqux qbil dwar jekk l-għamla tagħha oriġinatx mill-erożjoni naturali jew ġietx imnaqqxa mill-ewwel bnedmin.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-Venere ta’ Tan-Tan, oġġett simili li ġie magħmul għall-ħabta tal-istess żmien, u li nstab fil-<ref target="https://mt.wikipedia.org/wiki/Marokk">Marokk</ref>, intqal ukoll li huwa statwetta.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-figurin ta’ Löwenmensch (magħruf ukoll bħala r-“Raġel Iljun”) u l-Venere ta’ <ref target="https://mt.wikipedia.org/wiki/Hohle_Fels">Hohle Fels</ref>, it-tnejn mill-<ref target="https://mt.wikipedia.org/wiki/Ġermanja">Ġermanja</ref>, huma l-eqdem statwetti kkonfermati fid-<ref target="https://mt.wikipedia.org/wiki/Id-Dinja">dinja</ref>, u jmorru lura għal xi 35,000-40,000 sena ilu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>L-eqdem statwa magħrufa ta’ skala reali hija dik tar-Raġel ta’ Urfa li nstabet fit-<ref target="https://mt.wikipedia.org/wiki/Turkija">Turkija</ref> u li tmur lura għal madwar 9,000 Q.K.</p>
Antikità
<p>Tul l-istorja, l-istatwetti ġew assoċjati ma’ immaġnijiet ta’ twemmin jew idoli f’ħafna tradizzjonijiet <ref target="https://mt.wikipedia.org/wiki/Reliġjon">reliġjużi</ref>, mill-<ref target="https://mt.wikipedia.org/wiki/Eġittu">Eġittu</ref> Antik, l-Indja Antika, il-<ref target="https://mt.wikipedia.org/wiki/Greċja">Greċja</ref> Antika, u <ref target="https://mt.wikipedia.org/wiki/Ruma">Ruma</ref> Antika sal-preżent. Statwi Eġizzjani li juru l-<ref target="https://mt.wikipedia.org/wiki/Faragħun">faragħuni</ref> bħala sfinġijiet ilhom jeżistu mir-Renju l-Qadim, l-eqdem waħda kienet dik iddedikata lil <ref target="https://mt.wikipedia.org/wiki/Djedefre">Djedefre</ref> (għall-ħabta tal-2500 Q.K.).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-eqdem statwa ta’ faragħun bilwieqfa tmur lura għar-renju ta’ <ref target="https://mt.wikipedia.org/wiki/Senwosret_I">Senwosret I</ref> (għall-ħabta tal-1950 Q.K.) u tinsab fil-Mużew Eġizzjan, il-<ref target="https://mt.wikipedia.org/wiki/Kajr">Kajr</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Matul ir-Renju Nofsani tal-Eġittu (li beda madwar l-2000 Q.K.) kien hemm żieda fil-produzzjoni ta’ statwi kubiċi li dak iż-żmien saru l-iktar għamla popolari sal- perjodu <ref target="https://mt.wikipedia.org/wiki/Ptolemajku">Ptolemajku</ref> (għall-ħabta tat-300 Q.K.).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<figure><caption>Statwi <hi rend="italic">moai</hi> fil-Gżira ta’ <ref target="https://mt.wikipedia.org/wiki/Rapa_Nui">Rapa Nui</ref>, iċ-<ref target="https://mt.wikipedia.org/wiki/Ċili">Ċilì</ref></caption></figure>
<p>Il-punt fokali taċ-<hi rend="italic">cella</hi> (l-ispazju intern) ta’ tempju Ruman jew tan-<hi rend="italic">naos</hi> (l-ispazju intern) ta’ tempju Grieg kien ikun meħud minn statwa ta’ xi alla li għalih kien ikun iddedikat it-tempju. Fit-tempji maġġuri, dawn l-istatwi kienu jkunu bosta drabi iktar mill-iskala reali. Statwi oħra ta’ allat kien ikollhom pożizzjonijiet subordinati tul il-ħitan tal-ġnub.</p>
<p>L-eqdem statwa ta’ alla f’Ruma kienet l-istatwa tal-bronż ta’ <ref target="https://mt.wikipedia.org/wiki/Ceres_(mitoloġija)">Ceres</ref> tal-485 Q.K.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> L-eqdem statwa f’Ruma issa hija l-istatwa ta’ <ref target="https://mt.wikipedia.org/wiki/Diana_(mitoloġija)">Diana</ref> fuq l-Għolja Aventina.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Għal politiku jew negozjant Grieg jew Ruman li rnexxa (li kien ikun ta donazzjonijiet konsiderevoli għal proġetti pubbliċi sabiex jitqies biex jingħata dan l-unur), li jkollok statwa pubblika tirrappreżentak, preferibbilment fil-forum lokali jew f’xi tempju, kienet konferma importanti tal-istatus, u dawn is-siti mtlew bi statwi fuq bażijiet jew pedestalli (il-biċċa l-kbira kienu iżgħar minn dawk tal-ekwivalenti tagħhom tas-seklu 19).</p>
<p>L-għeġubijiet tad-dinja tal-qedem kienu jinkludu diversi statwi mill-antikità, pereżempju l-Koloss ta’ <ref target="https://mt.wikipedia.org/wiki/Rodi">Rodi</ref> u l-Istatwa ta’ <ref target="https://mt.wikipedia.org/wiki/Żews">Zeus</ref> f’<ref target="https://mt.wikipedia.org/wiki/Olimpja">Olimpja</ref> fost is-<ref target="https://mt.wikipedia.org/wiki/Seba_'Jistaqsi_tad-Dinja_tal-qedem">Seba’ Għeġubijiet tad-Dinja tal-Qedem</ref>.</p>
Medju Evu
<figure><caption>Statwa titulari ta’ San Ġorġ, <ref target="https://mt.wikipedia.org/wiki/Malta">Malta</ref></caption></figure>
<p>Filwaqt li l-iskulturi ġeneralment tkattru fl-arti Medjevali Ewropea, l-istatwi ma kinux ikunu l-iktar ta’ persuna waħda, għajr dawk tal-<ref target="https://mt.wikipedia.org/wiki/Santa_Marija">Madonna</ref>, ġeneralment bil-Bambin <ref target="https://mt.wikipedia.org/wiki/Ġesù">Ġesù</ref>, u l-<hi rend="italic">corpus</hi> jew il-ġisem ta’ Kristu fuq il-kurċifiss. L-istatwi tagħhom saru ta’ kull daqs sa skala reali, u sal-aħħar tal-Medju Evu bosta knejjes, anke fil-villaġġi, kellhom statwi ta’ grupp ta’ nies madwar kurċifiss. Is-Salib ta’ Gero f’<hi rend="italic">Köln</hi> huwa kemm wieħed mill-ewwel kif ukoll wieħed mill-ifjen statwi kbar ta’ Kristu msallab. Sa dak iż-żmien, l-istatwi ta’ qaddisin u ta’ mexxejja bilwieqfa bi skala reali ma kinux komuni, iżda l-effiġji tal-oqbra, ġeneralment mimdudin, kienu komuni ħafna għall-għonja minn madwar is-seklu 14, wara li nfirxu mill-oqbra rjali ’l isfel fis-sekli ta’ qabel.</p>
<p>Filwaqt li l-arti Biżantina tkattret f’diversi forom, il-produzzjoni tal-iskulturi u tal-istatwi għaddiet minn tnaqqis ġenerali; għalkemm baqgħu jiġu prodotti statwi ta’ imperaturi. Eżempju kienet l-istatwa ta’ <ref target="https://mt.wikipedia.org/wiki/Ġustinjanu">Ġustinjanu</ref> (is-seklu 6) li kienet fil-pjazza faċċata tal-<ref target="https://mt.wikipedia.org/wiki/Hagia_Sophia">Hagia Sophia</ref> sal-waqgħa ta’ <ref target="https://mt.wikipedia.org/wiki/Kostantinopli">Kostantinopli</ref> fis-seklu 15. Parti mit-tnaqqis fil-produzzjoni tal-istatwi fil-perjodu Biżantin jista’ jiġi attribwit għan-nuqqas ta’ fiduċja li l-Knisja kellha fl-arti, minħabba li kienet tqis l-iskultura inġenerali bħala metodu biex jiġu prodotti u adurati l-idoli. Filwaqt li l-produzzjoni tal-istatwi ma kinux soġġetti għal projbizzjoni ġenerali, ma tantx kienet imħeġġa f’dan il-perjodu. Ġustinjanu kien wieħed mill-aħħar imperaturi li saritlu statwa ta’ skala reali, u l-istatwi lajċi ta’ kwalunkwe daqs saru prattikament ineżistenti wara l-ikonoklażma; u l-ħila artistika tal-produzzjoni tal-istatwi ntilfet maż-żmien.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Rinaxximent
<figure><caption>L-istatwa tal-Pietà ta’ <ref target="https://mt.wikipedia.org/wiki/Mikelanġlu">Michelangelo</ref></caption></figure>
<p>L-arti Rinaxximentali Taljana identifikat l-istatwa bilwieqfa bħala l-għamla ewlenija tal-arti Rumana li waslet sa żmienha, u kien hemm qawmien mill-ġdid kbir ta’ statwi ta’ figuri kemm reliġjużi kif ukoll lajċi, li kkontribwew biex jagħmluhom artisti ewlenin bħal <ref target="https://mt.wikipedia.org/wiki/Donatello">Donatello</ref> u <ref target="https://mt.wikipedia.org/wiki/Mikelanġlu">Michelangelo</ref>. L-istatwi ekwestri (ta’ figuri rikbin <ref target="https://mt.wikipedia.org/wiki/Żiemel">żiemel</ref>), sfida teknika kbira, reġgħu bdew isiru flimkien mal-istatwi ta’ gruppi ta’ figuri.</p>
<p>Dawn ix-xejriet intensifikaw fl-arti <ref target="https://mt.wikipedia.org/wiki/Barokk">Barokka</ref>, meta kull mexxej ried li jkollu statwa tiegħu nnifsu, u l-knejjes <ref target="https://mt.wikipedia.org/wiki/Knisja_Kattolika">Kattoliċi</ref> mtlew b’folol ta’ statwi ta’ qaddisin, għalkemm wara r-Riforma Protestanta, l-iskulturi reliġjużi sparixxew kważi għalkollox mill-knejjes Protestanti, b’xi eċċezzjonijiet fi knejjes kbar <ref target="https://mt.wikipedia.org/wiki/Luteraniżmu">Luterani</ref> Ġermaniżi. Fl-<ref target="https://mt.wikipedia.org/wiki/Renju_Unit">Ingilterra</ref>, il-knejjes minflok imtlew b’<ref target="https://mt.wikipedia.org/wiki/Monument">monumenti</ref> elaborati tal-oqbra, li saru fuq il-mudelli ta’ stravaganzi kontinentali bħall-oqbra Papali f’Ruma, dawk tad-Doġi ta’ <ref target="https://mt.wikipedia.org/wiki/Venezja">Venezja</ref>, jew dawk tal-familja rjali <ref target="https://mt.wikipedia.org/wiki/Franza">Franċiża</ref>.</p>
<figure><caption>Statwa tal-Kontinwità Spazjali ta’ Umberto Boccioni (1913)</caption></figure>
<p>Fl-aħħar tas-sekli 18 u 19 kien hemm żieda fl-istatwi pubbliċi fil-beraħ ta’ figuri pubbliċi fuq xi bażijiet jew pedestalli. Fost l-oħrajn, kienu jiġu rrappreżentati monarki, politiċi, ġenerali, sidien tal-art, kif ukoll artisti u kittieba. <ref target="https://mt.wikipedia.org/wiki/L-Ewwel_Gwerra_Dinjija">L-Ewwel Gwerra Dinjija</ref> wasslet għall-imfakar jew għall-monumenti tal-gwerra, li qabel ma kinux komuni, u dawn spiss kienu jkunu statwi ta’ suldati ġeneriċi.</p>
Era Moderna
<p>Mix-xogħol ta’ <ref target="https://mt.wikipedia.org/wiki/Maillol">Maillol</ref> għall-ħabta tas-sena 1900, il-figuri umani inkorporati fl-istatwi bdew jitbiegħdu mid-diversi skejjel tar-<ref target="https://mt.wikipedia.org/wiki/Realiżmu">realiżmu</ref> li kienu ġew segwiti għal eluf ta’ snin. L-iskejjel <ref target="https://mt.wikipedia.org/wiki/Futuriżmu">Futuristi</ref> u <ref target="https://mt.wikipedia.org/wiki/Kubiżmu">Kubisti</ref> ħadu dan il-metamorfiżmu pass iktar ’il quddiem, sakemm l-istatwi, li ħafna drabi kienu għadhom nominalment jirrappreżentaw lill-bnedmin, tilfu kważi kull rabta mal-għamla tal-bniedem. Fis-snin 20 u 30 tas-seklu 20, l-istatwi bdew ikunu kompletament astratti fid-disinn u fit-twettiq tagħhom.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>In-nozzjoni li l-pożizzjoni tan-nagħal taż-żwiemel fl-istatwi ekwestri kienet tindika l-kawża tal-mewt tar-rikkieb taż-żiemel ġiet miċħuda u skreditata.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
</text></body></html>