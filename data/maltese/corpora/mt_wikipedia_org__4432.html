<html><body><text id="wikipedia_mt_wikipedia_org__4432.html" ns="0" revid="274245" sourceurl="https://mt.wikipedia.org/wiki/Moli%C3%A8re" title="Molière" type="wikipedia">Molière
<p><hi rend="bold">Jean-Baptiste Poquelin</hi>, aħjar magħruf bħala <hi rend="bold">Molière</hi> (<ref target="https://mt.wikipedia.org/wiki/15_ta'_Jannar">15 ta' Jannar</ref> <ref target="https://mt.wikipedia.org/wiki/1622">1622</ref> - <ref target="https://mt.wikipedia.org/wiki/17_ta'_Frar">17 ta' Frar</ref> <ref target="https://mt.wikipedia.org/wiki/1673">1673</ref>), kien kittieb tat-<ref target="https://mt.wikipedia.org/wiki/Teatru">teatru</ref> <ref target="https://mt.wikipedia.org/wiki/Franza">Franċiż</ref>, <ref target="https://mt.wikipedia.org/wiki/Direttur">direttur</ref> u <ref target="https://mt.wikipedia.org/wiki/Attur">attur</ref> kif ukoll wieħed mill-pijunieri tal-<ref target="https://mt.wikipedia.org/wiki/Kummiedja">Kummiedja</ref> Satirika. </p>
Ħajtu
<p>Bin artist, Jean-Baptiste Poquelin, tilef lil ommu ta' età zgħira u sabiex ikompli l-istudji tiegħu huwa daħal fis-<ref target="https://mt.wikipedia.org/wiki/Soċjetà_tal-Giżwiti">Soċjetà tal-Giżwiti</ref>, hekk meqjusa prestiġġjuża f'dawk iż-żminijiet, fil-Kulleġġ ta' <ref target="https://mt.wikipedia.org/wiki/Clermont">Clermont</ref>.</p>
<p>Fl-età ta' tmintax-il sena, Poquelin irċieva t-titlu ta' <hi rend="italic">Tapissier du Roi.</hi> Din il-pożizzjoni tatu lok għall-kuntatti iktar frekwenti mar-<ref target="https://mt.wikipedia.org/wiki/Re_Luiġi_XIV">Re Luiġi XIV</ref>. Huwa laħaq avukat fl-1642 ġewwa <ref target="https://mt.wikipedia.org/wiki/Orléans">Orléans</ref>.</p>
Il-Wasla tiegħu f'Pariġi
<p>F'Ġunju ta' l-<ref target="https://mt.wikipedia.org/wiki/1643">1643</ref>, flimkien mal-maħbuba tiegħu <ref target="https://mt.wikipedia.org/wiki/Madeleine_Béjart">Madeleine Béjart</ref>, ħuha u oħta, huwa waqqaf il-kumpanija tejatrali bl-isem ta' <ref target="https://mt.wikipedia.org/wiki/L'Illustre_Théâtre">L'Illustre Théâtre</ref>, li spiċċat bla fondi fl-<ref target="https://mt.wikipedia.org/wiki/1645">1645</ref>. Kien hawnhekk li huwa addotta l-isem fittizju ta' Molière, x'aktarx insipirat minn villaġġ żgħir fin-<ref target="https://mt.wikipedia.org/wiki/Franza">Nofsinhar ta' Franza</ref>, fil-viċinanzi ta' <ref target="https://mt.wikipedia.org/wiki/Le_Vigan">Le Vigan</ref>,li kien ta' l-istess isem. Jista' jagħti l-każ, li huwa għamel dan it-tibdil sabiex ma jġibx mistħija fuq missieru talli għandu attur fil-familja tiegħu. Minħabba l-falliment tal-kumpanija tiegħu kellu jqatta' xi ġimgħat il-ħabs biex ipatti għal xi dejn li kellu. Ġie meħlus mill-ħabs bil-għajnuna ta' missieru, u minn hemmhekk telaq ma' Madeleine idur mal-villaġġi ta' Franza u jagħmilha ta' kummidjant. Dam jgħix f'dan it-tip ta' ħajja għal 14-il sena sħaħ. Fil-bidu kien daħal bħala attur mal-kumpaniji ta' <ref target="https://mt.wikipedia.org/wiki/Charles_Dufresne">Charles Dufresne</ref> iżda mbagħad waqqaf kumpanija tiegħu. Matul il-vjaġġi tiegħu, Molière iltaqa' mal-<ref target="https://mt.wikipedia.org/wiki/Prinċep_ta'_Conti">Prinċep ta' Conti</ref>, gvernatur ta' <ref target="https://mt.wikipedia.org/wiki/Languedoc">Languedoc</ref>. Dan minn naħa tiegħu sar il-benefattur tiegħu u għalhekk Molière semma l-kumpanija tiegħu għalih. Din il-ħbiberija spiċċat ħesrem hekk kif Conti ssieħeb mal-għedewwa ta' Molière fil-<hi rend="italic">Parti des Dévots</hi>. </p>
<p>Ġewwa <ref target="https://mt.wikipedia.org/wiki/Lyon">Lyon</ref>, <ref target="https://mt.wikipedia.org/wiki/Mlle_Duparc">Mlle Duparc</ref>, magħrufa bħala <hi rend="italic">Marquise</hi>, issieħbet fil-kumpanija. Pierre Corneille ipprova kemm -il darba jirbaħ l-imħabba ta' Marquise imma l-persekuzzjoni tiegħu ma sarfitx fi frott għax Marquise saret il-maħbuba ta' Jean Racine. Dan ta' l-aħħar offra lil Molière it-traġedja tiegħu <hi rend="italic">Théagène et Chariclée</hi> (waħda mill-ewwel xogħolijeit tiegħu wara li abbanduna l-istudji tat-Teolgija). Imma Molière ma ried bl-ebda mod li jaċċetta dan għalkemm inkoraġġixxa lil Racine sabiex ikompli bil-karriera artistika tiegħu. Din il-ħbiberija intemmet bħal dik ta' qabilha meta Molière sar jaf li Racine kien ipprezenta l-istess traġedja bil-moħbi lill-kumpanija bl-isem ta' Hôtel de Bourgogne ukoll. </p>
<figure><caption> Il-qabar ta' Molière, fiċ-ċimiterju ta' Père Lachaise, Paríġi</caption></figure>
<p>Molière wasal lura Pariġi fl-1658 u ħa sehem fit-traġedja ta' Corneille <hi rend="italic"><ref target="https://mt.wikipedia.org/wiki/Nicomède">Nicomède</ref></hi> u fil-farsa <hi rend="italic"><ref target="https://mt.wikipedia.org/wiki/Le_docteur_amoureux">Le docteur amoureux</ref></hi> ġewwa l-Louvre li dak iż-żmien kien jiġi mikri bħala teatru. Ta' min jgħid li dawn iż-żewġ wirjiet kienu ta' suċċess. Ġie ppremjat it-titlu ta' <hi rend="italic">Troupe de Monsieur</hi> (<hi rend="italic">Monsieur</hi> kien ħu r-Re)u bil-għajnuna ta' dan, il-kumpanija ta' Molière ingħaqdet mal-kumpanija famuża Taljana <ref target="https://mt.wikipedia.org/wiki/Commedia_dell'Arte.">Commedia dell'Arte.</ref> Huwa stabillixxa ruħu sewwa fit-teatru tagħhom, <hi rend="italic">Petit-Bourbon</hi>, fejn fit-18 ta' Novembru 1659, ġiet murija għall-ewwel darba fuq il-palk waħda mix-xogħolijiet il-kbar tiegħu, <hi rend="italic"><ref target="https://mt.wikipedia.org/wiki/Les_Précieuses_Ridicules">Les Précieuses Ridicules</ref></hi>.</p>
<p>Dan kien l-ewwel attentat minn ħafna oħra li ġew warajh fejn Molière iwaqqa' ghaċ-ċajt ċerti manjieri u mġiba li kienu kommuni fi Franza ta' dak iż-żmien. Hawnhekk huwa ħareġ bil -frażi <ref target="https://mt.wikipedia.org/wiki/Castigat_ridendo_mores">castigat ridendo mores</ref> (tikkritika lis-soċjetà permezz ta' <ref target="https://mt.wikipedia.org/wiki/L-umoriżmu">l-umoriżmu</ref>). L-istil u l-kontenut ta' dan l-ewwel suċċess tiegħu mal-ewwel kienu l-mira ta' kritika qalila.</p>
</text></body></html>