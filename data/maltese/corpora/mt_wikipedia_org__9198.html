<html><body><text id="wikipedia_mt_wikipedia_org__9198.html" ns="0" revid="215923" sourceurl="https://mt.wikipedia.org/wiki/Olivia_Lewis" title="Olivia Lewis" type="wikipedia">Olivia Lewis<figure><caption>Olivia Lewis f'<ref target="https://mt.wikipedia.org/wiki/Ħelsinki">Ħelsinki</ref> (<ref target="https://mt.wikipedia.org/wiki/Festival_tal-Eurovision_2007">2007</ref>)</caption></figure>
<p><hi rend="bold">Olivia Lewis</hi> (<ref target="https://mt.wikipedia.org/wiki/Ħal_Qormi">Ħal Qormi</ref>, <ref target="https://mt.wikipedia.org/wiki/18_ta'_Ottubru">18 ta' Ottubru</ref> <ref target="https://mt.wikipedia.org/wiki/1978">1978</ref>) hi <ref target="https://mt.wikipedia.org/wiki/Kantant">kantanta</ref> <ref target="https://mt.wikipedia.org/wiki/Malta">Maltija</ref>.</p>
<p>Lewis bdiet tkanta ta' tifla żgħira u kienet tinvolvi ruħha f'diversi festival mużikali. Hi tkanta diversi stili mużikali, minn <ref target="https://mt.wikipedia.org/wiki/Mużika_pop">pop</ref> għal <ref target="https://mt.wikipedia.org/wiki/Jazz">jazz</ref>, imma tippreferi aktar l-<ref target="https://mt.wikipedia.org/wiki/Mużika_soul">mużika soul</ref>.</p>
<p>Fix-xena mużikali lokali, hi hi l-aktar popolari miħabba n-numru ta' parteċipazzjonijiet li għamlet fil-festival tal-<ref target="https://mt.wikipedia.org/wiki/Kanzunetta_Maltija_għall-Ewropa">Kanzunetta Maltija għall-Ewropa</ref>, li tagħżel il-kanzunetta Maltija li se tikkompeti fil-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>. Fil-ħdax-il attentat tagħha, hi finalment rebħet il-festival tal-2007, li sar fit-3 ta' Frar 2007, bil-kanzunetta "<ref target="https://mt.wikipedia.org/wiki/Vertigo_(kanzunetta_ta'_Olivia_Lewis)">Vertigo</ref>". Hi rrapreżentat lil Malta fis-semifinali tal-<ref target="https://mt.wikipedia.org/wiki/Festival_tal-Eurovision_2007">Eurovision 2007</ref> f'<ref target="https://mt.wikipedia.org/wiki/Ħelsinki">Ħelsinki</ref>, fil-<ref target="https://mt.wikipedia.org/wiki/Finlandja">Finlandja</ref>, nhar l-10 ta' Mejju 2007. Hi kantat fl-20 post wara l-kantanta <ref target="https://mt.wikipedia.org/wiki/Norveġja">Norveġiża</ref> <ref target="https://mt.wikipedia.org/wiki/Guri_Shanke">Guri Shanke</ref> bil-kanzunetta "<ref target="https://mt.wikipedia.org/wiki/Ven_a_bailar_conmigo">Ven a bailar conmigo</ref>" u qabel il-grupp <ref target="https://mt.wikipedia.org/wiki/Anonymous">Anonymous</ref> mill-<ref target="https://mt.wikipedia.org/wiki/Andorra">Andorra</ref> bil-kanzunetta "<ref target="https://mt.wikipedia.org/wiki/Salvem_El_Món">Salvem El Món</ref>". Madanakollu hi ma rnexxilhiex taqta' passaġġ għall-finali, fejn ikklassifikat fil-25 post minn 28 pajjiż b'total minimu ta' 15-il punt.</p>
</text></body></html>