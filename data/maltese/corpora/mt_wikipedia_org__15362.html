<html><body><text id="wikipedia_mt_wikipedia_org__15362.html" ns="0" revid="216014" sourceurl="https://mt.wikipedia.org/wiki/Patrick_M%C3%BCller" title="Patrick Müller" type="wikipedia">Patrick Müller
<p><hi rend="bold">Patrick Müller</hi> (<ref target="https://mt.wikipedia.org/wiki/Ġinevra">Ġinevra</ref>, <ref target="https://mt.wikipedia.org/wiki/17_ta'_Diċembru">17 ta' Diċembru</ref> <ref target="https://mt.wikipedia.org/wiki/1976">1976</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Żvizzera">Żvizzeru</ref> li attwalment jinsab mingħajr klabb.</p>
Karriera
Klabb
<p>Patrick Müller beda l-karriera tiegħu ma' <ref target="https://mt.wikipedia.org/wiki/FC_Meyrin">Meyrin</ref> qabel ma ngħaqad ma' <ref target="https://mt.wikipedia.org/wiki/Servette_FC">Servette</ref>. Aktar tard ingħaqad ma' <ref target="https://mt.wikipedia.org/wiki/Grasshopper-Club_Zürich">Grasshoppers</ref>.</p>
<p>Fis-sena 2000, hu ngħaqad mal-klabb Franċiż ta' <ref target="https://mt.wikipedia.org/wiki/Olympique_Lyonnais">Lyon</ref> fejn magħhom mal-ewwel sar figura regulari qalb id-difiża tat-tim. Magħhom irnexxielu jirbaħ l-ewwel titlu tal-kampjonat fl-istorja tal-klabb. Fil-finali tal-<ref target="https://mt.wikipedia.org/wiki/Coupe_de_la_Ligue">Coupe de la Ligue</ref> 2001 hu skorja l-gowl tar-rebħa fil-<ref target="https://mt.wikipedia.org/wiki/Ħin_barrani">ħin barrani</ref> kontra <ref target="https://mt.wikipedia.org/wiki/AS_Monaco_FC">AS Monaco</ref>, l-ewwel trofew mirbuħ minn OL għal din il-kompetizzjoni. Wara r-rebħ tal-ewwel titlu, Müller u t-tim irrepetew l-istess tragward fl-2003 u l-2004. Fi tmiem il-kuntratt tiegħu, id-difensur Żvizzeru ssieħeb mal-Ispanjoli ta' <ref target="https://mt.wikipedia.org/wiki/RCD_Mallorca">Mallorca</ref>.</p>
<p>Il-perjodu li qatta' mal-klabb ta' Mallorca kien wieħed diżappuntanti fejn naqas li jżomm postu mal-ewwel ħdax, u f'Jannar tal-2005 inxtara minn <ref target="https://mt.wikipedia.org/wiki/FC_Basel">Basel</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Minkejja li magħhom rebaħ il-<ref target="https://mt.wikipedia.org/wiki/Super_League_Żvizzera">kampjonat Żvizzeru</ref>, żmienu mal-klabb kien imtappan minn uġigħ li kien isofri ta' spiss.</p>
<p>F'Jannar tal-2006, Lyon, li kienu jinsabu fi kriżi fil-qasam difensiv, reġgħu xtraw lil Müller. Magħhom reġa' rebaħ għal tliet darbiet konsekuttivi l-kampjonat, fl-2006, fl-2007 u fl-2008. Waqt li ġie operat f'Diċembru 2007 f'irkopptu l-leminija, hu ma kienx disponibbli għal-logħob u tilef iktar minn sittin logħba. Matul is-suq tat-trasferimenti tal-2008, id-difensur ingħaqad mal-klabb ta' Monaco. Fil-bidu tal-<ref target="https://mt.wikipedia.org/wiki/Ligue_1_2009–10">istaġun 2009–10</ref>, il-klabb espressa kif il-plejer ma kienx fil-pjanijiet tal-kowċ il-ġdid <ref target="https://mt.wikipedia.org/wiki/Guy_Lacombe">Guy Lacombe</ref>. Kien fi tmiem l-istaġun li ntemmlu l-kuntratt tiegħu u spiċċa mingħajr klabb.</p>
Internazzjonali
<p>Patrick Müller issejjaħ mat-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">tim nazzjonali Żvizzeru</ref> mill-kowċ <ref target="https://mt.wikipedia.org/wiki/Gilbert_Gress">Gilbert Gress</ref>, fejn f'April tal-1998 iddebutta f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Irlanda_ta'_Fuq">Irlanda ta' Fuq</ref>. Sussegwentament, kien figura regulari matul il-fażijiet ta' kwalifika ta' numru ta' kompetizzjonijiet. Mal-Iżvizzera hu lagħab fil-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref>, fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, u l-kowċ <ref target="https://mt.wikipedia.org/wiki/Jakob_Kuhn">Jakob Kuhn</ref> għażlu fost l-iskwadra għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>, fejn minkejja l-eliminazzjoni bikrija tat-tim Müller kien wieħed mill-punti pożittivi tat-tim hekk kif lagħab it-tliet partiti.</p>


Ħoloq esterni
<list type="unordered"><item>(DE)  <ref target="https://www.fussballdaten.de/person/muellerpatrick/">Il-Paġna prinċipali</ref> fuq fussballdaten.de</item></list>
</text></body></html>