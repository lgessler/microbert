<html><body><text id="wikipedia_mt_wikipedia_org__19522.html" ns="0" revid="257480" sourceurl="https://mt.wikipedia.org/wiki/Katerina_II_tar-Russja" title="Katerina II tar-Russja" type="wikipedia">Katerina II tar-Russja<figure><caption>L-imperatriċi Katerina II tar-Russja</caption></figure>
<p><hi rend="bold">Katerina II Alekseevna tar-Russja</hi>, bir-Russu: Екатерина II Алексеевна, Ekaterina II Alekseevna (<ref target="https://mt.wikipedia.org/wiki/Szczecin">Szczecin</ref>, 21 ta' April 1729 – <ref target="https://mt.wikipedia.org/wiki/Puškin">Puškin</ref>, 6 ta' Novembru 1796), magħrufa bħala <hi rend="bold">Katerina l-Kbira</hi>, kienet imperatriċi tar-Russja mill-1762 sa mewtha. Kienet wieħed mill-eżempji l-iżjed importanti ta' <hi rend="italic">sovran imdawwal</hi>.</p>
<p>Twieldet Sofia Federica Augusta, bint il-prinċep Ġermaniż ta' <ref target="https://mt.wikipedia.org/wiki/Anhalt-Zerbst">Anhalt-Zerbst</ref> u fl-1745, ta' 16-il sena, iżżewġet lill-Granduka <ref target="https://mt.wikipedia.org/wiki/Pietru_III_tar-Russja">Pietru Fëdorovič</ref>, eredi għat-tron Russu. Kienet mara intelliġenti, kolta u sensittiva u ma damitx ma nfirdet minn żewġha li kien żorr u goff. Pietru III tilef l-appoġġ tal-Gwardja u ċ-ċirku tan-nies tal-qorti billi kien ixaqleb lejn il-Prussjani u għalhekk ġie depost. Imbagħad fl-20 ta' Ġunju 1762, Katerina II, telgħet fuq it-tron u ftit jiem wara żewġha miet fil-ħabs. L-imperatriċi l-ġdida ġiet akkużata li kienet il-kawża tal-mewt tiegħu. Taħt it-tmexxija tagħha, l-imperu Russu sar dejjem iżjed qawwi u kellu influwenza kbira fl-Ewropa.</p>
<p>Billi riedet tapplika l-prinċipji, li kienet segwaċi tagħhom, għall-metodu tat-tmexxija tagħha, bdiet bil-ħolqien ta' kodiċi ġdid ispirat mill-ideat tal-enċiklopedisti. Fl-istess ħin bl-għajnuna tal-favoriti tagħha, li kienet tavda fihom, b'mod partikolari Grigorij Orlov u Grigorij Potëmkin, u anki bis-suċċess tal-ġenerali bħal Pëtr Rumjancev u Aleksandr Suvorov, u l-ammiralli bħal Fëdor Ušakov, espandiet malajr l-eġemonija Russa f'bosta territorji: fil-punent kien hemm l-annessjoni tat-territorju kbir li kisbet meta xoljiet il-Konfederazione zjoni Polakka-Litwana, wara l-gwerer Russo-Torok l-imperu Russu okkupa l-Krimea u, lejn il-lvant estrem bdiet il-kolonizzazzjoni tal-Alaska.</p>
<p>Katerina kienet tammira ħafna 'l <ref target="https://mt.wikipedia.org/wiki/Pietru_l-Kbir">Pietru l-Kbir</ref> u kompliet timmodernizza ir-Russja tal-Punent billi timxi mal-idejat tal-assolutiżmu mdawwal: kienet tinteressa ruħha fil-problemi tat-tagħlim u waqfet l-ewwel istitut feminili għat-tagħlim superjuri. Kienet tinteressa ruħha wkoll fil-finanzi u fil-ħolqien ta' bliet żgħar imwaqqfin bl-ordi tagħha.    
Minkejja dan, il-politika tagħha wasslet biex in-numru tas-servi tal-gleba żdied u dan  ġab miegħu skuntentizza fost in-nies u bosta rvelli li ġew imrażżna bil-vjolenza bħal dik immexxija mil-Kożakk Emel'jan Ivanovič Pugačëv.</p>
<p>Minkejja dawn l-ambigwitajiet politiċi, minħabba l-korrispondenza li kellha mal-filosfi illuministi li kienu jfaħħru il-gvern tagħha, il-perjodu tal-ħakma ta' Katerina l-Kbira hu sikwit meqjus bħala l-Epoka tad-Deheb tal-imperu Russu </p>
Bijografija
Ħajjitha qabel ma saret Imperatriċi
<figure><caption>Il-grandukessa Katerina impinġija fl-1745 minn Louis Caravaque</caption></figure>
<p>Sofia Federica Augusta ta' Anhalt-Zerbst twieldet fil-21 ta' April, 1729 f'<ref target="https://mt.wikipedia.org/wiki/Szczecin">Szczecin</ref>, fil-<ref target="https://mt.wikipedia.org/wiki/Pomeranja">Pomeranja</ref>, bint <ref target="https://mt.wikipedia.org/wiki/Kristjan_Awgustu_ta'_Anhalt-Zerbst">Kristjan Awgustu ta' Anhalt-Zerbst</ref>, ġeneral Prussjan, u <ref target="https://mt.wikipedia.org/wiki/Ġovanna_ta'_Holstein-_Gottorp">Ġovanna ta' Holstein- Gottorp</ref>, Prinċipessa Ġermaniża. Ommha ma kinetx tagħti kasha għax kienet tippreferli 'l ħuha ż-żgħir Guljiermu Frederiku Kristjan, u Sofia sofriet minn din s-sitwazzjoni.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Wara, mikejja li l-familja tagħha ma kinetx ta' l-ogħla linjaġġ, Sofia u ħuha irċevew edukazzjoni ta' livell għoli sew.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Katerina II bħala z-zarina tar-Russja impinġija fl-1762 minn Ivan Argunov</caption></figure>
<p>Minkejja li ma kinetx partikolarment sabiħa, minn mindu kienet tifla, kellha karattru vivaċi, estrovers, animat minn kurżità mhux tas-soltu, li bih, meta ħadet sehem fil-ballijiet, pranzijiet jew kient tmur fis-salotti tan-nobbiltà, kienet tgħaġġeb lil minn ikellimha<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Hemm episodju li juri kemm kellha karattru kburi: meta ppreżentat ruħha quddiem <ref target="https://mt.wikipedia.org/wiki/Federiku_Guljielmu_I_tal-Prussja">Federiku Guljielmu I tal-Prussja</ref>, it-tifla rrefjutat li tbus il-keffa tal-libsa tar-re għax kient qasira wisq u Sofia ma setgħetx tilħaqha.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Kienet edukata minn preċettur protestant, imma ż-żagħżugħa Sofia ma kient taqbel xejn mal-viżjoni tad-dinja tal-preċettuor.</p>
<p>Fl-1744, meta kellha biss ħmistax-il sena, iz-zarina <ref target="https://mt.wikipedia.org/wiki/Eliżabetta_tar-Russja">Eliżabetta</ref> għażlet lil Sofia biex tkun il-mara ta' neputiha <ref target="https://mt.wikipedia.org/wiki/Pietru_III_tar-Russja">Pietru</ref>, li ridet tħalli bħala eredi tagħha. Sofia bidlet isimha għal "Katerina" (<hi rend="italic">Ekaterina</hi> jew <hi rend="italic">Jekaterina</hi>) meta kkonvertiet għall-fidi Russo-Ortodossa. Iż-żwieġ malajr mar ħażin: Pietru, raġel ta' karattru vjolenti u mogħti għas-sakra, wera li kien jobgħod lil martu u kien jimmaltrattaha fil-pubbliku. Katerina ma damitx ma saret popolari fost il-ħafna gruppi qawwijin li kienu jopponu 'l żewġha. Hi ddedikat ruħha għall-qari ta' xogħlijiet tal-filosofija, fosthom ta' <ref target="https://mt.wikipedia.org/wiki/Voltaire">Voltaire</ref>, <ref target="https://mt.wikipedia.org/wiki/Diderot">Diderot</ref> u <ref target="https://mt.wikipedia.org/wiki/Montesquieu">Montesquieu</ref>, u żammet ruħha infurmata dwar x'kien qiegħed jiġri fir-Russja.</p>
<p>Fl-1762, Pietru tela' fuq it-tron bħala Pietru III tar-Russja, imma l-istramberiji tiegħu u l-pulitka tiegħu għamluh mhux popolari ma' dawk il-gruppi li magħhom qabel Katerina kienet żammet u żviluppat relazzjonijiet tajbin. <ref target="https://mt.wikipedia.org/wiki/Grigorij_Orlov">Grigorij Orlov</ref>, il-maħbub ta' Katerina, mexxa konfoffa biex tieħu t-tron hi. Inqas imnn sitt xhur wara li tela' fuq it-tron, fis-17  ta' Lulju 1762, Pietru ġie msakkar fil-ħabs fejn miet.</p>
Politika interna
<p>Katerina kitbet dokument ibbażat fuq il-kitba ta' <ref target="https://mt.wikipedia.org/wiki/Cesare_Beccaria">Cesare Beccaria</ref> u Montesquieu, dwar ir-riforma tas-sistema ġudizjarja. Ħalqet kummissjoni li kienet tirrappreżenta l-klassijiet kollha, barra s-servi tal-gleba (il-maġġjoranza tal-popolazzjoni), bl-iskop li tirrivedi l-liġijiet kollha fl-ispirtu tad-dokument. Imma Katerina xoljietha qabbel ma temmet xogħolha, x'aktarx wara bidla fid-direzzjoni fil-pulitka tagħha, ipprovokata mill-irvell tal-bdiewa ta' Emel'jan Pugačëv fl-1773 - 1774.</p>
<p>Katerina rriorganizzat l-amministrazzjoni tal-<hi rend="italic">gubernije</hi> (governaturati: reġjuni immexxija minn gvernatur) u tagħthom poter ikbar fuq iż-żoni rurali fil-prevenzjoni ta' rvelli mill-bdiewa. Dan kien proċess li tlesta fl-1775. Ir-riforma ħalqet provinċji u distretti li setgħu jitmexxew aħjar mill-governaturati. Fl-1785 Katerina ppubblikat editt li rrikonoxxa d-dritt tan-nobbiltà li jippreżentaw petizzjonijiet lit-tron, ħelset in-nobbli mis-servizi obbligatorji u mit-taxxi, għamlet in-nobbiltà ereditarja u tat lin-nobbli l-kontroll sħiħ fuq is-servi li jgħixu fuq l-art tagħhom. Barra minn hekk tat xi artijiet tal-kuruna fl-<ref target="https://mt.wikipedia.org/wiki/Ukrajna">Ukrajna</ref> lin-nobbli l-iżjed fidili, u tathom ukoll għadd ta' servi. Inkoraggiet il-kolonizzazzjoni ta' <ref target="https://mt.wikipedia.org/wiki/Alaska">Alaska</ref> u ta' erji oħra li kienu għadhom kif intrebħu.</p>
Affarijiet barranin
<figure><caption>Katerina II bl-ilbies imperjali</caption></figure>
<p>Fl-1764 Katerina qiegħdet lil <ref target="https://mt.wikipedia.org/wiki/Stanislao_Poniatowski">Stanislao Poniatowski</ref>, li qabel kien maħbub tagħha, fuq it-tron tal-<ref target="https://mt.wikipedia.org/wiki/Polonja">Polonja</ref>. Ir-Russja, imbagħad, inkorporat parti kbira mill-Polonja bħala riżultat tal-qsim miftiehem mal-<ref target="https://mt.wikipedia.org/wiki/Awstrija">Awstrija</ref> u l-<ref target="https://mt.wikipedia.org/wiki/Prussja">Prussja</ref> (1772, 1793, 1795).</p>
<p>Wara l-Guerra Russo-Torka tal-1768 - 1774, Katerina għamlet lir-Russja potenza dominanti fil-<ref target="https://mt.wikipedia.org/wiki/Lvant_Nofsani">Lvant Nofsani</ref>. L-għan tagħha kien li l-<ref target="https://mt.wikipedia.org/wiki/Imperu_Ottoman">Imperu Ottoman</ref> jinqasam bejn il-potenzi Ewropej, fuq l-istess skema li ntużat għall-Polonja, imma din id-darba, il-politika tagħha ma rnexxitx kif xtaqet hi. Bil-ħila li m'hemmx dubju li kellu il-maħbub ġdid tagħha Grigorij Aleksandrovič Potëmkin (li diġa kien wera fit-trażżin tal-irvell ta' Emel'jan Pugačëv), annessat il-<ref target="https://mt.wikipedia.org/wiki/Krimea">Krimea</ref> fl-1783, disa' snin biss wara li din kienet kisbet l-indipendenza mill-Imperu Ottoman bħala riżultat tal-gwerra Russo-Torka tal-1768 - 1774. Minħabba dan l-Imperu Ottoman beda gwerra oħra, li damet mill-1787 sal-1792 u li intemmet bit-trattat ta' Jassy, li bih ġew legittimati l-preteżi Russi fuq il-Krimea. </p>
<p>Fit-teatru politiku Ewropew Katerina kellha rwol importanti u għamlitha ta' medjatriċi matul il-Gwerra tas-suċċessjoni tal-Bavarja (1778 - 1779) bejn il-Prussja u l-Awstrija. Fl-1780 iffurmat grupp inkarigat li jiddefendi mill-<ref target="https://mt.wikipedia.org/wiki/Renju_Unit">Gran Brittanja</ref>, il-vapuri indipendenti matul ir-<ref target="https://mt.wikipedia.org/wiki/Rivoluzzjoni_Amerikana">Rivoluzzjoni Amerikana</ref>.</p>
<p>Mill-1788 sal-1790 ir-Russja kienet fi gwerra kontra l-<ref target="https://mt.wikipedia.org/wiki/Żvezja">Iżvezja</ref>, gwerra li fiha Katerina sabet ruħha tiġġieled ma' kuġinuha Gustavu III tal-Iżvezja. Il-gwerra bdiet meta l-Iżvediżi riedu jieħdu t-territorji tal-Baltiku ċeduti lir-Russja fl-1720. L-Iżvediżi li kienu konvinti li ħa jirbħu lill-għadu malajr, ġarrbu telfit kbar ta' nies u territorji.</p>
<p>Wara li d-<ref target="https://mt.wikipedia.org/wiki/Danimarka">Danimarka</ref> daħlet fil-gwerra fl-1789, l-affarijiet marru tassew ħażin għall-Iżvediżi, li però, kontra li kien mistenni, irnexxielhom jieħdu l-offensiva fl-1790. L-azzjoni laħqet il-qawwa tagħha fil-battalja ta' Svensksund (illum <ref target="https://mt.wikipedia.org/wiki/Ruotsinsalmi">Ruotsinsalmi</ref>, fil-<ref target="https://mt.wikipedia.org/wiki/Finlandja">Finlandja</ref>) bejn id-9  u l-10 ta' Lulju 1790. Il-flotta Russa, ikkmandata mill-prinċep ta' Nassau, li kellha 232 vapur b'1,200 kanun u 14,000 baħri, iltaqet mal-flotta Żvediża ikkmandata minn Gustavu III innifsu, magħmula minn 200 vapur, 1,000 kanun u 12,500 baħri. Ir-Russi malajr sabu problemi fl-użu tal-artillerija minħabba li l-baħar kien imqalleb waqt li l-Iżvediżi ma kellhomx din il-problrma billi l-vapuri tagħhom kienu ankrati. Fit-tmiem tal-battalja ir-Russi kienu tilfu bejn 50 u 60 vapur u 9,500 baħri. L-Iżvediżi tilfu 6 vapuri biss imma bejn 6,000 u 7,000 baħri. Il-gwerra intemmet bi trattat iffirmat fl-14 ta' Awwissu 1790 li rratifika r-ritorn tat-territorji kkontestati kollha lin-nazzjon tal-oriġni.</p>
<p>L-uniku settur li fih l-ispirazzjoni <ref target="https://mt.wikipedia.org/wiki/Illuminiżmu">illuministika</ref> influwenzat l-għemil ta' Katerina II kien dak tal-edukazzjoni u s-saħħa: f'Moska u Pietruburgu twaqqfu djar tal-edukazzjoni waqt li fil-bliet importanti infetħu skejjel anki għall-adulti, inbnew sptarijiet ġodda u l-bliet kienu obbligati li jipprovdu tobba u spiżeriji.</p>
Arti u kultura
<p>Katerina kienet favur l-<ref target="https://mt.wikipedia.org/wiki/Illuminiżmu">Illuminiżmu</ref> u kienet tqis lilha nfisha bħala <hi rend="italic">filosfu fuq it-tron</hi>; saret magħrufa bħala protettriċi tal-arti u tal-letteratura. Kitbet xi kummiedji, rumanzi u <hi rend="italic">memoirs</hi> u saret taf lil <ref target="https://mt.wikipedia.org/wiki/Voltaire">Voltaire</ref>, <ref target="https://mt.wikipedia.org/wiki/Denis_Diderot">Diderot</ref> u <ref target="https://mt.wikipedia.org/wiki/Jean_le_Rond_d'Alembert">D'Alembert</ref>, kollha enċiklopedisti Franċiżi, li min-naħa tagħhom saħħu l-fama tagħha f'kitbithom. Katerina rnexxielha tikkonvinċi l-matematiku <ref target="https://mt.wikipedia.org/wiki/Eulero">Leonhard Euler</ref> biex iħalli <ref target="https://mt.wikipedia.org/wiki/Berlino">Berlino</ref> u jmur <ref target="https://mt.wikipedia.org/wiki/San_Pietruburgu">San Pietruburgu</ref>. 
Fost il-kummiedji li kitbet insbu <hi rend="italic">L-ingannat</hi> u <hi rend="italic">Is-saħħar Siberjan</hi> miktubin kemm bl-intenzjoni li tgħallem u kemm biex tikkritika xi għedewwa ipotetiċi bħall-<ref target="https://mt.wikipedia.org/wiki/Mażunerija">mażunerija</ref>.</p>
<p>Madankollu, meta fl-1790 <ref target="https://mt.wikipedia.org/wiki/Aleksandr_Nikolaevič_Radiščev">Aleksandr Radiščev</ref> ipubblika il-<hi rend="italic">Vjaġġ minn San Pietruburgu għal Mosca</hi> li avża li ħa jkun hemm irvelli minħabba l-kondizzjonijiet soċjali deplorevoli tal-bdiewa u s-servi - kontra dak li kienu juru lill-imperatriċi fil-<ref target="https://mt.wikipedia.org/wiki/Villaġġ_Potemkin">Villaġġ Potemkin</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> - Katerina eżiljatu fis-<ref target="https://mt.wikipedia.org/wiki/Siberja">Siberja</ref>.</p>
Ħajja privata
<figure><caption>Il-Konti Grigory Orlov, pittura ta' Fyodor Rokotov</caption></figure>
<p>Matul ir-renju twil tagħha Katerina kellha ħafna maħbubin, li bosta minnhom laħħqithom għal-pożizzjonijiet għolja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Kienet iżżommhom sakemm baqgħu jinteressawha, u mbagħad biex teħles minnhom kienet ittiehom "pensjoni" ta' servi u ħafna art. Il-perċentaġġ tal-flus tal-istat li ntefqu fuq il-qorti tela' minn 10.4% fl-1767 għal 11.4% fl-1781 għal 13.5% fl-1795. Katerina tat 66,000 serv mill-1762 sal-1772, 202,000 mill-1773 sal-1793, u 100,000 f'jum wieħed: it-18 ta' Awwissu 1795.<ref target="https://mt.wikipedia.org/wiki/Il-Paġna_prinċipali#cite_note-Pipes-7">[7]</ref> Bl-istess mod kif il-knisja kienet tappoġġaha bit-tama li tieħu l-art tagħha lura, Katerina xtrat il-burokrazija.
Mid-19 ta' April 1764, kull amministratur fis-servizz tal-gvern li kien fl-istess grad għal seba' snin tela' grad minnufih. Fit-13 ta' Settembru 1767 ordnat li wara seba' snin fl-istess grad, kull amministratur għandu jieħu promozzjoni anki jekk ma jkunx jistħoqqlu.<ref target="https://mt.wikipedia.org/wiki/Il-Paġna_prinċipali#cite_note-Pipes-7">[7]</ref>.</p>
<p>Jgħidu li wara li ntemmet ir-relazzjoni ta' mħabba li kellha mal-kunsilier tagħha Grigorij Aleksandrovič Potëmkin, fl-1776, dan għażillha kandidat biex ikun il-maħbub tagħha, bħal Aleksandr Matveevič Dmitriev-Mamonov li kien sabiħ u intelliġenti biżżejjed biex iżommha interessata.  Xi wħud minn dawn l-irġiel kienu jħobbuha lura, u hi dejjem uriethom ġenerożità kbira, anki wara t-tmiem tar-relazzjoni. Wieħed minn dawn il-maħbubin, Pyotr Zavadovsky, irċieva received 50,000 rublu, pensjoni ta' 5,000 rublu, u 4,000 bidwi fl-Ukrajna wara li ħelset minnu fl-1777.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-aħħar maħbub tagħha kien il-prinċep Platon Zubov, 40 sena iżgħar minnha. L-independenza sesswali tagħha bdiet ħafna leġġendi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fil-<hi rend="italic">memoirs</hi> tagħha , Katerin qalet li l-ewwel maħbub tagħha, Sergéi Saltykov, kien missier binha Pawlu, però Pawlu kien jixbaħ lil żewġha, Pietru.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Katerina kellha tifel illeġittmu, Alekséi Bobrinskói, minn Grigorij Orlov. Dan it-tifel kient iżommu Tula, 'l bogħod mill-qorti (iktar tard Pawlu għamlu Konti). Sena qabel Katerina u Orlov kellhom tifla jisimha Eliżabetta Alexandrovna Alexeeva,<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> (twieldet San Pietruburgu, 1761 – mietet 1844). Fl-1787 iżżewġet lil Friedrich Maximilian Klinger u minn dan iż-żwieġ kellha tifel, Alessandru, li milli jidher miet żgħir fl-1812.
Binha Pawlu sar iz-zar <ref target="https://mt.wikipedia.org/wiki/Pawlu_I_tar-Russja">Pawlu I tar-Russja</ref>. Katerina indifnet fil-Katidral ta' San Pietru u San Pawl f'<ref target="https://mt.wikipedia.org/wiki/San_Pietruburgu">San Pietruburgu</ref>.</p>
Katerina II fil-kultura popolari

<p>Il-persunaġġ straordinarju ta' Katerina tar-Russja, barra minn għadd kbir ta' kotba u saġġi, welled ukoll għexur ta' spettakli teatrali (ta' min isemmi il-kummiedja <hi rend="italic">Whom Glory Still Adores</hi>, miktuba minn <ref target="https://mt.wikipedia.org/wiki/George_Bernard_Shaw">George Bernard Shaw</ref>) u films, ibbażati fuq ħajjitha u l-persunaġġ mitiku tagħha. Fil-films interpretawha l-ikbar attriċi tal-aħħar seklu: Minn <ref target="https://mt.wikipedia.org/wiki/Marlene_Dietrich">Marlene Dietrich</ref> (<hi rend="italic">The Scarlet Empress</hi>, 1934) sa <ref target="https://mt.wikipedia.org/wiki/Bette_Davis">Bette Davis</ref> (<hi rend="italic">John Paul Jones</hi>, 1959), minn <ref target="https://mt.wikipedia.org/wiki/Tallulah_Bankhead">Tallulah Bankhead</ref> (<hi rend="italic">A Royal Scandal</hi>, 1945) sa <ref target="https://mt.wikipedia.org/wiki/Jeanne_Moreau">Jeanne Moreau</ref> (<hi rend="italic">Great Catherine</hi>, 1968) u <ref target="https://mt.wikipedia.org/wiki/Viveca_Lindfors">Viveca Lindfors</ref> (<hi rend="italic">La tempesta</hi>, 1958).</p>
<p>Il-lat tal-kilba sesswali tal-karattru tagħha affaxxina l-attriċi <ref target="https://mt.wikipedia.org/wiki/Mae_West">Mae West</ref> li, fis-snin 40, wara li ppruvat tagħmel film dwar il-persunaġġ tagħha, fl-1944 telgħet spettaklu teatrali, bit-titlu <hi rend="italic">Catherine Was Great</hi> fi Broadway. Din kienet parodija tal-istorja ta' Katerina u fih dehret imdawra b' "għassa imperjali" ta' ħafna rġiel żagħżagħ muskolużi.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Films
<list type="unordered"><item><hi rend="italic">Forbidden Paradise</hi> ta' Ernst Lubitsch, taħdem Pola Negri (1924) (ispirat mill-figura ta' Katerina)</item>
<item><hi rend="italic">The Eagle</hi>, ta' Clarence Brown, taħdem Louise Dresser  (1925])</item>
<item><hi rend="italic">Casanova</hi> ta' Alexandre Volkoff, taħdem Suzanne Bianchetti (1927)</item>
<item><hi rend="italic">Le joueur d'échecs</hi> ta' Raymond Bernard, taħdem Marcelle Charles Dullin (1927)</item>
<item><hi rend="italic">Spielereien einer Kaiserin</hi> ta' Vladimir Strizhevsky, taħdem Lil Dagover (1930)</item>
<item><hi rend="italic">The Rise of Catherine the Great</hi> ta' Paul Czinner, Alexander Korda, taħdem Elisabeth Bergner (1934)</item>
<item><hi rend="italic">The Scarlet Empress</hi> ta' Josef von Sternberg, taħdem  <ref target="https://mt.wikipedia.org/wiki/Marlene_Dietrich">Marlene Dietrich</ref> (1934)</item>
<item><hi rend="italic">Nothing Sacred</hi> ta' William A. Wellman, taħdem Elinor Troy (1937)</item>
<item><hi rend="italic">Le Joueur d'échecs</hi> ta' Jean Dréville, taħdem Françoise Rosay (1938)</item>
<item><hi rend="italic">Cossacks in Exile</hi> ta' Edgar G. Ulmer, taħdem L. Biberowich (1939)</item>
<item><hi rend="italic">A Royal Scandal</hi> ta' <ref target="https://mt.wikipedia.org/wiki/Otto_Preminger">Otto Preminger</ref>, taħdem <ref target="https://mt.wikipedia.org/wiki/Tallulah_Bankhead">Tallulah Bankhead</ref> (1945)</item>
<item><hi rend="italic">Il cavaliere misterioso</hi> ta' Riccardo Freda, taħdem Yvonne Sanson (1948)</item>
<item><hi rend="italic">Shadow of the Eagle</hi> ta' <ref target="https://mt.wikipedia.org/wiki/Sidney_Salkow">Sidney Salkow</ref>, taħdem <ref target="https://mt.wikipedia.org/wiki/Binnie_Barnes">Binnie Barnes</ref> (<ref target="https://mt.wikipedia.org/wiki/1950">1950</ref>)</item>
<item><hi rend="italic"><ref target="https://mt.wikipedia.org/wiki/Admiral_Ushakov">Admiral Ushakov</ref></hi> ta' <ref target="https://mt.wikipedia.org/wiki/Mikhail_Romm">Mikhail Romm</ref>, taħdem <ref target="https://mt.wikipedia.org/wiki/Olga_Zhiznyeva">Olga Zhiznyeva</ref> (<ref target="https://mt.wikipedia.org/wiki/1953">1953</ref>)</item>
<item><hi rend="italic">La tempesta</hi> ta'  Alberto Lattuada, taħdem Viveca Lindfors (1958)</item>
<item><hi rend="italic">John Paul Jones</hi> ta' John Farrow , taħdem <ref target="https://mt.wikipedia.org/wiki/Bette_Davis">Bette Davis</ref> (1959)</item>
<item><hi rend="italic">Caterina di Russia</hi> ta' Umberto Lenzi , taħdem Hildegard Knef (1963)</item>
<item><hi rend="italic">Great Catherine</hi> ta' Gordon Flemyng , taħdem <ref target="https://mt.wikipedia.org/wiki/Jeanne_Moreau">Jeanne Moreau</ref> (1968)</item>
<item><hi rend="italic">Emel'jan Pugačëv</hi> ta' Aleksei Saltykov , taħdem Vija Artmane (1980)</item>
<item><hi rend="italic">E Caterina regnò ...</hi> sensiela f'żewġ puntati għat-televiżjoni, jaħdmu Julia Ormond u <ref target="https://mt.wikipedia.org/wiki/Vanessa_Redgrave">Vanessa Redgrave</ref>(1991)</item>
<item><hi rend="italic">Caterina di Russia</hi> jaħdmu <ref target="https://mt.wikipedia.org/wiki/Catherine_Zeta_Jones">Catherine Zeta Jones</ref> u <ref target="https://mt.wikipedia.org/wiki/Omar_Sharif">Omar Sharif</ref>(1996)</item>
<item><hi rend="italic">Russkiy bun</hi> ta' Aleksandr Proshkin, taħdem Olga Antonova (2000)</item>
<item><hi rend="italic">Russkij Kovčeg</hi> ta' Aleksandr Sokurov , jaħdmu Mariya Kuznetsova, Natalya Nikulenko (2002)</item></list>
Unuri
<list type="unordered"><item> Gran Mastru tal-Ordni ta' Sant'Andrija</item></list>
<list type="unordered"><item> Gran Mastru u Dama tal-ewwel klassi tal-Ordni Imperjali ta' San Ġorġ</item></list>
<list type="unordered"><item> Gran Mastru tal-Ordni ta' San Vladimiru</item></list>
<list type="unordered"><item> Gran Mastru tal-Ordni Imperjali ta' Sant'Alexander Nevsky</item></list>
<list type="unordered"><item> Gran Mastru tal-Ordni ta' Sant'Anna</item></list>
<list type="unordered"><item> Gran Mastru u Dama tas-Salib il-Kbir tal-Ordni ta' Santa Katerina</item></list>
Bibljografija
<list type="unordered"><item>Hélène Carrère d'Encausse,<hi rend="italic"> Catherine II, Un âge d'or pour la Russie</hi>, Fayard, 2002</item>
<item>Henri Troyat, <hi rend="italic">Catherine la Grande</hi>, J'ai lu, 2001. <ref target="https://mt.wikipedia.org/wiki/Special:BookSources/9782290319116">ISBN 978-2-290-31911-6</ref>.</item>
<item>Gian Dàuli, <hi rend="italic">La grande Caterina. Caterina II di Russia</hi>, Milan, Aurora, 1934.</item>
<item>Zoe Oldenbourg, <hi rend="italic">La grande Caterina</hi>, Ruma, Casini, 1968.</item>
<item>Gina Kaus, <hi rend="italic">La grande Caterina</hi>, Firenze, Giunti Martello, 1981.</item>
<item>De Madariaga, Isabel, <hi rend="italic">Catherine the Great: A Short History</hi>. Yale University Press, New Haven u Londra, 1993. <ref target="https://mt.wikipedia.org/wiki/Special:BookSources/0300048459">ISBN 0-300-04845-9</ref> (legatura iebsa), <ref target="https://mt.wikipedia.org/wiki/Special:BookSources/0300054270">ISBN 0-300-05427-0</ref> (legatura ratba).</item>
<item>Dixon, Simon, <hi rend="italic">Catherine the Great</hi>, Ecco, 2009. <ref target="https://mt.wikipedia.org/wiki/Special:BookSources/9780060786274">ISBN 978-0-06-078627-4</ref>.</item>
<item>Fisher, Alan W., <hi rend="italic">Enlightened Despotism and Islam under Catherine II</hi>, Slavic Review 27 (4): 542–553, 1968.</item>
<item>Hosking, Geoffrey, <hi rend="italic">Russia: People and Empire</hi>, 1552–1917. Harvard University Press, (1997).</item>
<item>Klier, John D, <hi rend="italic">The Ambiguous Legal Status of Russian Jewry in the Reign of Catherine II</hi>, Slavic Review 35 (3): 504–517, (1976).</item>
<item>Kolchin, Peter, <hi rend="italic">Unfree Labor: American Slavery and Russian Serfdom</hi>, Cambridge, Massachusetts, 1990 [ippubblikat 1987].</item></list>
Ħoloq esterni
<list type="unordered"><item><ref target="http://www.mondosegreto.eu/I%20grandi%20della%20storia/Caterina%20II%20di%20Russia/Caterina%20II%20Russia.htm">Maria Pia Perrotta, <hi rend="italic">Una grande donna al servizio di un grande impero</hi></ref></item>
<item><ref target="http://www.datesofhistory.com/Catherine-II-the-Great-Russia.biog.html"><hi rend="italic">Catherine the Great</hi></ref></item>
<item><ref target="http://web.archive.org/web/20040327234320/http://members.aol.com/jktsn/manifest.htm"><hi rend="italic">Manifesto of the Empress Catherine II, inviting foreign immigration</hi></ref></item>
<item><ref target="http://europeanhistory.about.com/od/catherinethegreat/a/histmyths1.htm"><hi rend="italic">Historical Myths: The Death of Catherine the Great</hi></ref></item>
<item><ref target="http://womenshistory.about.com/od/catherinegreat/p/catherinegreat.htm"><hi rend="italic">Catherine the Great of Russia</hi></ref></item>
<item><ref target="http://members.tripod.com/~Nevermore/CGREAT.HTM"><hi rend="italic">The Princess Who Become Catherine the Great</hi></ref></item>
<item><ref target="http://www.douglassmith.info/28/love-and-conquest.html">Douglas Smith, <hi rend="italic">Love and Conquest: Personal Correspondence of Catherine the Great and Prince Grigory Potemkin</hi></ref></item></list>
</text></body></html>