<html><body><text id="wikipedia_mt_wikipedia_org__2843.html" ns="0" revid="265667" sourceurl="https://mt.wikipedia.org/wiki/Ru%C5%BCar_Briffa" title="Rużar Briffa" type="wikipedia">Rużar Briffa
<p><hi rend="bold">Rużar Briffa</hi> (1906 - 1963) kien <ref target="https://mt.wikipedia.org/wiki/Poeta">poeta</ref> u <ref target="https://mt.wikipedia.org/wiki/Dermatologu">dermatologu</ref> <ref target="https://mt.wikipedia.org/wiki/Malta">Malti</ref> daqskemm figura ewlenija fil-letteratura Maltija.</p>
<p>Studja fl-iskola elementari tal-Gvern f’Sant’ Iermu u l-Liċeo tal-Belt u wara li għadda mill-eżamijiet tal-Matrikola, fl-1923 beda jgħallem fl-iskejjel elementari. Kellu jkun l-ewwel għalliem bil-matrikola fid-Dipartiment. </p>
Tabib u Dermatologu
<p>Ftit xhur wara, fl-1924, beda l-istudju tiegħu fil-mediċina, fl-Università ta’ Malta u ssoktah f’Londra fil-Venereoloġija u d-Dermatoloġija. Fl-1932 sar speċjalista tal-mard tal-ġilda. Baqa’ magħruf għall-umiltà  u l-qalb kbira li wera mal-morda, speċjalment mal-lebbrużi. Skont martu Louisette, ix-xewqa tiegħu fil-professjoni medika kienet li jkabbar il-ġmiel fil-ġilda u jnaqqas il-kruha tagħha, u dan l-aspett jixref sikwit fil-versi tiegħu, tant li fi żmienu kien magħruf bħala l-Poeta tas-Sbuħija.</p>
<p>Lura f’Malta, Briffa nħatar tabib anzjan fis-sezzjoni tal-mard tal-ġilda fl-Isptar Ċentrali. Kien ukoll speċjalista tal-marda tal-lebbra fl-Isptar San Bartilmew fl-Imgieret u fl-Isptar Chambray ta’ Għawdex. Matul il-pesta li kellna f’Malta fis-snin 1936-37, Ruzar kien jaħdem fl-Isptar ta’ Lazzarett f’Manoel Island. Fl-1938 kien mar fil-Lvant Imbiegħed fejn ħadem u studja fi sptarijiet f’Kalkutta, Gobra, Bankura u Madras.</p>
<p>Matul il-gwerra, meta kien mar joqgħod San Giljan, Rużar kien speċjalista onorarju tad-dermatoloġija fil-Malta War Memorial Hospital for Children. Tul l-istess żmien kien ukoll Supretendent fl-Isptar Blue Sisters. Bejn is-snin 1951 u 1963, Rużar kien jgħallem id-dermatoloġija u l-veneoroloġija fl-Università ta’ Malta.</p>
L-Għaqda tal-Malti
<p>Flimkien ma’ sieħbu <ref target="https://mt.wikipedia.org/wiki/Ġużè_Bonnici">Ġużè Bonnici</ref>, fl-1931 waqqaf l-<ref target="https://mt.wikipedia.org/wiki/Għaqda_tal-Malti_(Università)">Għaqda tal-Malti – Università</ref>, li għadha attiva sal-lum, u beda joħroġ ir-rivista <hi rend="italic">Leħen il-Malti</hi>.</p>
Poeta
"<hi rend="italic">Qatt ma kelli l-ħsieb li nistampa dawn il-poeżiji fi ktieb.  Uħud minnhom ktibthom fi żmien ta’ dwejjaq kbar, oħrajn ta’ ferħ.   U ktibthom għalija….</hi>"
<p>Dan kien kliem il-poeta nnifsu li deher fl-ewwel ġabra ta’ poeżiji li ppubblika bl-isem <hi rend="italic">Poeżiji</hi> fl-1971 grazzi għall-insistenza tat-tieni mara tiegħu Louisette u ta’ ħabibu P. Valentin Barbara.  Il-biċċa l-kbira tal-poeżiji tiegħu kitibhom fuq folji maqtugħa ta’ xi ktejjeb tal-but jew fuq in-naħa ta’ ġewwa ta’ pakketti vojta tas-sigaretti.  Oħrajn kitibhom fuq karti tar-riċetti mediċi, fuq boroż, insomma, fuq kulma kien jiġi għal idejh f’waqt ta’ muża. </p>
<p>Rużar Briffa baqa’ magħruf bħala l-poeta taċ-ċokon u tas-sempliċità. Għalkemm kiteb ftit, Briffa kien apprezzat fit-tul minn diversi kritiċi letterarji. Bosta kitbu fuqu.  Dawn huma xi kummenti li hu nnifsu għadda fuq il-poeżija bħala interpretazzjoni individwali u bħala espressjoni artistika, universali:</p>
"<hi rend="italic">Il-poeżiji tiegħi la huma ġrajjiet kbar, la ħsibijiet profondi fuq il-Ħajja u lanqas xewqat għolja ta’ Dinja oħra.  Huma biss impressjonijiet, biex ngħid hekk ‘snapshots’ tal-ħajja ta’ kuljum kif tħosshom qalbi.  Anki s-‘snapshot’ għandu l-qawwa tiegħu għax ħafna drabi fiċ-ċokon tiegħu jiġbor irqaqat li f’ritratt kbir kienu jitilfu mir-reqqa tagħhom ... jiena wkoll inħoss li l-poeżiji tiegħi għandhom il-qawwa tas-sempliċità.</hi>"
"<hi rend="italic">Ma ktibtx għall-fama.  Il-Poeżija għalija xejn ma hi ħaġa ta’ gost imma aktarx ta’ tbatija kbira.</hi>"
"<hi rend="italic">Jolqotni ħsieb u jdum iberren f’moħħi għal xhur sħaħ – xi drabi għal snin. Imbagħad f’daqqa jtini ferħ ta’ ġenn.  Inkun fejn inkun ikolli nieħu lapis u karta u f’temp ta’ minuta toħroġ weħidha l-poeżija.  Ebda poeżija ma ħaditli iżjed minn ħames minuti biex niktibha.</hi>"
"<hi rend="italic">l-poeżija m’għandhiex tfittex ħlief li tilħaq il-qalb tal-qalb tal-bniedem, u jekk anki jirnexxilha tagħmel dan darba biss, allura l-poeżija tkun laħqet l-aqwa tagħha.</hi>"
Poeżiji tiegħu
Jum ir-Rebħ
U l-Kotra qamet f’daqqa – u għajtet: “Jien Maltija!
Miskin min ikasbarni, - miskin min jidħak bija!”
U l-Kotra għanniet f’daqqa – u semmgħet ma’ l-irjieħ
L-Innu ta’ Malta tagħna, – u l-leħen kien rebbieħ,
Fuq ngħas l-imgħoddi ġwejjef, – in-ngħas ta’ l-Apatija
Xħin ruħna kienet rieqda – ġo sodda barranija;
U l-ombra ta’ <ref target="https://mt.wikipedia.org/wiki/Mikiel_Anton_Vassalli">Vassalli</ref> – qamet minn qiegħ il-qabar,
U għajtet: “Issa fl-aħħar – jiena se nsib is-sabar.”
<p>

Dawn il-versi jalludu għall-protesta li kienet saret fl-Empire Stadium mis-sapporters Maltin fit-2 ta’ Marzu, 1945 qabel ma bdiet il-logħba ta’ ħbiberija bejn Malta u t-tim Jugoslav, <hi rend="italic">Hadjuk ta' Split</hi> (<hi rend="italic">Hrvatski nogometni klub Hajduk Split</hi>), li dik il-ħabta kien magħruf mad-dinja kollha. L-King’s Own Band daqqew kemm l-innu nazzjonali Jugoslav u kemm il-God Save the King, mingħajr ma daqqew l-<ref target="https://mt.wikipedia.org/wiki/Innu_Malti">Innu Malti</ref>. Il-folla maqrusa fil-laħam il-ħaj qamet bil-wieqfa u bdiet tkanta spontanjament il-versi ta’ <ref target="https://mt.wikipedia.org/wiki/Dun_Karm_Psaila">Dun Karm</ref> fuq mużika ta’ Dr <ref target="https://mt.wikipedia.org/wiki/Robert_Sammut">Robert Sammut</ref>. Dan il-waqt emozzjonanti ferm li kien baqa’ fuq fomm kulħadd għal ġimgħat sħaħ, tpenġa permezz tal-kelma minn Rużar Briffa fil-poeżija t’hawn fuq. F`din il-poezija jidher is-sens qawwi ta` patrijotizmu tal-Maltin li qamu mill-apatija li kien fiha taht hakmiet barannin.</p>
Lil Ommi
<hi rend="bold">Bennini ħa norqod,</hi>
<hi rend="bold">Benninni bil-ħlewwa,</hi>
<hi rend="bold">Kull diqa nessini,</hi>
<hi rend="bold">Nessini kull dnewwa;</hi>

benninni bil-lajma
ta’ leħnek jirtogħod,
benninni, benninni,
hekk, hekka, bil-mod.

Aħbili li hemm barra
Qed jokrob ir-riħ,
bħal ruħ qiegħda tfittex,
għalxejn il-mistrieħ.

Benninni, benninni,
nessini kull dieqa,
benninni, bħal meta
kont ċkejken fin-nieqa,

u l-għanja tennili
– il-għanja ta’ dari –
tat-tfajjel imqareb
mitluf ġewwa x-xagħri:

“Iżd’ommu wisq talbet
lit-twajjeb Bambin,
u Dan it-triq sablu,
għaliex hu ħanin.”

Jien ġrali bħat-tfajjel,
tbegħidt wisq mid-dar,
u kollox sibt hieni,
sakemm il-lejl sar,

u nfirxet ir-reżħa
u d-dlam fuq ix-xagħri,
u sfajt għajjien mejjet,
imriegħex minn dwari.

Fejn taf, għażiż’ommi,
kemm ra l-iben tiegħek
minn xħin telaq daru
u nfired minn miegħek!

Benninni, benninni,
fissidni bħal dari …
hekk … hekk … iva, daħhal
subgħajk ġewwa xagħri;

W għannili, bil-ħlewwa,
il-għanja tas-sewwa.
<p>

Hawn jinħass il-poeta introvers li bil-lirika tiegħu fassal il-pedament tal-poeżija moderna Maltija</p>
L-Għanja tal-Imnikket
<p>O Madonna tad-Duluri,</p>
<p>Mhux il-ward</p>
<p>Jiena fittixt ħa nsebbaħ darek</p>
<p>U nfewwaħlek lil altarek,</p>
<p>Imma x-xewk minn qalb ix-xagħri</p>
<p>U għollieq, marrâd, musfari,</p>
<p>O Madonna tad-Duluri,</p>
<p>Dana biss!</p>
<p>O Madonna tad-Duluri,</p>
<p>l-oħrajn ġew</p>
<p>U bid-deheb għammru lil darek,</p>
<p>U bil-ħaġar sawru altarek – </p>
<p>Jiena biss kont il-barrani</p>
<p>Mingħajr ward u deheb il-għani,</p>
<p>Jiena biss!</p>
<p>O Madonna tad-Duluri,</p>
<p>Ma stmerrejtx</p>
<p>Int l-imnikket ġewwa darek,</p>
<p>‘Ma tbissimt minn fuq altarek,</p>
<p>Kollok ħlewwa, kollok ħniena,</p>
<p>Serraħt Int lill-qalb għajjiena.</p>
<p>Inti biss!</p>
Nofsinhar Sajfi
<p>Barra bis-sħana qiegħda mgħaxxa l-ħajja</p>
<p>Taħt xemx li tikwi - l-eħrex xemx sajfija -</p>
<p>U kollox ħiemed, bħallikieku l-ġrajja </p>
<p>Waqfu tal-jum, imbikkma minn did-dija.</p>
<p>

Fuq għolja bżar, żunżan bil-qtajja’qtajja’ </p>
<p>Irewwaħ ġewnħu; joħroġ mill-ħamrija</p>
<p>ħanfus sewdieni, bl-akbar skiet jissajja</p>
<p>ħa jsib il-qmuħ imxerrda fil-mogħdija.</p>
<p>Ħiemed il-mewġ jitniegħes ġewwa l-qala;</p>
<p>il bogħod ‘il bogħod jitriegħex qlugħ bajdani</p>
<p>bil-mod il-mod, u donnu le jaf l-għala.</p>
<p>

Hekk bla taf l-għala tħoss il-qalb tixxabba’</p>
<p>Minn kulm’hu dwarha, tikbi lill-warrani,</p>
<p>U mdejqa tnin, bix-xewqa tal-imħabba.</p>
Quo Vadis?
<p>Weħidha,</p>
<p>fuq l-għolja ġeblija,</p>
<p>imbiegħda mill-bqija ta’ ħutha</p>
<p>fil-qalb ħadranija</p>
<p>tal-wied,</p>
<p>ix-xwejħa ħarruba</p>
<p>magħtuba</p>
<p>mit-toqol tas-snin</p>
<p>qed tħares madwarha</p>
<p>ħa tara </p>
<p>il-għaġla tan-nies għaddejjin</p>
<p>

...U taħseb:</p>
<p>kemm huma mgħaġġlin,</p>
<p>fejn huma sejrin</p>
<p>għal dejjem bla sabar</p>
<p>min-nieqa sal-qabar</p>
<p>dal-ħalja bnedmin?</p>
<p>Fejn huma l-għeruq?</p>
<p>Qatt lilhom ma trażżan il-bewsa tar-riħ?</p>
<p>Qatt lilhom ma tlajjem is-sħana tax-xemx?</p>
<p>Għaliex ftit mistrieħ</p>
<p>għalihom ma hemmx,</p>
<p>u l-lehma biss tagħhom</p>
<p>il-ħajja tas-suq?</p>
Waħdi
<p>Waħdi tlajt </p>
<p>l-għoljiet xemxija</p>
<p>taż-żgħorija;</p>
<p>ħadd ma qalli </p>
<p>x’għandi nsib …</p>
<p>bogħod … jew qrib …</p>
<p>

Waħdi sibtha l-lehma tiegħi</p>
<p>dak in-nhar li tgħannqet miegħi</p>
<p>is-Sbuħija!</p>
<p>

Lejl u nhar,</p>
<p>Ġunju Frar</p>
<p>kollox xorta mingħalija,</p>
<p>basta l-ħajja dejjem ħajja.</p>
<p>Hekk għaddew</p>
<p>leħħu ntfew </p>
<p>l-isbaħ snin,</p>
<p>minn ġuf dinja qerredija </p>
<p>misruqin.</p>
<p>

‘Mma fil-ħarba ta’ snin twal</p>
<p>tbiddlu d-dwal</p>
<p>kollox jagħti fis-sewdieni </p>
<p>aktarx tinsa l-lewn ewlieni </p>
<p>

'Mma s-Sbuħija għadha miegħi</p>
<p>taqsam ferħ u dwejjaq tiegħi</p>
<p>

Għadni dejjem, dejjem jien,</p>
<p>anke jekk kiebi u għajjien:</p>
<p>il-poeta taż-Żgħorija</p>
<p>il-poeta tas-Sbuħija.</p>
Minn kull ma ħlomt f'żgħożiti
<p>Minn kull ma ħlomt f'żgħożiti,</p>
<p>Infittex kollox baħħ.</p>
<p>Il-qalb xiħa w għajjiena</p>
<p>Ma tafx tgħid ħlief "aħħ".</p>
<p>Li ħlomt kien kollu ħolma,</p>
<p>Li għext kien ħajja biss.</p>
<p>Aħ kieku t-tnejn ingħaqdu,</p>
<p>Il-qamar kont immiss.</p>
<p>Issa qasira l-ħajja,</p>
<p>U l-ħolm duħħan itir........</p>
Il-Ballatella tal-Funtana
<p><hi rend="italic">Din kienet l-aħħar poeżija li kiteb.</hi></p>
<p>

U qniepen, qniepen, qniepen,</p>
<p>Qniepen viċin, ’il bogħod,</p>
<p>Leħinkom f’dell l-għaxija</p>
<p>Minn fomm il-għajn jirtogħod.</p>
<p>Funtana misterjuża</p>
<p>Ta’ ħolm u ta’ xewqat.</p>
<p>għanjiet ta’ żmien warrani</p>
<p>Fit-tempju ilhom mitfija;</p>
<p>Imma llum minn ġol-Funtana</p>
<p>Mill-ġdid il-liturġija.</p>
<p>Funtana misterjuża</p>
<p>Ta’ ħolm u ta’ xewqat.</p>
<p>Bakkan fiċ-ċimiterji,</p>
<p>Fis-sħarijiet tal-qamar,</p>
<p>U żfin minn dlam l-alkovi;</p>
<p>Titniegħed l-għajn bla sabar.</p>
<p>Funtana misterjuża</p>
<p>Ta’ ħolm u ta’ xewqat.</p>
Mewt
<p>Rużar Briffa miet nhar it-22 ta’ Frar, 1963.  Il-bijografija sħiħa tiegħu dehret fl-1984 f'xogħol tal-Professur <ref target="https://mt.wikipedia.org/wiki/Oliver_Friggieri">Oliver Friggieri</ref>.</p>
Ħoloq Esterni
<list type="unordered"><item><ref target="http://www.akkademjatalmalti.com/page.asp?p=9056&amp;l=1">L-Akkademja tal-Malti: Bijografiji</ref></item>
<item><ref target="http://www.youtube.com/watch?v=dbrObJUu7ss">Dokumentarju qasir fuq Rużar Briffa fis-Sensiela Tikka</ref></item>
<item><ref target="http://www.timesofmalta.com/articles/view/20090118/university/ruzar-briffa-poetry-now-on-cd-rom.241275">Il-Poeżiji ta' Briffa fuq CD-Rom</ref></item></list>
</text></body></html>