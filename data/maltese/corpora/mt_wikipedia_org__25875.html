<html><body><text id="wikipedia_mt_wikipedia_org__25875.html" ns="0" revid="268418" sourceurl="https://mt.wikipedia.org/wiki/Seba%E2%80%99_G%C4%A7e%C4%A1ubijiet_%C4%A0odda_tad-Dinja" title="Seba’ Għeġubijiet Ġodda tad-Dinja" type="wikipedia">Seba’ Għeġubijiet Ġodda tad-Dinja<figure><caption>Is-Seba’ Għeġubijiet Ġodda tad-Dinja</caption></figure>
<p>Is-<hi rend="bold">Seba’ Għeġubijiet Ġodda tad-Dinja</hi> huma seba’ kapulavuri arkitettoniċi dinjin li ntgħażlu f’kampanja li bdiet fis-sena 2000 biex jintgħażlu seba’ għeġubijiet ġodda tad-<ref target="https://mt.wikipedia.org/wiki/Id-Dinja">Dinja</ref> minn għażla ta’ 200 <ref target="https://mt.wikipedia.org/wiki/Monument">monument</ref> eżistenti.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-istħarriġ tal-popolarità b’votazzjoni ħielsa fuq l-<ref target="https://mt.wikipedia.org/wiki/Internet">internet</ref> u bit-telefonati, ġie mmexxi mill-<ref target="https://mt.wikipedia.org/wiki/Kanada">Kanadiż</ref>-<ref target="https://mt.wikipedia.org/wiki/Żvizzera">Żvizzeru</ref> <ref target="https://mt.wikipedia.org/wiki/Bernard_Weber">Bernard Weber</ref> u ġie organizzat mill-Fondazzjoni New7Wonders (N7W) ibbażata fi <ref target="https://mt.wikipedia.org/wiki/Zurich">Zurich</ref>, l-Iżvizzera. Ir-rebbieħa ġew imħabbra fis-7 ta’ Lulju 2007 fl-Estádio da Luz, f’<ref target="https://mt.wikipedia.org/wiki/Liżbona">Liżbona</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-istħarriġ ġie meqjus li ma kienx xjentifiku, parzjalment minħabba li kien possibbli li dak li jkun jivvota iktar minn darba. Skont <ref target="https://mt.wikipedia.org/wiki/John_Zogby">John Zogby</ref>, il-fundatur u l-President attwali tal-organizzazzjoni tal-istħarriġ ibbażata fi New York Zogby International, il-Fondazzjoni New7Wonders wettqet “l-ikbar stħarriġ li qatt sar fid-dinja”.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>L-istħarriġ qanqal firxa wiesgħa ta’ reazzjonijiet uffiċjali. Xi pajjiżi ppromwovew is-sit kandidat tagħhom u għamlu ħilithom biex iħajru lin-nies jivvutaw, filwaqt li oħrajn ma tantx ikkalkulawh jew ikkritikawh.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Wara li appoġġat il-Fondazzjoni New7Wonders fil-bidu tal-kampanja billi pprovdiet pariri dwar l-għażla tal-kandidati nnominati, l-Organizzazzjoni tan-Nazzjonijiet Uniti għall-Edukazzjoni, ix-Xjenza u l-Kultura (<ref target="https://mt.wikipedia.org/wiki/UNESCO">UNESCO</ref>), peress li skont il-mandat tagħha trid tagħti l-istess status indaqs lis-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> kollha, iddistanzjat ruħha mill-kampanja fl-2001 u mill-ġdid fl-2007.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Is-seba’ rebbieħa ntgħażlu minn 21 kandidat, li kienu tniżżlu minn 77 kandidat permezz ta’ panel fl-2006.</p>
<p>Il-Fondazzjoni New7Wonders, stabbilita fl-2001, kienet tiddependi fuq donazzjonijiet privati u l-bejgħ ta’ drittijiet tax-xandir u ma rċeviet l-ebda finanzjament pubbliku.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Wara t-tħabbira finali, il-Fondazzjoni New7Wonders sostniet li ma qalgħet xejn mill-istħarriġ u bil-kemm irkuprat l-investiment li għamlet.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Minkejja li l-N7W tiddeskrivi lilha nnifisha bħala organizzazzjoni mingħajr skop ta’ qligħ, il-kumpanija warajha—New Open World Corporation (NOWC)—hija negozju kummerjali. Il-flus kollha mil-liċenzjar u mill-isponsors jitħallsu lill-NOWC.</p>
<p>Il-fondazzjoni wettqet żewġ kampanji sussegwenti oħra ta’ stħarriġ: is-Seba’ Għeġubijiet Ġodda tan-Natura, fejn il-votazzjoni baqgħet għaddejja sal-2011, u l-Bliet ta’ New7Wonders, li ntemmet fl-2014.</p>
Rebbieħa
<p>Il-<ref target="https://mt.wikipedia.org/wiki/Piramida_l-Kbira_ta’_Giza">Piramida l-Kbira ta’ Giza</ref>, l-ikbar waħda mit-tliet <ref target="https://mt.wikipedia.org/wiki/Piramidi_Eġizzjani">piramidi Eġizzjani</ref> u l-iktar waħda antika fin-Nekropoli ta’ Giza fl-<ref target="https://mt.wikipedia.org/wiki/Eġittu">Eġittu</ref>, u l-unika wieħed mis-<ref target="https://mt.wikipedia.org/wiki/Seba_Għeġubijiet_tad-Dinja_tal-Qedem">Seba Għeġubijiet tad-Dinja tal-Qedem</ref>, ingħatat status onorarju.</p>
</text></body></html>