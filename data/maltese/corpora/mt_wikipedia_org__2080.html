<html><body><text id="wikipedia_mt_wikipedia_org__2080.html" ns="0" revid="269722" sourceurl="https://mt.wikipedia.org/wiki/Imperu_Ruman" title="Imperu Ruman" type="wikipedia">Imperu Ruman<figure></figure>
<p>L-<hi rend="bold">Imperu Ruman</hi> hu t-terminu li jintuża għal għaqda ta' artijiet li kienu parti mir-Repubblika Rumana, wara li dan ġie riorganizzat taħt it-tmexxija ta' <ref target="https://mt.wikipedia.org/wiki/Ottavjanu">Ottavjanu</ref>, magħruf aħjar bħala <ref target="https://mt.wikipedia.org/wiki/Ċesri_Awgustu">Ċesri Awgustu</ref>. Anki jekk <ref target="https://mt.wikipedia.org/wiki/Ruma">Ruma</ref> bħala repubblika rnexxielha tkabbar ammont ta' stati-tributarji, ikun żball jekk wieħed iħawwad dawn iż-żewġ entitajiet differenti.</p>
<p>Ir-riorganizzazzjoni tal-artijiet Rumani minn Awgustu baqgħet għaddejja sħiħa mingħajr ħafna tibdil sal-wasla tal-Imperatur Dijokleżjanu. Dawn ir-riformi li saru fl-aħħar tat-tieni seklu <ref target="https://mt.wikipedia.org/wiki/WK">WK</ref> dawru l-Imperu f'<ref target="https://mt.wikipedia.org/wiki/Tetrarkija">tetrarkija</ref>. Anki jekk is-sistema ta' <ref target="https://mt.wikipedia.org/wiki/Dijoklezjanu">Dijokleżjanu</ref> ma tantx damet f'postha, din xorta qasmet l-Imperu fi tnejn. Dan il-fatt irnexxielu jsalva l-Imperu Ruman għal mitejn sena oħra, anki jekk maqsum fl-<ref target="https://mt.wikipedia.org/wiki/Imperu_Ruman_tal-Lvant">Imperu tal-Lvant</ref> u dak tal-<ref target="https://mt.wikipedia.org/wiki/Imperu_Ruman_tal-Punent">Punent</ref>. It-tmiem tal-Imperu Ruman tal-Punent jinżamm tradizzjonalment fis-sena <ref target="https://mt.wikipedia.org/wiki/476">476</ref> <ref target="https://mt.wikipedia.org/wiki/WK">WK</ref>, meta l-<ref target="https://mt.wikipedia.org/wiki/Barbaru">barbaru</ref> <ref target="https://mt.wikipedia.org/wiki/Odovakru">Odovakru</ref> neħħa l-aħħar imperatur, u bagħat l-insinja tal-Imperatur tal-Punent lil dak tal-Lvant. Wara elf sena oħra, fl-<ref target="https://mt.wikipedia.org/wiki/1453">1453</ref>, waqgħet <ref target="https://mt.wikipedia.org/wiki/Kostantinopli">Kostantinopli</ref>, u magħha l-aħħar fdalijiet tal-Imperu Ruman.</p>
<p>Minħabba l-fatt li l-Imperu Ruman dam għal daqstant żmien, mill-<ref target="https://mt.wikipedia.org/wiki/31">31</ref> <ref target="https://mt.wikipedia.org/wiki/QK">QK</ref> sa l-<ref target="https://mt.wikipedia.org/wiki/1453">1453</ref>, kien hemm ammont ta' ismijiet li ntużaw mill-istorjografi biex jiddistingwu bejn iż-żminijiet; hemm l-<ref target="https://mt.wikipedia.org/wiki/Imperu_Biżantin">Imperu Biżantin</ref>, hemm l-Imperu Ruman tal-Punent, u dak tal-Lvant.</p>
<p>L-influwenza tal-Imperu Ruman fuq il-gvern, il-liġi, il-militar, u l-arkitettura monumentali, kif ukoll influwenza fuq il-mod ta' għajxien tal-<ref target="https://mt.wikipedia.org/wiki/Ewropa">Ewropej</ref> tal-lum hi kbira ħafna. Il-<ref target="https://mt.wikipedia.org/wiki/Greċja">Griegi</ref> (<hi rend="italic">Biżantini</hi>) bdew isejħu lilhom infusom bħala Rumani, ħaġa li għadek issibha f'ċerti nħawi tal-Greċja, probabbilment bħala riżultat tal-istatus elevat tagħhom stess fl-Imperu Ruman.</p>
<p>Titli Rumani bdew jittieħdu minn ħafna renjanti Ewropej, bħar-rejiet tar-renju tal-<ref target="https://mt.wikipedia.org/wiki/Franki">Franki</ref>, l-<ref target="https://mt.wikipedia.org/wiki/Imperu_Ruman_Qaddis">Imperu Ruman Qaddis</ref>, l-ewwel u t-tieni <ref target="https://mt.wikipedia.org/wiki/Imperu_Bulgaru">Imperi Bulgari</ref>, id-dinastiji Russi/ta' Kiev (<hi rend="italic">czar</hi> hi korruzzjoni ta' Ċesri), u l-<ref target="https://mt.wikipedia.org/wiki/Imperu_Ġermaniż">Imperu Ġermaniż</ref> (<hi rend="italic">kaiser</hi> hi korruzzjoni ta' Ċesri wkoll).</p>
</text></body></html>