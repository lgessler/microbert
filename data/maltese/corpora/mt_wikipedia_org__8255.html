<html><body><text id="wikipedia_mt_wikipedia_org__8255.html" ns="0" revid="272252" sourceurl="https://mt.wikipedia.org/wiki/Konfoffa_tal-ilsiera_kontra_l-Ordni_ta%27_San_%C4%A0wann_(1749)" title="Konfoffa tal-ilsiera kontra l-Ordni ta' San Ġwann (1749)" type="wikipedia">Konfoffa tal-ilsiera kontra l-Ordni ta' San Ġwann (1749)
<p>Il-<hi rend="bold">konfoffa tal-ilsiera tal-1749</hi> kienet konfoffa mill-ilsiera miżmuma fil-ħabsijiet Maltin biex joqtlu lill-Gran Mastru Pinto, u jwaqqgħu il-gvern tal-Ordni ta' San Ġwann. </p>
Il-bidu
<figure><caption>Il-Gran Mastru Pinto De Fonseca</caption></figure>
<p>Fit-8 ta' Jannar tal-1748, fi żmien it-tmexxija tal-Gran Mastru <ref target="https://mt.wikipedia.org/wiki/Manoel_Pinto_De_Fonseca">Manoel Pinto De Fonseca</ref>, kien sar ammutinament fuq il-bastiment Tork, <hi rend="italic"><ref target="https://mt.wikipedia.org/wiki/La_Lupa_di_Rodi">La Lupa di Rodi</ref>,</hi> hekk kif il-bastiment kien fi triqtu lejn il-kosta tal-Anatolja. Daqs 160 lsiera qaddiefa fuq il-bastiment, immexxija minn Qara Maħmet, Antonio Montalto u Claudio Camilleri qatlu lil kull minn opponihom u ħatfu mal-għoxrin Tork fosthom lil Mustafa Paxa,il-Gvernatur ta' Rodi, il-proprjetarju tal-bastiment. Lil dan qafluh fil-kabina tiegħu stess. Il-kapijiet ta' din ir-rewwixta ddeċidew li jsalpaw lejn Malta għax kienu jafu li hemm ser isibu min jilqagħhom. Il-Gran Mastru Pinto tabilħaqq kien kuntent b'din il-priża mhux mistennija, għax kemm il-bastiment kif ukoll it-Torok priġunieri. l-aktar il-Paxa nnifsu, kienu ser jirrendu ħafna flus.  </p>
<p>Il-bastiment wasal Malta fit-2 ta' Frar. Minħabba l-istatura għolja tiegħu, il-Gvernatur, Mustafa Paxa kien ittrattat sew, tant li fil-Lazzarett ingħata l-aqwa sala u tħalla jżomm is-servjenti tiegħu. Wara ittieħed Sant'Iermu fejn ħallewh joqgħod fil-kwartier tal-Gvernatur tal-forti. Imbagħad ingħata anki residenza fi Strada San Giorgio kif ukoll wara ċertu żmien, residenza oħra fil-Furjana.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>F'April tal-1749 ir-Re <ref target="https://mt.wikipedia.org/wiki/Lwiġi_XV_ta’_Franza">Lwiġi XV</ref> ta’ <ref target="https://mt.wikipedia.org/wiki/Franza">Franza</ref>, li biex iżomm il-ħbiberija diplomatika u l-kummerċali mas-Sultan Tork talab lil Gran Mastru Pinto biex jeħles lill-Paxà. Pinto ma sabx oġġezzjoni imma l-Paxà ma riedx jitlaq minn Malta u talab li jibqa' jgħix fil-gżira. Il-Gran Mastru mar kontra l-parir ta' ħafna mill-Kavallieri u ħallieh joqgħod Malta anki b'ċerta libertà li jmorru jżuruh Torok skjavi li kienu jgħixu f'Malta. Għall-ewwel il-Paxà kien jidher li kien sinċier fl-aġir tiegħu. Però, minn taħt kellu pjanijiet oħra. Bil-moħbi kien qiegħed jikkonfoffa biex jagħmel kolp ta' stat u jwaqqa' l-Ordni kompletament.  </p>
Il-pjan
<p>Il-pjan tiegħu kien immirat lejn ribeljoni b'sorpriża li kella tkun esegwita fit-29 ta’ Ġunju, il-jum li kellha tkun iċċelebrata l-festa tal-Imnarja. Tista' tgħid li dak inhar il-Maltin minn kull belt jew raħal kienu jitilgħu l-Imdina biex igawdu din il-festa, u bosta kavallieri tal-Ordni kienu jagħmlu l-istess. Il-palazz tal-Gran Mastru kien ser ikun għaldaqstant mgħasses bi ftit kavallieri u suldati tal-Ordni waqt li fil-palazz kien ikun hemm mall-mitt qaddej skjav.  Il-ftehim kien li wieħed mill-ilsiera, Imselliti, kellu jidħol fil-kmamar privati tal-Gran Mastru Pinto, u joqtlu b'daqqiet ta' sikkina vvalenta. Imbagħad, dan kellu jagħmel sinjal biex l-ilsiera servjenti ta' ġol-Palazz jeħilsu aktar ilsiera u jaħtfu l-armi mill-Armerija, u jaħtfu lil Sant'Iermu. Kien hemm anki xi ftehim biex tintbagħat flotta Ottomana mill-Afrika ta' Fuq biex jintervjenu meta  jkun il-waqt u b'hekk jieħdu l-Malta minn taħt idejn l-Ordni.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Dak iż-żmien kien hawn f'Malta mal-1,400 skjav, bosta minnhom maqfula fil-ħabsijiet tal-Belt, il-Birgu u l-Isla. Oħrajn kienu liberi għax kienu fil-qadi ta' proprjetarji sinjuri.     </p>
Kif inkixef il-pjan
<p>Biss, il-konfoffa nkixfet xi jiem qabel b'inċident li seħħ fil-ħanut tax-xorb li kien hemm qrib il-Barrakka ta' Isfel, fejn kien il-ħabs tal-ilsiera. Lejla waħda, f'dan il-ħanut iltaqgħu żewġ Mislimin Torok ma' ċertu Giacomo Cassar, imlaqqam l-Armenjan. Dawn ippruvaw jipperswaduh biex jieħu sehem f'din il-konfoffa. Biss dan ma riedx anki jekk stess damu jiffitawh. F'mument minnhom inqaa argument sħun u ġlieda bejniethom. Wara li s-sitwazzjoni kkalmat u l-isiera Torok telqgħu 'l hinn, sid il-ħanut, <ref target="https://mt.wikipedia.org/wiki/Ġużeppi_Cohen">Ġużeppi Cohen</ref> ried ikun jaf x'ġara. Bil-mod il-mod irnexxielu jiskopri mingħand Cassar x'kienet il-biċċa. Cohen mar il-Palazz biex jinforma l-awtoritajiet b'dan il-komplott.     </p>
Ir-riżultat
<figure><caption>Lwiġi XV ta' Franza</caption></figure>
<p>Wara li sema’ dan l-istorja dwar il-pjan li l-Mustafa Paxa kien qed iħejji, Pinto mill-ewwel bagħat jarresta lill-ilsiera Misilmin kollha involuti, u bdew l-interrogazzjonijiet bit-torturi. Mill-ewwel skoprew li Mutafa Paxa kien il-perċimes.  Minn 150 li ġew interrogati. 4 minnhom mietu waqt it-torturi, jew qatlu lilhom infushom. Tmienja u tletin skjav intbagħtu għall-mewt, jew fuq il-forka, fejn wara inqatgħetilhom rashom, u ġisimhom inħaraq, jew inkella ħaduhom fil-port fejn ġisimhom kien sglugat min-nies minn dirgħajhom marbuta ma' ħbula minn fuq id-dgħajjes.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Pinto ma azzardax jagħmel l-istess lil Mustafa Paxa' għax dan kien taħt il-protezzjoni tar-Re ta' Franza. Il-Gran Mastru kiteb lir-Re hekk:</p>
<p>Tal-parti tiegħu fil-kxif tal-komplott, il-Gran Mastru Pinto ta lil Cohen somma flus dar fi Triq il-Merkanti, Valletta.</p>
<p>Din ma kienetx l-ewwel komplott ta' rewwwixta tal-ilsiera li seħħet f'Malta. Fl-1631 kien sar komplott ieħor mill-ilsiera. </p>
Bibliografija
<p>

Testa, Carmelo, <hi rend="italic">The Life and Times of Grand Master Pinto</hi>. Midsea Books, 1989.</p>
<p>Thake, Robert, <hi rend="italic">Patriotism, Deception and Censorship - De Soldanis and the 1751 Account of the Uprising of the Slaves</hi>. BDL Publishing. 2013.</p>
<p>Wettinger, Godrey, <hi rend="italic">Slavery in the Islands of Malta and Gozo ca. 1000 - 1812</hi>. Publishers Enterprises Group. 2002.</p>
<p>Zammit, William,  <hi rend="italic">Kissing the Gallows</hi>. BDL Publishing. 2016.</p>


Ħoloq esterni
<list type="unordered"><item><ref target="http://chevaliersdemalte.com/History/ITALIAN/Part%20II.pdf">Chevaliers de Malta, History of the Order, Italian Part II p.75</ref></item>
<item><ref target="http://www.maltaecho.com/resources/6.1%20Clemente%20Zammit_Il-Konfoffa%20ta%27%20l-Iliera.pdf">Clemente Zammit, IL-KONFOFFA TA’ L-ILSIERA, 1749,  MaltaEcho.com</ref></item>
<item><ref target="http://kavallieri.blogspot.ie/2007/05/l-irvell-talqassisin-u-l-irvell-ta-l.html">L-Irvell tal-Qassisin u l-Irvell ta' l-Ilsiera, 18 ta' Mejju 2007</ref>
</item>
<item><ref target="http://coins.mos.net.au/25-pinto-History.htm">EMMANUEL PINTO 1741-1773.</ref></item>
<item><ref target="http://www.artnet.com/artwork/426245263/425010819/alberto-pullicino-view-of-marsamxett-fort-manoel-and-dragut-point-across-st-andrews-bastion-from-the-auberge-dallemagne.html">Pittura ta' Alberto Pullicino (1719–1765) Veduta ta' Marsamxett, il-Forti Manoel u l-Ponta ta' Dragut, sas-Sur ta' San Bastjan, mil-Berġa tal-Ġermanja</ref></item>
<item><ref target="http://www.cavalieridimalta.org/lastoria.php">Sovrano Ordine di San Giovanni di Geruslaemme Cavalieri di Malta, La Storia,Capitolo XVII, <hi rend="italic">La Guerra di Corsa dei Cavalieri di Malta</hi></ref></item>
<item><ref target="https://kliemustorja.com/2021/09/17/il-forka/">https://kliemustorja.com/2021/09/17/il-forka/</ref></item></list>
</text></body></html>