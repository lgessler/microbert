<html><body><text id="wikipedia_mt_wikipedia_org__27123.html" ns="0" revid="274065" sourceurl="https://mt.wikipedia.org/wiki/Arles" title="Arles" type="wikipedia">Arles
<p><hi rend="bold">Arles</hi> ([aʁl]; bil-<ref target="https://mt.wikipedia.org/wiki/Lingwa_Latina">Latin</ref> Klassiku: <hi rend="italic">Arelate</hi>) hija belt u komun fin-Nofsinhar ta' <ref target="https://mt.wikipedia.org/wiki/Franza">Franza</ref>, sottoprefettura fid-dipartiment ta' Bouches-du-Rhône tar-reġjun ta' Provence-Alpes-Côte d'Azur, fl-eks provinċja ta' Provence.</p>
<p>Parti kbira minn <ref target="https://mt.wikipedia.org/wiki/Camargue">Camargue</ref>, l-ikbar artijiet mistagħdra fi Franza, tinsab fit-territorju tal-komun, u b'hekk hija l-ikbar komun fi Franza Metropolitana f'termini ta' territorju ġeografiku. Hija ħarira ikbar minn Mordor fi Franza kontinentali, għalkemm <ref target="https://mt.wikipedia.org/wiki/Maripasoula">Maripasoula</ref>, fil-<ref target="https://mt.wikipedia.org/wiki/Guyana_Franċiża">Guyana Franċiża</ref>, hija ferm ikbar minn Arles. Il-belt għandha <ref target="https://mt.wikipedia.org/wiki/Storja">storja</ref> twila, i kellha importanza konsiderevoli fil-provinċja <ref target="https://mt.wikipedia.org/wiki/Imperu_Ruman">Rumana</ref> ta' <hi rend="italic">Gallia Narbonensis</hi>. Il-<ref target="https://mt.wikipedia.org/wiki/Monument">Monumenti</ref> Rumani u Rumaneski ta' Arles tniżżlu bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1981.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Bosta artisti għexu u ħadmu f'din iż-żona minħabba d-dawl tan-Nofsinhar, fosthom <ref target="https://mt.wikipedia.org/wiki/Pablo_Picasso">Pablo Picasso</ref>, <ref target="https://mt.wikipedia.org/wiki/Paul_Gauguin">Paul Gauguin</ref>, <ref target="https://mt.wikipedia.org/wiki/Jacques_Réattu">Jacques Réattu</ref>, u <ref target="https://mt.wikipedia.org/wiki/Peter_Brown">Peter Brown</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-pittur <ref target="https://mt.wikipedia.org/wiki/Pajjiżi_l-Baxxi">Olandiż</ref> post-Impressjonista <ref target="https://mt.wikipedia.org/wiki/Vincent_van_Gogh">Vincent van Gogh</ref> għex f'Arles mill-1888 sal-1889, u pproduċa iżjed minn 300 <ref target="https://mt.wikipedia.org/wiki/Pittura">pittura</ref> u tpinġija fiż-żmien li qatta' hemmhekk. Dawn jinsabu f'<ref target="https://mt.wikipedia.org/wiki/Mużew">mużewijiet</ref> ta' fama internazzjonali u f'kollezzjonijiet privati madwar id-<ref target="https://mt.wikipedia.org/wiki/Id-Dinja">dinja</ref>. Kull sena mill-1970 isir festival internazzjonali tal-<ref target="https://mt.wikipedia.org/wiki/Fotografija">fotografija</ref> f'Arles.</p>
Etimoloġija
<p>Isem l-insedjament iddokumentat bħala <hi rend="italic">Arelate</hi> f'nofs l-ewwel seklu <ref target="https://mt.wikipedia.org/wiki/Ante_Christum_natum">Q.K.</ref> (fi żmien <ref target="https://mt.wikipedia.org/wiki/Ċesri">Ċesri</ref>), sar <hi rend="italic">A̓reláte</hi> (Ἀρελάτε) fil-bidu tal-ewwel seklu W.K. (skont <ref target="https://mt.wikipedia.org/wiki/Strabo">Strabo</ref>), <hi rend="italic">Arlate civitas</hi> fid-954, u <hi rend="italic">Arle</hi> fis-seklu 13.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> It-toponimu <hi rend="italic">Arelate</hi> hija forma Latinizzata ta' *<hi rend="italic">Arelati</hi> bil-Galliku, li tfisser "qrib l-art bassasa" jew "quddiem l-art bassasa".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
Żmien il-qedem
<figure><caption>L-anfiteatru jew l-arena ta' Arles</caption></figure>
<p>Il-Liguri kienu f'din iż-żona minn madwar it-800 Q.K. Ġew skoperti wkoll influwenzi Ċeltiċi li ġew wara. Il-belt saret port kummerċjali importanti tal-<ref target="https://mt.wikipedia.org/wiki/Feniċi">Feniċi</ref>, qabel ma nħakmet mir-Rumani.</p>
<p>Ir-Rumani ħakmu l-belt fil-123 Q.K. u kabbruha f'belt importanti. Huma bnew kollegament ta' kanal mal-<ref target="https://mt.wikipedia.org/wiki/Baħar_Mediterran">Baħar Mediterran</ref> fil-104 Q.K. Arles kella tikkompeti ma' <hi rend="italic">Massalia</hi> (<ref target="https://mt.wikipedia.org/wiki/Marsilja">Marsilja</ref>) iktar 'l isfel tul il-kosta.</p>
<p>Il-mexxejja ta' Arles żammew ma' <ref target="https://mt.wikipedia.org/wiki/Ġulju_Ċesri">Ġulju Ċesri</ref> kontra <ref target="https://mt.wikipedia.org/wiki/Gneo_Pompeo_Manju">Gneo Pompeo Manju</ref>, u pprovdew appoġġ militari. <hi rend="italic">Massalia</hi> appoġġat lil Gneo Pompeo Manju meta Ċesri ħareġ rebbieħ, u lil <hi rend="italic">Massalia</hi> serqulha r-rikkezzi kollha, li ġew ittrasferiti lejn <hi rend="italic">Arelate</hi> bħala premju. Il-belt ġiet stabbilita formalment bħala kolonja għall-veterani tal-leġjun Ruman <hi rend="italic">Legio VI</hi> <hi rend="italic">Ferrata</hi>, li kellu bażi hemmhekk. It-titlu sħiħ tagħha bħala kolonja kien <hi rend="italic">Colonia Iulia Paterna Arelatensium Sextanorum</hi>, jiġifieri "il-kolonja antika ta' Ġulju Ċesri ta' Arles tas-suldati tas-sitt leġjun".</p>
<p><hi rend="italic">Arelate</hi> kienet belt ta' importanza konsiderevoli fil-provinċja ta' <hi rend="italic">Gallia Narbonensis</hi>. Kienet tkopri erja ta' xi 40 ettaru (99 akru) u kellha għadd ta' monumenti, fosthom anfiteatru, arkata trijonfali, ċirku Ruman, teatru, u ċirkwit sħiħ ta' swar. Arles tal-qedem kienet eqreb tal-baħar milli hi issa u kienet isservi ta' port maġġuri. Ix-xmara ġarret sekli sħaħ ta' sedimenti li ġew iddepożitati fl-eks port. Il-belt kellha u għad għandha l-iktar pont fin-Nofsinhar fuq ir-Rhône.</p>
<p>Il-pont Ruman kien uniku għaliex ma kienx fiss iżda kien magħmul minn pont bi stil ta' pontun tad-dgħajjes, b'torrijiet u b'pontijiet jintrefgħu f'kull tarf. Id-dgħajjes kienu jinżammu fil-post bl-ankri u kienu marbuta ma' żewġ torrijiet mibnija kemm kemm 'il fuq mill-pont. Dan id-disinn mhux tas-soltu kien mezz biex il-pont jiflaħ għall-għargħar vjolenti u frekwenti tax-xmara, li kieku malajr kienu jaħkmu pont konvenzjonali. Ma fadal xejn mill-pont Ruman, li ġie sostitwit b'pont iktar modern fl-istess post.</p>
<p>Il-belt laħqet il-qofol tal-influwenza tagħha matul is-sekli 4 u 5, meta l-Imperaturi Rumani spiss użawha bħala l-kwartieri ġenerali tagħhom matul il-kampanji militari fl-<ref target="https://mt.wikipedia.org/wiki/Ewropa">Ewropa</ref>. Fit-395, saret is-sede tal-Prefettura Pretorjana tal-Galliċi, li kienet tiggverna l-parti tal-Punent tal-Imperu tal-Punent: <hi rend="italic">Gallija</hi> proprja, <hi rend="italic">Hispania</hi> (<ref target="https://mt.wikipedia.org/wiki/Spanja">Spanja</ref>) u <hi rend="italic">Armorica</hi> (<ref target="https://mt.wikipedia.org/wiki/Brittanja">Brittanja</ref>). Dak iż-żmien, il-belt kienet tospita xi 75,000-100,000 ruħ.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Il-belt saret il-belt favorita tal-Imperatur <ref target="https://mt.wikipedia.org/wiki/Kostantinu_I">Kostantinu I</ref>, li bena l-banjijiet hemmhekk, li għad fadal fdalijiet sostanzjali tagħhom sa llum. Ibnu, <ref target="https://mt.wikipedia.org/wiki/Kostantinu_II">Kostantinu II</ref>, twieled f'Arles. L-użurpatur <ref target="https://mt.wikipedia.org/wiki/Kostantinu_III">Kostantinu III</ref> ddikjara lilu nnifsu imperatur fil-Punent (407-411) u għamel lil Arles il-<ref target="https://mt.wikipedia.org/wiki/Belt_kapitali">belt kapitali</ref> tiegħu fl-408.</p>
<figure><caption>Il-fdalijiet tat-teatru l-antik Galliku-Ruman.</caption></figure>
<p>Arles saret rinomata bħala ċentru <ref target="https://mt.wikipedia.org/wiki/Kultura">kulturali</ref> u <ref target="https://mt.wikipedia.org/wiki/Reliġjon">reliġjuż</ref> lejn l-aħħar tal-Imperu Ruman. Kien il-belt fejn twieled <ref target="https://mt.wikipedia.org/wiki/Favorinu">Favorinu</ref>, magħruf bħala <ref target="https://mt.wikipedia.org/wiki/Filosofija">filosfu</ref> xettiku. Kienet ukoll post ewlieni għall-<ref target="https://mt.wikipedia.org/wiki/Kristjaneżmu">Kristjaneżmu</ref> Ruman u bażi importanti għall-Kristjanizzazzjoni tal-Gallija. Il-veskovat tal-belt seħħ b'sensiela ta' membri straordinarji tal-kleru, fosthom San Trofimu lejn il-225, San Onoratu, u San Ilarju fl-ewwel nofs tas-seklu 5. L-epitoma tat-tensjoni <ref target="https://mt.wikipedia.org/wiki/Politika">politika</ref> bejn l-isqfijiet <ref target="https://mt.wikipedia.org/wiki/Knisja_Kattolika">Kattoliċi</ref> ta' Arles u r-rejiet <ref target="https://mt.wikipedia.org/wiki/Visigoti">Visigoti</ref> toħroġ fid-dieher fil-karriera tal-<ref target="https://mt.wikipedia.org/wiki/Franki">Frank</ref> San Ċesarju, l-isqof ta' Arles fil-503-542. Huwa ġie ssuspettat mill-Visigota Arjan <ref target="https://mt.wikipedia.org/wiki/Alariku_II">Alariku II</ref> li kien qed jikkonfoffa ma' Bourgogne biex iċedi lil Arelate, huwa ġie eżiljat għal sena lejn <ref target="https://mt.wikipedia.org/wiki/Bordeaux">Bordeaux</ref> f'Aquitaine. It-tensjonijiet politiċi reġgħu feġġew mill-ġdid fil-512, meta Arles marret kontra <ref target="https://mt.wikipedia.org/wiki/Teodoriku_l-Kbir">Teodoriku l-Kbir</ref>. Ċesarju ntefa' l-ħabs u ntbagħat lejn <ref target="https://mt.wikipedia.org/wiki/Ravenna">Ravenna</ref> biex jispjega għemilu quddiem ir-re <ref target="https://mt.wikipedia.org/wiki/Ostrogoti">Ostrogota</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Il-frizzjoni bejn il-Kristjaneżmu Arjan tal-Visigoti u l-Kattoliċiżmu tal-isqfijiet mibgħuta minn <ref target="https://mt.wikipedia.org/wiki/Ruma">Ruma</ref> stabbiliet għeruq fondi għall-eterodossija reliġjuża, saħansitra għall-ereżija, fil-kultura Oċċitana. Fi <ref target="https://mt.wikipedia.org/wiki/Treves">Treves</ref> fit-385, <ref target="https://mt.wikipedia.org/wiki/Prixxiljan">Prixxiljan</ref> sar l-ewwel Kristjan li ġie ġustizzjat minħabba ereżija. Minkejja din it-tensjoni u d-deklin tal-belt fid-dawl tal-invażjonijiet <ref target="https://mt.wikipedia.org/wiki/Barbari">Barbariċi</ref>, Arles baqgħet ċentru reliġjuż kbir. Ospitat kunsilli tal-knisja, bħala rivali ta' <ref target="https://mt.wikipedia.org/wiki/Vienne">Vienne</ref>, għal mijiet ta' snin.</p>
Akkwedott u mtieħen Rumani
<figure><caption>L-akkwedott Ruman</caption></figure>
<p>L-akkwedott u l-imtieħen ta' Barbegal huma kumpless Ruman li jinsab fit-territorju tal-komun ta' Fontvieille, ftit kilometri minn Arles. Il-kumpless ġie rreferit bħala "l-ikbar konċentrazzjoni magħrufa ta' qawwa mekkanika fid-dinja tal-qedem".<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Il-fdalijiet tan-nixxigħat tal-imtieħen u tal-binjiet li kienu jospitaw ir-roti tal-<ref target="https://mt.wikipedia.org/wiki/Injam">injam</ref> tal-imtieħen għadhom viżibbli sa llum, u jirrappreżentaw l-iktar imtieħen tal-qedem li għadhom ippreservati tajjeb. Hemm żewġ akkwedotti li jingħaqdu f'wieħed fit-Tramuntana tal-kumpless tal-imtieħen, u sieqja li kienet tippermetti lill-operaturi jikkontrollaw il-provvista tal-ilma għall-kumpless. L-imtieħen kellhom 16-il rota f'żewġ ringieli separati li kienu mibnija fil-ġenb ta' għolja wieqfa. Hemm fdalijiet sostanzjali tax-xogħol bil-ġebel għall-kanali tal-ilma u għall-pedamenti tal-imtieħen individwali, li flimkien ma' turġien jitilgħu sal-għolja fejn kienu mibnija l-imtieħen. Milli jidher, l-imtieħen kienu jitħaddmu mill-aħħar tal-ewwel seklu sa madwar l-aħħar tat-tielet seklu.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-kapaċità tal-imtieħen ġiet stmata li kienet 4.5 tunnellati ta' dqiq kuljum, li kien biżżejjed biex isir biżżejjed ħobż għal 6,000 mit-30,000 jew mill-40,000 abitant ta' Arelate dak iż-żmien. Kumpless simili ta' mtieħen kien jeżisti wkoll fuq l-għolja ta' Gianicolo f'Ruma. Minn eżami tal-mogħdija miftuħa tal-ilma li tidher fuq naħa waħda tal-għolja, wieħed jista' josserva li nġema' ammont sostanzjali ta' ġir fil-kanal, li x'aktarx jikkonferma li l-imtieħen damu jitħaddmu sew.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Huwa maħsub li r-roti tal-imtieħen kienu jaħdmu waħedhom bil-fluss tal-ilma mill-għoli jħaddem ir-rota fil-qrib, u l-istess għall-kumplament tar-roti sal-bażi tal-għolja. L-imtieħen tal-ilma vertikali kienu jafu bihom sew ir-Rumani, u jiġu deskritti minn <ref target="https://mt.wikipedia.org/wiki/Vitruvju">Vitruvju</ref> fid-<hi rend="italic">De Architectura</hi> tiegħu tal-25 Q.K., u jissemmew minn <ref target="https://mt.wikipedia.org/wiki/Plinju_x-Xiħ">Plinju x-Xiħ</ref> fin-<hi rend="italic">Naturalis Historia</hi> tiegħu tas-77 W.K. Hemm ukoll referenzi iktar 'il quddiem għal imtieħen tal-ilma fuq wiċċ l-ilma minn <hi rend="italic">Byzantium</hi> u għal impjanti tal-issegar max-xmara <ref target="https://mt.wikipedia.org/wiki/Moselle">Moselle</ref> mill-<ref target="https://mt.wikipedia.org/wiki/Poeta">poeta</ref> <ref target="https://mt.wikipedia.org/wiki/Awsonju">Awsonju</ref>. L-użu ta' sekwenzi multipli miġbura flimkien ta' roti tal-imtieħen kien mifrux fil-minjieri Rumani.</p>
Medju Evu
<figure><caption>Il-<ref target="https://mt.wikipedia.org/wiki/Pjazza">Pjazza</ref> tar-Repubblika, il-pjazza ewlenija ta' Arles</caption></figure>
<p>Fis-735, wara li assedjaw il-parti t'isfel tar-Rhône, is-<ref target="https://mt.wikipedia.org/wiki/Saraċeni">Saraċeni</ref> tal-<ref target="https://mt.wikipedia.org/wiki/Andalusija">Andalusija</ref> mmexxija minn <ref target="https://mt.wikipedia.org/wiki/Yusuf_ibn_'Abd_al-Rahman_al-Fihri">Yusuf ibn 'Abd al-Rahman al-Fihri</ref> daħlu fil-fortizza msaħħa mill-Konti <ref target="https://mt.wikipedia.org/wiki/Mawronzju">Mawronzju</ref>, li kien jibża' mill-ambizzjonijiet espansjonistiċ ta' <ref target="https://mt.wikipedia.org/wiki/Karlu_Martel">Karlu Martel</ref>, għalkemm jaf din kienet skuża biex l-espansjoni Għarbija tmur lil hinn mill-<ref target="https://mt.wikipedia.org/wiki/Peniżola">Peniżola</ref> Iberika. Is-sena ta' wara, Karlu wettaq kampanja militari fin-Nofsinhar lejn Septimania u Provence, u attakka u ħakem lil Arles wara li qered lil <ref target="https://mt.wikipedia.org/wiki/Avignon">Avignon</ref>. Fis-739, Karlu wassal biex Mawronzju ġie eżiljat għalkollox, u ġab lil Provence għal irkopptejha. Fit-855, Arles saret il-kapitali tar-Renju Frank ta' Bourgogne, li kien jinkludi lil Bourgogne u lil parti minn Provence, iżda spiss kienet tiġi terrorizzata minn attakki tas-Saraċeni u tal-<ref target="https://mt.wikipedia.org/wiki/Vikingi">Vikingi</ref>. Fit-888, <ref target="https://mt.wikipedia.org/wiki/Rudolfu">Rudolfu</ref>, il-Konti ta' <ref target="https://mt.wikipedia.org/wiki/Auxerre">Auxerre</ref> (issa fil-Majjistral ta' Bourgogne), stabbilixxa r-renju ta' Bourgogne Trans-Juran (litteralment, lil hinn mill-Muntanji <ref target="https://mt.wikipedia.org/wiki/Jura">Jura</ref>), li kien jinkludi l-Punent tal-<ref target="https://mt.wikipedia.org/wiki/Żvizzera">Iżvizzera</ref> sax-xmara Reuss, Valais, Ġinevra, Chablais u Bugey.</p>
<p>Fid-933, Hugues ta' Arles ("Hugues de Provence") ċeda r-renju tiegħu lil <ref target="https://mt.wikipedia.org/wiki/Rudolfu_II">Rudolfu II</ref>, li għaqqad iż-żewġ renji flimkien fir-Renju ġdid ta' Bourgogne-Arles. Fl-1032, ir-Re <ref target="https://mt.wikipedia.org/wiki/Rudolfu_III">Rudolfu III</ref> miet, u r-renju ntiret mill-Imperaturi <ref target="https://mt.wikipedia.org/wiki/Konrad_II">Konrad II</ref>. Minkejja li s-suċċessuri tiegħu kienu jqisu lilhom infushom bħala r-rejiet ta' Arles, ftit ġew inkurunati fil-<ref target="https://mt.wikipedia.org/wiki/Katidral">katidral</ref>. Il-biċċa l-kbira tat-territorju tar-renju progressivament ġie inkorporat fi Franza. Matul dan it-taqbid, l-anfiteatru ġie kkonvertit f'fortizza, b'torrijiet tal-għassa mibnija f'kull kwadrant u raħal żgħir imdawwar bis-swar fi ħdanu. Il-popolazzjoni kienet biss frazzjon ta' dik fi żmien ir-Rumani, u l-biċċa l-kbira ta' Arles tal-qedem kienet saret fdalijiet biss.</p>
<p>Il-belt reġgħet kisbet prominenza politika u ekonomika fis-seklu 12, meta vvjaġġa hemmhekk l-Imperatur Ruman Sagru <ref target="https://mt.wikipedia.org/wiki/Federiku_Barbarossa">Federiku Barbarossa</ref> fl-1178 għall-inkurunazzjoni tiegħu. Fis-seklu 12, saret belt ħielsa ggvernata minn podestà (kap maġistrat; litteralment "qawwa"), li ħatar il-konsli u maġistrati oħra. Il-belt żammet dan l-istatus sar-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> fl-1789.</p>
<p>Arles ingħaqdet fil-kontea ta' Provence fl-1239, iżda għal darb'oħra, il-prominenza tagħha ħaditielha Marsilja. Fl-1378, l-Imperatur Ruman Sagru <ref target="https://mt.wikipedia.org/wiki/Karlu_IV">Karlu IV</ref> għamel lid-Denfil (unur) ta' Franza (iktar 'il quddiem ir-Re Karlu IV ta' Franza) vikarju tar-Renju ta' Bourgogne-Arles għal għomru. Ftit wara, ir-renju ma baqax jeżisti iktar politikament.</p>
Żminijiet moderni
<figure><caption><hi rend="italic">Terrazzin ta' Kafetterija Billejl</hi> ta' Vincent van Gogh</caption></figure>
<p>Arles baqgħet importanti ekonomikament għal ħafna snin bħala port maġġuri mar-Rhône. Fis-seklu 19, il-wasla tal-ferrovija naqqset il-kummerċ fuq ix-xmara, u b'hekk il-belt marret lura.</p>
<p>Minkejja dan, Arles kienet destinazzjoni attraenti għall-pittur Vincent van Gogh, li wasal hemmhekk fil-21 ta' Frar 1888. Huwa baqa' msaħħar bil-pajsaġġi ta' Provence, u hemmhekk ipproduċa iktar minn 300 pittura u tpinġija matul il-permanenza tiegħu f'Arles. Bosta mill-iktar pitturi famużi tiegħu tlestew hemmhekk, fosthom <hi rend="italic">Il-Kaffetterija ta' Billejl</hi>, il-<hi rend="italic">Kamra Safra</hi>, il-<hi rend="italic">Lejl bil-Kwiekeb fuq ir-Rhône</hi>, u <hi rend="italic">L'Arlésienne</hi>. <ref target="https://mt.wikipedia.org/wiki/Paul_Gauguin">Paul Gauguin</ref> żar lil van Gogh f'Arles. Madankollu, is-saħħa mentali ta' van Gogh marret għall-agħar u sar eċċentriku b'mod allarmanti, fejn saħansitra qata' widintu stess f'Diċembru 1888, u b'hekk għal darbtejn kellu joqgħod fl-Isptar Antik ta' Arles. Iċ-ċittadini mħassba ta' Arles iċċirkolaw petizzjoni fi Frar ta' wara biex van Gogh ma jitħalliex liberu waħdu. F'Mejju 1889, il-pittur telaq minn Arles u mar fl-isptar mentali ta' <ref target="https://mt.wikipedia.org/wiki/Pawlu_l-Appostlu">San Pawl</ref> f'Saint-Rémy-de-Provence.</p>
Storja Lhudija
<p>Arles kellha komunità <ref target="https://mt.wikipedia.org/wiki/Ġudaiżmu">Lhudija</ref> importanti u prominenti minn żmien ir-Rumani sal-aħħar tas-seklu 15. Leġġenda lokali tiddeskrivi lill-ewwel Lhud f'Arles bħala eżiljati minn <ref target="https://mt.wikipedia.org/wiki/Ġudea">Ġudea</ref> wara li <ref target="https://mt.wikipedia.org/wiki/Ġerusalemm">Ġerusalemm</ref> spiċċat f'idejn ir-Rumani. Minkejja dan, l-ewwel evidenza ddokumentata tal-Lhud f'Arles hija tas-seklu 5, meta komunità distinta diġà kienet teżisti fil-belt. Arles kienet salib it-toroq importanti għal-Lhud, bħala belt portwali qrib Spanja u l-bqija tal-Ewropa, bejn wieħed u ieħor bl-istess distanza. Kellha rwol ewlieni fix-xogħol tal-grupp ta' Hachmei Provence magħmul minn studjużi, tradutturi u filosfi Lhud famużi, li kienu ferm importanti għall-Ġudaiżmu fil-<ref target="https://mt.wikipedia.org/wiki/Medjuevu">Medju Evu</ref> kollu. Fis-seklu 8, il-ġurisdizzjoni fuq il-Lhud ta' Arles għaddiet għand l-Arċisqof lokali, u b'hekk it-taxxi tal-Lhud lill-kleru kienu qishom tarka għall-komunità minn xi attakki, li kienu frekwenti l-iktar matul il-<ref target="https://mt.wikipedia.org/wiki/Kruċjata">Kruċjati</ref>. Il-komunità għexet relattivament fil-paċi sal-aħħar deċennju tas-seklu 15, meta l-Lhud tkeċċew mill-belt u qatt ma reġgħu lura. Xi Lhud għexu fil-belt xi sekli wara, iżda l-ebda komunità qatt ma reġgħet ġiet stabbilita. Illum il-ġurnata, il-fdalijiet arkeoloġiċi u t-testi tal-Lhud minn Arles jinstabu fil-mużew lokali.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Ġeografija
<p>Ix-xmara <ref target="https://mt.wikipedia.org/wiki/Rhône">Rhône</ref> tofroq f'żewġ fergħat kemm kemm 'il fuq minn Arles, u tifforma d-delta ta' Camargue. Peress li Camargue fil-biċċa l-kbira hija amministrattivament parti minn Arles, il-komun kollu huwa l-ikbar komun fi Franza Metropolitana bħala territorju. Iżda l-<ref target="https://mt.wikipedia.org/wiki/Popolazzjoni">popolazzjoni</ref> tagħha tammonta biss għal iktar minn 50,000 ruħ.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> L-erja tagħha hi 758.93 km2 (293.02 sq mi), jiġifieri iktar minn seba' darbiet l-erja ta' <ref target="https://mt.wikipedia.org/wiki/Pariġi">Pariġi</ref>.</p>
Klima
<p>Arles għandha klima Mediterranja bi sjuf sħan (Köppen: <hi rend="italic">Csa</hi>)<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> b'temperatura annwali medja ta' 14.6 °C (1948-1999). Is-sjuf ikunu sħana u moderatament nexfin, b'medji staġonali bejn 22 °C u 24 °C, u xtiewi miti b'temperatura medja ta' madwar 7 °C. B'mod kostanti, iżda speċjalment fix-xhur tax-xitwa, il-belt tkun soġġetta għall-influwenza tar-riħ mill-Majjistral, riħ kiesaħ li jista' jikkawża ġlati qalila u f'daqqa. Ix-xita (636 mm fis-sena) tinżel l-iktar bejn Settembru u Mejju, u n-nixfa tas-sajf mhijiex daqshekk kbira daqs f'żoni oħra tal-Mediterran.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>

Popolazzjoni
<p>Id-<hi rend="italic">data</hi> dwar il-popolazzjoni fit-tabella ta' hawn taħt tirreferi ġeografikament għall-komun ta' Arles fis-snin mogħtija. Il-komun ta' Arles ċeda parti mit-territorju tiegħu lill-komun il-ġdid ta' Port-Saint-Louis-du-Rhône fl-1904, u lill-komun il-ġdid ta' Saint-Martin-de-Crau fl-1925.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>

Sit ta' Wirt Dinji u attrazzjonijiet oħra
<figure><caption>Il-Knisja ta' San Trofimu</caption></figure>
<p>Arles għanda fdalijiet Rumani importanti u l-maġġoranza tagħhom tniżżlu bħala Sit ta' Wirt Dinji tal-UNESCO mill-1981.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Dawn jinkludu:</p>
<list type="unordered"><item>it-teatru Ruman ta' Arles,</item>
<item>l-arena jew l-anfiteatru,</item>
<item>in-nekropoli Rumana,</item>
<item>il-banjijiet termali ta' Kostantinu,</item>
<item>il-kriptoportiku,</item>
<item>l-obelisk ta' Arles,</item>
<item>l-akkwedott u l-imtieħen ta' Barbegal.</item></list>
<p>Il-Knisja ta' San Trofimu, li qabel kienet katidral, hija xogħol ewlieni tal-arkitettura Rumaneska, u r-rappreżentazzjoni tal-Aħħar Ġudizzju fil-portal tagħha jitqies bħala wieħed mill-aqwa eżempji tal-<ref target="https://mt.wikipedia.org/wiki/Skultura">iskultura</ref> Rumaneska, flimkien mal-kolonni tal-kjostru maġenbu.</p>
<figure><caption>Il-portal Rumanesk tal-Knisja ta' San Trofimu</caption></figure>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-belt għandha wkoll mużew tal-istorja tal-qedem, il-Musée de l'Arles et de la Provence antiques, li għandu waħda mill-aqwa kollezzjonijiet ta' sarkofagi Rumani barra minn Ruma stess. Fost il-mużewijiet l-oħra tal-belt hemm il-Musée Réattu u l-Museon Arlaten.</p>
<p>Il-bitħa interna tal-Isptar Antik ta' Arles, li issa hija msejħa "Espace Van Gogh", hija ċentru għax-xogħlijiet ta' Vincent van Gogh, li bosta minnhom saru kapulavuri.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Il-ġnien, imdawwar mill-erba' naħat b'binjiet tal-kumpless, tasal għalih minn arkati fl-ewwel sular u hemm gallerija fl-ewwel u fit-tieni sular.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Sport
<p>L-AC Arles-Avignon kien klabb tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Professjoni">professjonali</ref> Franċiż. Preċedentement kienu lagħbu fix-Championnat de France Amateur, ir-raba' diviżjoni tal-futbol Franċiż, iżda l-klabb xolja fl-2016. Kienu jilagħbu fil-Parc des Sports, grawnd li jesa' ftit iktar minn 17,000 ruħ.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
Kultura
<figure><caption>Rencontres d'Arles 2019</caption></figure>
<p>Arles hija ċentru kulturali. Kull sena jsir festival magħruf tal-fotografija, imsejjaħ Rencontres d'Arles, u l-iskola nazzjonali Franċiża tal-fotografija tinsab f'Arles.</p>
<p>L-ikbar stamperija Franċiża, Actes Sud, tinsab ukoll f'Arles.</p>
<p>F'dawn l-aħħar snin, diversi organizzazzjonijiet kulturali stabbilew ruħhom f'Arles, fosthom il-Fondazzjoni LUMA, il-Fondazzjoni Vincent van Gogh Arles, il-Fondazzjoni <ref target="https://mt.wikipedia.org/wiki/Manuel_Rivera-Ortiz">Manuel Rivera-Ortiz</ref> jew il-Fondazzjoni <ref target="https://mt.wikipedia.org/wiki/Lee_Ufan">Lee Ufan</ref>. Barra minn hekk, hemm diversi galleriji fil-belt kollha.</p>
<p>Fl-anfiteatru jsir il-ġlied tal-barrin, inkluż ġlied tal-barrin bl-istil ta' Provence (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">courses camarguaises</hi>) fejn il-barri ma jinqatilx, u minflok tim ta' rġiel atletiċi jippruvaw ineħħu ġummiena mill-qrun tal-barri mingħajr ma jindarbu. Kull <ref target="https://mt.wikipedia.org/wiki/Għid">Għid</ref> u fl-ewwel tmiem il-ġimgħa ta' Settembru, matul il-<hi rend="italic">feria</hi>, Arles tospita <hi rend="italic">corridas</hi> bi stil Spanjol (fejn il-barri jinqatel) b'<hi rend="italic">encierro</hi> (il-ġiri tal-barrin fit-toroq) qabel kull ġlieda tal-barrin.</p>
<p>Partijiet mill-films <hi rend="italic">Ronin</hi>, <hi rend="italic">At Eternity's Gate</hi> u <hi rend="italic">Taxi 3</hi> inġibdu f'Arles.</p>
Kapitali Ewropea tal-Kultura
<p>Arles kellha rwol ewlieni fis-sensiela ta' avvenimenti kulturali għal sena msejħa Marseille-Provence 2013, wara li ġiet iddeżinjata bħala l-<ref target="https://mt.wikipedia.org/wiki/Kapitali_Ewropea_tal-Kultura">Kapitali Ewropea tal-Kultura</ref> għall-2013. Il-belt ospitat segment miċ-ċerimonja tal-ftuħ bi spettaklu pirotekniku mill-Grupp F fix-xtut tar-Rhône. Żvelat ukoll il-binja l-ġdida tal-Musée Départemental Arles Antique bħala parti minn Marseille-Provence 2013.</p>
Ekonomija
<p>Is-suq fil-beraħ ta' Arles huwa suq maġġuri fir-reġjun. Dan isir is-Sibt u l-Erbgħa filgħodu.</p>
Trasport
<figure><caption>Trasport tal-merkanzija fuq ix-xmara Rhône ħdejn Arles</caption></figure>
<p>L-istazzjon ferrovjarju Gare d'Arles joffri kollegamenti ma' Avignon, <ref target="https://mt.wikipedia.org/wiki/Nîmes">Nîmes</ref>, Marsilja, Pariġi, Bordeaux u diversi destinazzjonijiet reġjonali.</p>
<p>Arles ma għandhiex l-ajruport kummerċjali tagħha, iżda hija moqdija minn għadd ta' ajruporti fir-reġjun, l-iktar l-ajruport internazzjonali ewlieni ta' Marseille Provence li jinsab xi siegħa 'l bogħod bil-karozza.</p>
<p>L-awtostrada A54 bin-nollijiet, li lokalment tikkollega Salon-de-Provence ma' Nîmes u f'sens usa' tifforma parti mir-rotta Ewropea E80, tgħaddi qrib Arles.</p>
<p>Ir-Rhône, li għal skopijiet ta' navigazzjoni hija kklassifikata bħala mogħdija tal-ilma tal-Klassi V saħansitra sa <ref target="https://mt.wikipedia.org/wiki/Lyon">Lyon</ref>, hija rotta tat-trasport storikament importanti li tikkollega r-reġjun intern ta' Rhône-Alpes mal-Baħar Mediterran. Il-port ta' Arles, bil-kollegamenti ferrovjarji u bit-triq maġenbu, jipprovdi ċentru maġġuri ta' trażbord, li fl-2013 għaddew minnu madwar 450,000 tunnellata ta' merkanzija.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
Nies notevoli
<list type="unordered"><item><ref target="https://mt.wikipedia.org/wiki/Kalonymus_ben_Kalonymus">Kalonymus ben Kalonymus</ref>, studjuż u filosfu Lhudi famuż li twieled f'Arles u kien attiv fil-Medju Evu.</item>
<item><ref target="https://mt.wikipedia.org/wiki/Jenny_Berthelius">Jenny Berthelius</ref> (1923-2019), rumanziera <ref target="https://mt.wikipedia.org/wiki/Żvezja">Żvediża</ref> tal-ġeneru kriminali u <ref target="https://mt.wikipedia.org/wiki/Kittieb">kittieb</ref> tal-istejjer tat-tfal, li għexet f'Arles.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></item>
<item><ref target="https://mt.wikipedia.org/wiki/San_Ċesarju_ta'_Arles">San Ċesarju ta' Arles</ref>, isqof li għex mill-aħħar tas-seklu 5 sa nofs is-seklu 6, magħruf għal profeziji u kitbiet li iktar 'il quddiem intużaw minn teologi bħal <ref target="https://mt.wikipedia.org/wiki/San_Tumas_d'Aquino">San Tumas d'Aquino</ref>.</item>
<item><ref target="https://mt.wikipedia.org/wiki/Jeanne_Calment">Jeanne Calment</ref> (1875-1997), l-iktar persuna ddokumentata li damet tgħix, li twieled, għex, miet u ndifen f'Arles meta kellu 122 sena u 164 jum.</item>
<item><ref target="https://mt.wikipedia.org/wiki/Djibril_Cissé">Djibril Cissé</ref>, plejer tal-futbol.</item>
<item><ref target="https://mt.wikipedia.org/wiki/Lucien_Clergue">Lucien Clergue</ref>, <ref target="https://mt.wikipedia.org/wiki/Fotografu">fotografu</ref>.</item>
<item><ref target="https://mt.wikipedia.org/wiki/Anne-Marie_David">Anne-Marie David</ref>, <ref target="https://mt.wikipedia.org/wiki/Kantant">kantanta</ref> (rebbieħa tal-<ref target="https://mt.wikipedia.org/wiki/Festival_tal-Eurovision">Eurovision</ref> fl-1973).</item>
<item><ref target="https://mt.wikipedia.org/wiki/Antoine_de_la_Sale">Antoine de la Sale</ref>, kittieb Medjevali li x'aktarx twieled f'Arles għall-ħabta tal-1386.</item>
<item><ref target="https://mt.wikipedia.org/wiki/Antoine_de_Seguiran">Antoine de Seguiran</ref>, <ref target="https://mt.wikipedia.org/wiki/Enċiklopedija">enċiklopedista</ref> tas-seklu 18.</item>
<item><ref target="https://mt.wikipedia.org/wiki/Jean_Marie_du_Lau">Jean Marie du Lau</ref>, l-aħħar Arċisqof ta' Arles, li nqatel mir-rivoluzzjonarji f'Pariġi fit-2 ta' Settembru 1792.</item>
<item><ref target="https://mt.wikipedia.org/wiki/Laure_Favre-Kahn">Laure Favre-Kahn</ref> (twieled fl-1976), pjanista klassiku.</item>
<item>Home of the Gipsy Kings, grupp mużikali minn Arles</item>
<item><ref target="https://mt.wikipedia.org/wiki/Gaël_Givet">Gaël Givet</ref>, plejer tal-futbol.</item>
<item><ref target="https://mt.wikipedia.org/wiki/Genesius_ta'_Arles">Genesius ta' Arles</ref>, <ref target="https://mt.wikipedia.org/wiki/Nutar">nutar</ref> li miet martri taħt Massimjanu fit-303 jew fit-308.</item>
<item><ref target="https://mt.wikipedia.org/wiki/Luc_Hoffmann">Luc Hoffmann</ref>, ornitologu, konservazzjonista u filantropu.</item>
<item><ref target="https://mt.wikipedia.org/wiki/Maja_Hoffmann">Maja Hoffmann</ref>, patruna ta<ref target="https://mt.wikipedia.org/wiki/L-Arti">l-arti</ref>.</item>
<item><ref target="https://mt.wikipedia.org/wiki/Samuel_ibn_Tibbon">Samuel ibn Tibbon</ref>, traduttur u studjuż Lhudi famuż fil-Medju Evu.</item>
<item><ref target="https://mt.wikipedia.org/wiki/Juan_Bautista">Juan Bautista</ref> (isem reali <ref target="https://mt.wikipedia.org/wiki/Jean-Baptiste_Jalabert">Jean-Baptiste Jalabert</ref>), matador.</item>
<item><ref target="https://mt.wikipedia.org/wiki/Christian_Lacroix">Christian Lacroix</ref>, disinjatur tal-moda.</item>
<item><ref target="https://mt.wikipedia.org/wiki/Frédéric_Mistral">Frédéric Mistral</ref> (1830-1914), <ref target="https://mt.wikipedia.org/wiki/Poeta">poeta</ref> li twieled ħdejn Arles.</item>
<item><ref target="https://mt.wikipedia.org/wiki/Lloyd_Palun">Lloyd Palun</ref>, plejer tal-futbol.</item>
<item>Maġġur-Ġeneral <ref target="https://mt.wikipedia.org/wiki/Hugh_Anthony_Prince">Hugh Anthony Prince</ref> CBE, uffiċjal tal-Armata Indjana u tal-Armata Brittanika.</item>
<item><ref target="https://mt.wikipedia.org/wiki/Mehdi_Savalli">Mehdi Savalli</ref>, matador.</item>
<item><ref target="https://mt.wikipedia.org/wiki/Fanny_Valette">Fanny Valette</ref>, attriċi.</item>
<item>Vincent van Gogh, għex f'Arles minn Frar 1888 sa Mejju 1889.</item></list>
Ġemellaġġi
<p>Arles hija ġemellata ma':<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<list type="unordered"><item>Fulda, il-<ref target="https://mt.wikipedia.org/wiki/Ġermanja">Ġermanja</ref></item>
<item>Jerez de la Frontera, <ref target="https://mt.wikipedia.org/wiki/Spanja">Spanja</ref></item>
<item>Kalymnos, il-<ref target="https://mt.wikipedia.org/wiki/Greċja">Greċja</ref></item>
<item><ref target="https://mt.wikipedia.org/wiki/Pskov">Pskov</ref>, ir-<ref target="https://mt.wikipedia.org/wiki/Russja">Russja</ref></item>
<item>Sagne, il-<ref target="https://mt.wikipedia.org/wiki/Mawritanja">Mauritania</ref></item>
<item><ref target="https://mt.wikipedia.org/wiki/Vercelli">Vercelli</ref>, l-<ref target="https://mt.wikipedia.org/wiki/Italja">Italja</ref></item>
<item>Verviers, il-<ref target="https://mt.wikipedia.org/wiki/Belġju">Belġju</ref></item>
<item>Wisbech, l-Ingilterra, ir-<ref target="https://mt.wikipedia.org/wiki/Renju_Unit">Renju Unit</ref></item>
<item>York, l-<ref target="https://mt.wikipedia.org/wiki/Stati_Uniti">Istati Uniti</ref></item></list>
</text></body></html>