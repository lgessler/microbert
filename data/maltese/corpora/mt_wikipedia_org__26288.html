<html><body><text id="wikipedia_mt_wikipedia_org__26288.html" ns="0" revid="264402" sourceurl="https://mt.wikipedia.org/wiki/Furnar" title="Furnar" type="wikipedia">Furnar<figure><caption>Furnar</caption></figure>
<p><hi rend="bold">Furnar</hi>, magħruf ukoll bħala <hi rend="bold">ħabbież</hi>, huwa ħaddiem tas-sengħa li jaħmi u xi drabi jbigħ il-<ref target="https://mt.wikipedia.org/wiki/Ħobż">ħobż</ref> u prodotti oħra magħmula mid-<ref target="https://mt.wikipedia.org/wiki/Dqiq">dqiq</ref> billi juża <ref target="https://mt.wikipedia.org/wiki/Forn">forn</ref> jew sors ieħor ikkonċentrat tas-sħana. Il-post fejn jaħdem furnar jissejjaħ tal-furnar.</p>
Storja
Storja antika
<p>Peress li l-ħbub ilhom ikel bażiku għal millenji, l-attività tal-ħami hija waħda antika ħafna. Il-kontroll tal-<ref target="https://mt.wikipedia.org/wiki/Ħmira">ħmira</ref>, madankollu, huwa relattivament reċenti. Fil-ħames u s-sitt sekli Q.K., il-Griegi Antiki diġà kienu jużaw fran magħluqa msaħħna bin-nirien mill-ħatab tal-injam; il-komunitajiet normalment kienu jaħmu l-ħobż f’forn komunali kbir.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-Griegi kienu jaħmu għexieren u possibilment mijiet ta’ tipi ta’ ħobż; Athenaeus iddeskriva tnejn u sebgħin varjetà.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Forn antik tal-furnara ta’ Pompeii</caption></figure>
<p>F’<ref target="https://mt.wikipedia.org/wiki/Ruma">Ruma</ref> tal-qedem, diversi sekli wara, seħħet l-ewwel produzzjoni tal-massa tal-ħobż, u “jista’ jingħad li l-professjoni tal-ħami bdiet dak iż-żmien”. Il-furnara Rumani tal-qedem kienu jużaw l-għasel u ż-żejt fil-prodotti tagħhom, u kienu joħolqu prodotti bl-għaġina jew pasti iktar milli ħobż. F’Ruma tal-qedem, il-furnara (bil-<ref target="https://mt.wikipedia.org/wiki/Lingwa_Latina">Latin</ref>, <hi rend="italic">pistor</hi> ) xi kultant kienu jkunu lsiera, li xi drabi kienu jkun imwarrba (bħal artiġjani lsiera oħra).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-unitajiet domestiċi kbar f’Ruma normalment kien ikollhom il-furnara tagħhom stess.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Matul dawk iż-żminijiet, ħafna min-nies kienu jaħmu l-ħobż tagħhom stess iżda l-postijiet tal-furnar (<hi rend="italic">pistrina</hi>) kienu jkunu popolari mal-belt kollha.</p>
<p>Il-<ref target="https://mt.wikipedia.org/wiki/Galli">Galli</ref> jingħad li skoprew li ż-żieda tar-ragħwa tal-birra mal-għaġina tal-ħobż kienet tgħin biex l-għaġina tal-ħobż titla’ sew, u b’hekk indirettament beda l-użu tal-ħmira kkontrollata għall-għaġina tal-ħobż.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
Ewropa Medjevali
<figure><caption>Furnar Medjevali u l-apprendist tiegħu</caption></figure>
<p>Fl-<ref target="https://mt.wikipedia.org/wiki/Ewropa">Ewropa</ref> <ref target="https://mt.wikipedia.org/wiki/Medjuevu">Medjevali</ref>, il-fran tal-ħami kienu spiss ikunu sseparati minn bini ieħor (u xi drabi kienu jinsabu ’l barra mill-ħitan tal-belt) sabiex jittaffa r-riskju ta’ nirien. Minħabba li l-ħobż kien ikel bażiku importanti, il-fatturi tal-produzzjoni tal-furnara (bħalma huma r-rendimenti tat-tgħarbil, l-ingredjenti u d-daqsijiet tal-ħobż) kienu rregolati ferm. Pereżempju, <ref target="https://mt.wikipedia.org/wiki/Enriku_III_tal-Ingilterra">Enriku III tal-Ingilterra</ref> ppromulga l-Liġi dwar il-Ħobż u l-Birra fl-1267, u impona diversi miżati fuq il-furnara u l-produtturi tal-<ref target="https://mt.wikipedia.org/wiki/Birra">birra</ref> kummerċjali kollha sabiex jipprattikaw is-sengħa tagħhom u impona wkoll diversi regolamenti, bħall-ispezzjoni u l-verifika tal-piżijiet u tal-kejl, il-kontroll tal-kwalità, u l-kontrolli tal-prezzijiet. Ftit wara l-promulgazzjoni ta’ din il-liġi, “il-ħami sar industrija stabbli ħafna, u beda jitwettaq ħafna iktar professjonalment mill-produzzjoni tal-birra; dan wassal biex fil-bliet u fl-irħula jkun hemm inqas furnara milli produtturi tal-birra”. Minħabba li l-fran kienu investimenti kapitali għaljin u kienu jeħtieġu tħaddim bir-reqqa, fetħu postijiet speċjalizzati tal-furnara.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-furnara spiss kienu parti mis- sistema tax-xirkiet, li kienet stabbilita sew fis-seklu 16: il-furnara ewlenin kienu jagħtu struzzjonijiet lill-apprendisti u kienu megħjuna minn ħaddiema kkwalifikati. F’<ref target="https://mt.wikipedia.org/wiki/Amsterdam">Amsterdam</ref> fl-1694, pereżempju, il-furnara li kienu jaħmu l-kejkijiet, it-torti, u l-ħobż mixwi u mbaskat isseparaw minn Xirka iktar bikrija tal-Furnara tal-Ħobż u ffurmaw ix-xirka tagħhom stess, filwaqt li rregolaw is-sengħa.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Saħansitra fl-1155, f’Londra kienet teżisti fraternità tal-furnara, skont ir-rekords tal-pagamenti lit-Teżor; il-Worshipful Company of Bakers (il-Kumpanija Illustri tal-Furnara) ġiet iffurmata permezz ta’ dokumenti tal-1486, tal-1569, u tal-1685. Ix-xirka għadha teżisti llum, b’funzjonijiet ċerimonjali u ta’ karità. Ħames furnara kellhom ukoll ir-rwol ta’ sindku ta’ Londra.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Ċina fid-dinastija Ming
<figure><caption><hi rend="italic">Il-Furnar</hi> (għall-ħabta tal-1681); żejt fuq it-tila ta’ <ref target="https://mt.wikipedia.org/wiki/Job_Adriaensz_Berckheyde">Job Adriaensz Berckheyde</ref> (1630-1693) li issa hija miżmuma fil-Mużew tal-Arti ta’ Worcester.</caption></figure>
<p>Fiċ-<ref target="https://mt.wikipedia.org/wiki/Ċina">Ċina</ref>, fi żmien id-dinastija <ref target="https://mt.wikipedia.org/wiki/Ming">Ming</ref>, il-furnara kienu maqsuma fi statuses soċjali differenti skont il-klijenti tagħhom. Il-furnara kienu fost l-eluf ta’ qaddejja li kienu jaħdmu fil-Palazz tad-dinastija Ming<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref>, fosthom koki reklutati, ewnuki imperjali, u nisa mħarrġa li kienu jservu l-ikel (S<hi rend="italic">hangshiju</hi>).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-furnara spiss kienu jidħlu għall-okkupazzjoni permezz ta’ apprendistat<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>, jew billi jkunu twieldu f’familja ta’ furnara.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref></p>
<p>Minbarra l-aspett lajk tal-ħami, il-furnara tad-dinastija Ming kienu wkoll responsabbli għall-provvista ta’ prodotti tal-għaġina għall-użu f’diversi ritwali, festivals u ċerimonji, bħalż-zongzi.<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref> F’“<hi rend="italic">Shi Fu Meets a Friend at Tanque</hi>” ġew ipprovduti panini għaċ-ċerimonja tal-kostruzzjoni.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref></p>
<p>Fi ħdan il-postijiet tal-furnara, kienet tapplika l-ġerarkija patrijarkali tradizzjonali. Fil-postijiet tal-furnara b’sjieda tal-familja, l-ikbar figura maskili (ġeneralment il-missier) kienet tkun fl-ogħla pożizzjoni tal-ġerarkija. Pereżempju, fil-ġrajja ta’ Feng Menglong, meta s-Sur Bo ħareġ ifittex il-fidda mitlufa tal-familja, martu ġiet ordnata tieħu ħsieb il-post tal-furnar.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref></p>
<p>Il-fizzjoni u l-arti tad-dinastija Ming jiddokumentaw eżempji ta’ diversi furnara; pereżempju, fil-ġrajja ta’ Feng Menglong, il-koppja Bo jkunu sidien ta’ post tal-furnar fejn ibigħu l-kejkijiet u xi bukkuni filwaqt li f’<hi rend="italic">Water Margin</hi>, il-karattru Wu Dalang ma jkollux post fiss u kien iġorr il-pancakes fuq arblu fuq spalltu u jbigħhom fit-triq.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Ix-xogħol tal-pittur tal-era Ming <ref target="https://mt.wikipedia.org/wiki/Qiu_Ying">Qiu Ying</ref> imsejjaħ <hi rend="italic">Tul ix-Xmara Matul il-Festival ta’ Qingming</hi> juri ħwienet tal-ikel tul it-triq u bejjiegħa li jbigħu l-ikel fit-toroq.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Ix-xogħol tal-era Ming <hi rend="italic">Ming Dai Tong Su Ri Yong Lei Shu</hi>, li jiddokumenta t-tekniki u l-oġġetti meħtieġa fil-ħajja ta’ kuljum fl-era Ming, jiddedika kapitlu sħiħ għall-ħiliet kulinarji, inkluż it-tħejjija tal-pancakes u tipi oħra ta’ kejkijiet.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Ix-xogħol <hi rend="italic">L-Għanbaqra fil-Vażun tad-Deheb</hi> isemmi l-baozi (panini mħejjija fuq il-fwar).<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Skambju Kolombjan
<p>L-<ref target="https://mt.wikipedia.org/wiki/Iskambju_Kolombjan">Iskambju Kolombjan</ref>, li beda fl-1492, kellu influwenza kbira fuq l-okkupazzjoni tal-furnara. L-aċċess għaz-<ref target="https://mt.wikipedia.org/wiki/Zokkor">zokkor</ref> żdied ħafna bħala riżultat tal-kultivazzjoni ġdida fil-<ref target="https://mt.wikipedia.org/wiki/Karibew">Karibew</ref>, u ingredjenti bħall-<ref target="https://mt.wikipedia.org/wiki/Solidi_tal-kawkaw">kawkaw</ref> u ċ-<ref target="https://mt.wikipedia.org/wiki/Ċikkulata">ċikkulata</ref> saru disponibbli fid-Dinja l-Qadima. Fis-seklu 18, il-proċessuri tgħallmu kif jirfinaw iz-zokkor mill-<ref target="https://mt.wikipedia.org/wiki/Pitrava_zokkrija">pitravi zokkrija</ref>, u b’hekk l-Ewropej setgħu jkabbru z-zokkor lokalment. Dawn l-iżviluppi wasslu għal żieda fis-sofistikazzjoni tal-ħami u tal-prodotti tal-għaġina, u għall-iżvilupp ta’ prodotti ġodda bħall-għaġina sfiljurata u l-għaġina <ref target="https://mt.wikipedia.org/wiki/Danimarka">Daniża</ref>.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
Seklu 18 sal-preżent
<figure><caption>Furnar tradizzjonali fil-<ref target="https://mt.wikipedia.org/wiki/Polonja">Polonja</ref> jneħħi l-ħobż frisk mill-forn u jpoġġih fuq tavli tal-injam (garzelli) biex jibred permezz ta’ pala twila tal-injam</caption></figure>
<p>Żewġ kotba importanti dwar il-ħami tal-ħobż ġew ippubblikati fis-snin 70 tas-seklu 18: <ref target="https://mt.wikipedia.org/wiki/Paul-Jacques_Malaouin">Paul-Jacques Malaouin</ref> ippubblika <hi rend="italic">L'art du meinier, du boulanger et du vermicellier</hi> (<hi rend="italic">L-Arti tal-Operatur tat-Tħin, tal-Ħabbież, u tal-Produttur tal-Għaġin</hi>) fl-1762, u <ref target="https://mt.wikipedia.org/wiki/Antoine-Augustin_Parmentier">Antoine-Augustin Parmentier</ref> ippubblika <hi rend="italic">Le parfair boulanger</hi> (<hi rend="italic">Il-Ħabbież Perfett</hi>) fl-1778.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<p>Studju tal-belt Ingliża ta’ <ref target="https://mt.wikipedia.org/wiki/Manchester">Manchester</ref> mill-1824 sal-1885, matul ir-<ref target="https://mt.wikipedia.org/wiki/Rivoluzzjoni_Industrijali">Rivoluzzjoni Industrijali</ref>, iddetermina li “l-furnar u tal-ħanut” kienu t-tielet l-iktar xogħol komuni, b’178 furnara rġiel, 19-il furnara nisa, u tmien furnara ta’ ġeneru mhux magħruf li kienu jaħdmu fil-belt dak iż-żmien. Din l-okkupazzjoni kienet inqas komuni mill-manifattur tad-drapp u mill-ħaddiem fit-taverni, iżda iktar komuni mill-għażżiel tal-qoton, mill-merkant, mill-istampatur tal-kalikò, jew minn tal-merċa.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>Fl-1895, l-Assemblea tal-Istat ta’ <ref target="https://mt.wikipedia.org/wiki/New_York">New York</ref> għaddiet “liġi riformista dwar il-ħwienet tal-furnara” li kienet tinkludi protezzjonijiet għall-furnara. Il-liġi kienet “tipprojbixxi lill-impjegati jorqdu fil-post tax-xogħol tagħhom; kienet tispeċifika d-drenaġġ, il-plaming u l-manutenzjoni meħtieġa biex tinżamm is-sanità tal-ħwienet tal-furnara (il-<ref target="https://mt.wikipedia.org/wiki/Qattus">qtates</ref> kienu speċifikament jitħallew jibqgħu fil-ħwienet — wisq probabbli biex jieħdu ħsieb il-<ref target="https://mt.wikipedia.org/wiki/Far">firien</ref>); kienet tillimita s-sigħat massimi ta’ xogħol maħduma; u kienet tistabbilixxi spettorat biex jiżgura li dawn il-kundizzjonijiet kienu qed jiġu ssodisfati”.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref><ref target="https://mt.wikipedia.org/wiki/Il-Paġna_prinċipali#cite_note-:3-21">[21]</ref> F’qasir żmien Il-leġiżlazzjoni ġiet irreplikata fi stati oħra.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> <ref target="https://mt.wikipedia.org/wiki/Joseph_Lochner">Joseph Lochner</ref>, sid ħanut tal-furnar f’Utica, New York, sussegwentement ġie kkundannat talli kiser il-liġi u ġiegħel lill-impjegati tiegħu jaħdmu għal iktar minn sittin siegħa fil-ġimgħa. Huwa appella l-każ tiegħu quddiem il-Qorti Suprema tal-Istati Uniti, li ddeċidiet, fil-każ influwenti ħafna ta’ <hi rend="italic">Lochner vs.</hi> <hi rend="italic">New York</hi> (1905), abbażi tal-Imħallef <ref target="https://mt.wikipedia.org/wiki/Oliver_Wendell_Holmes_Jr.">Oliver Wendell Holmes</ref>, li l-liġi dwar ix-xogħol kienet tkasbar dritt kostituzzjonali għal-“libertà tal-kuntratt”.<ref target="https://mt.wikipedia.org/wiki/Il-Paġna_prinċipali#cite_note-:3-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-:4-23">[23]</ref> Dan il-każ immarka l-bidu ta’ era “favur min iħaddem”, li iktar tard saret magħrufa bħala l-era ta’ <hi rend="italic">Lochner</hi>, li “tefgħet dell twil fuq il-liġi, is-soċjetà u l-politika Amerikana” sa l-aħħar tas-snin 30 tas-seklu 20, meta <hi rend="italic">Lochner</hi> ġie ripudjat.<ref target="https://mt.wikipedia.org/wiki/Il-Paġna_prinċipali#cite_note-:4-23">[23]</ref> Frustrati bid-deterjorament mgħaġġel tal-kundizzjonijiet tax-xogħol, il-ħaddiema tal-ħwienet tal-furnara fi New York għamlu strajk f’Awwissu 1905.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Qaddisin patruni Kattoliċi Rumani
<p>Fit<ref target="https://mt.wikipedia.org/wiki/Knisja_Kattolika">-tradizzjoni Kattolika Rumana</ref>, il- <ref target="https://mt.wikipedia.org/wiki/Qaddis_patrun">qaddis patrun</ref> tal-furnara u tad-dulċiera huwa Honoré ta’ <ref target="https://mt.wikipedia.org/wiki/Amiens">Amiens</ref>, isqof ta’ Amiens fis-seklu 6 fit-Tramuntana ta’ Franza, li għalih huwa msemmi l-kejk ta’ San Honoré.<ref target="https://mt.wikipedia.org/wiki/Il-Paġna_prinċipali#cite_note-:5-25">[25]</ref> <ref target="https://mt.wikipedia.org/wiki/Lazzru_tal-Betanija">Lazzru tal-Betanija</ref> kien oriġinarjament kompetitur ta’ Honoré għat-titlu ta’ qaddis patrun tal-furnara, iżda fis-<ref target="https://mt.wikipedia.org/wiki/Seklu_XVII">seklu 17</ref> ix-xirka tal-furnara Franċiżi għażlet lil Honoré.<ref target="https://mt.wikipedia.org/wiki/Il-Paġna_prinċipali#cite_note-:5-25">[25]</ref></p>
Kunjom
<p><hi rend="italic">Baker</hi> (li tfisser furnar bl-<ref target="https://mt.wikipedia.org/wiki/Lingwa_Ingliża">Ingliż</ref>) huwa kunjom Ingliż faċilment rikonoxxibbli ta’ oriġini okkupazzjonali Medjevali; <hi rend="italic">Baxster</hi> hija l-forma femminili.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref><ref target="https://mt.wikipedia.org/wiki/Il-Paġna_prinċipali#cite_note-:6-27">[27]</ref> Kunjomijiet ekwivalenti ta’ oriġini okkupazzjonali li jfissru “furnar” jeżistu b’lingwi oħra: <hi rend="italic">Boulanger</hi>, <hi rend="italic">Bulinger</hi>, <hi rend="italic">Dufour</hi>, u <hi rend="italic">Fournier</hi> bil-Franċiż, <hi rend="italic">Bäcker</hi> bil-Ġermaniż, u <hi rend="italic">Piekarz</hi> bil-<ref target="https://mt.wikipedia.org/wiki/Lingwa_Pollakka">Pollakk</ref>.<ref target="https://mt.wikipedia.org/wiki/Il-Paġna_prinċipali#cite_note-:6-27">[27]</ref></p>
Dmirijiet u perikli fuq ix- xogħol
<p>Skont l-<hi rend="italic">Occupational Outlook Handbook</hi> (<hi rend="italic">OOH - il-Manwal tal-Prospettiva Okkupazzjonali</hi>)<ref target="https://mt.wikipedia.org/wiki/Il-Paġna_prinċipali#cite_note-:7-28">[28]</ref> ippubblikat mill-Uffiċċju tal-Istatistika tax-Xogħol tad-Dipartiment tax-Xogħol tal-Istati Uniti, il-furnara jagħmlu dan li ġej:</p>
<list type="unordered"><item>Jivverifikaw il-kwalità tal-ingredjenti tal-ħami</item>
<item>Iħejju t-tagħmir għall-ħami</item>
<item>Ikejlu u jiżnu d-dqiq u ingredjenti oħra</item>
<item>Iħalltu l-ingredjenti bil-qies fit-tagħmir tat-taħlit</item>
<item>Jagħġnu, jirrumblaw, jaqtgħu u jagħtu l-forma lill-għaġina</item>
<item>Ipoġġu l-għaġina f’taġnijiet, f’forom jew fuq folji tal-ħami</item>
<item>Jirranġaw it-temperaturi tal-fran</item>
<item>Idaħħlu l-prodotti fil-fran jew fuq il-grilji</item>
<item>Josservaw il-kulur u l-qagħda tal-prodotti li jkunu qed jinħmew</item>
<item>Ipoġġu glejzing, kisi jew ingredjenti oħra fil-wiċċ tal-prodotti</item></list>
<p>Il-furnara jipproduċu diversi tipi u kwantitajiet ta’ ħobż, prodotti bl-għaġina, pasti, u prodotti moħmija oħra li jinbiegħu minn tal-merċa, mill-bejjiegħa bl-imnut, mir-ristoranti u mis-servizzi tal-ikel istituzzjonali. Xi furnara joħolqu anke riċetti ġodda.<ref target="https://mt.wikipedia.org/wiki/Il-Paġna_prinċipali#cite_note-:7-28">[28]</ref></p>
<p>Il-furnara jiltaqgħu ma’ għadd ta’ perikli fuq ix-xogħol. L-<hi rend="italic">OOH</hi> jirrapporta li l-postijiet tal-furnar, “speċjalment il-faċilitajiet il-kbar tal-manifattura, huma mimlijin b’perikli potenzjali bħal fran jaħarqu, magni tat-taħlit, u magni tat-tqattigħ tal-għaġina. B’riżultat ta’ dan, il-furnara għandhom rata ogħla ta’ korrimenti u ta’ mard mill-medja nazzjonali. Għalkemm ix-xogħol tagħhom ġeneralment huwa sikur, il-furnara jistgħu jbatu minn strapazz fuq daharhom ikkawżati mill-irfigħ jew miċ-ċaqliq ta’ xkejjer tqal tad-dqiq jew prodotti oħra. Riskji komuni oħra jinkludu qatgħat, selħiet, u ħarqiet. Sabiex inaqqsu dawn ir-riskji, il-furnara spiss jilbsu rfid apposta għal ma’ daharhom, fradal, u ingwanti”.<ref target="https://mt.wikipedia.org/wiki/Il-Paġna_prinċipali#cite_note-:7-28">[28]</ref></p>
<p>L-ażżma tal-furnar — komunement ikkawżata mill-allerġeni tad-dqiq u mill- enżimi mikrobiċi (ħafna drabi derivati mill-<hi rend="italic">Aspergillus</hi>) li jintużaw biex jiffaċilitaw il-produzzjoni tal-ħobż — hija waħda mill-kawżi komuni tal-ażżma okkupazzjonali fid-dinja kollha.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
Paragun mad-dulċier
<p>Kemm il-furnara kif ukoll id-dulċiera jagħmlu deżerti u ħobż. F’xi ristoranti u ħwienet, individwu wieħed jaqdi ż-żewġ rwoli. F’ambjenti oħra, hemm distinzjoni bejn iż-żewġ pożizzjonijiet, fejn il-furnara jagħmlu l-ħobż, il-bziezen, u l-muffins, u d-dulċiera jagħmlu d-deżerti, bħal kejkijiet, torti tal-ikel, torti tal-ħelu, u cookies. Anke meta kemm il-furnara kif ukoll id-dulċiera jaħdmu fl-istess post, xorta waħda jista’ jkun hemm xi trikkib.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
Tagħmir
<p>Il-furnara jużaw varjetà ta’ tagħmir, inkluż:<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<list type="unordered"><item>Pala tal-furnar - għodda qisha moqdief kbir u ċatt, jew tal-injam jew tal-metall, li tintuża biex il-ħobżiet jiżżerżqu ’l ġewwa u ’l barra mill-forn<ref target="https://mt.wikipedia.org/wiki/Il-Paġna_prinċipali#cite_note-:8-32">[32]</ref></item>
<item>Lenbuba - għodda li tintuża biex l-għaġina tiġi rrumblata u ċċattjata<ref target="https://mt.wikipedia.org/wiki/Il-Paġna_prinċipali#cite_note-:8-32">[32]</ref></item>
<item>Għodod qishom sassla tad-dqiq - għodod li jintużaw biex iżżid, tneħħi jew tkejjel id-dqiq<ref target="https://mt.wikipedia.org/wiki/Il-Paġna_prinċipali#cite_note-:8-32">[32]</ref></item>
<item>Xkupilji - għodda li tintuża biex tneħħi d-dqiq żejjed mill-għaġina, u għall-igglejżjar<ref target="https://mt.wikipedia.org/wiki/Il-Paġna_prinċipali#cite_note-:8-32">[32]</ref></item>
<item>Imtieħen tad-dqiq - għodod li jintużaw għat-tħin tal-ħbub; jistgħu jkunu tal-idejn jew mekkaniċi<ref target="https://mt.wikipedia.org/wiki/Il-Paġna_prinċipali#cite_note-:8-32">[32]</ref></item></list>
Statistika dwar l-impjiegi
Stati Uniti
<p>Skont il<hi rend="italic">-Manwal tal-Prospettiva tax</hi>-Xogħol ippubblikat mill-Uffiċċju tal-Istatistika tax-Xogħol tad-Dipartiment tax-Xogħol tal-<ref target="https://mt.wikipedia.org/wiki/Stati_Uniti">Istati Uniti</ref>, kien hemm 185,300 furnar fl-Istati Uniti fl-2014, b’paga medjana ta’ $23,600 fis-sena jew $11.35 fis-siegħa. Madwar 28% tal-furnara tal-Istati Uniti jaħdmu f’postijiet tal-furnara jew tal-manifattura tat-tortillas; 26% jaħdmu fil-ħwienet tal-merċa; 15% jaħdmu fir-ristoranti u f’postijiet oħra tal-ikel; u 5% kienu jaħdmu għal rashom.  Madwar 30% tal-furnara tal-Istati Uniti ħadmu part-time fl-2014.<ref target="https://mt.wikipedia.org/wiki/Il-Paġna_prinċipali#cite_note-:7-28">[28]</ref></p>
</text></body></html>