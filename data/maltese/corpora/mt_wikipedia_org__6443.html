<html><body><text id="wikipedia_mt_wikipedia_org__6443.html" ns="0" revid="258013" sourceurl="https://mt.wikipedia.org/wiki/Pulmun" title="Pulmun" type="wikipedia">Pulmun<figure><caption>Stampa tal-pulmun li tmura lura għall-1918</caption></figure>
<figure><caption>Is-<ref target="https://mt.wikipedia.org/wiki/Sistema_respiratorja">Sistema respiratorja</ref></caption></figure>
<figure></figure>
<p>Il-<hi rend="bold">pulmun</hi> huwa <ref target="https://mt.wikipedia.org/wiki/Organu">organu</ref> meħtieġ għar-<ref target="https://mt.wikipedia.org/wiki/Respirazzjoni">respirazzjoni</ref> fil-<ref target="https://mt.wikipedia.org/wiki/Vertebrati">vertebrati</ref>. Xogħolu huwa li jwassal l-<ref target="https://mt.wikipedia.org/wiki/Ossiġnu">ossiġnu</ref> mill-arja għal ġod-<ref target="https://mt.wikipedia.org/wiki/Demm">demm</ref> u jeħles lid-demm mill-arja ħażina l-iktar fil-forma ta' <ref target="https://mt.wikipedia.org/wiki/Dijossidu_tal-karbonju">dijossidu tal-karbonju</ref> (<hi rend="italic">carbon dioxide</hi>), li jkun inġemgħa fid-demm.  Il-pulmun fih <ref target="https://mt.wikipedia.org/wiki/Ċellola">ċelloli</ref> speċjalizzati li jiffurmaw qishom boroż żgħar tal-arja, dawn jissejħu <ref target="https://mt.wikipedia.org/wiki/Alveoli">alveoli</ref>. Il-ħajt ta' dawn il-boroż huwa rqiq ħafna, ħalli b'hekk l-arja tkun separata mid-demm b'rita rqiqa li ma xxekkilx l-iskambju ta' gassijiet bejn id-demm u l-atmosfera.</p>
<p>It-termini mediċi li jirreferu għall-pulmun ta' spiss jibdew bil-prefiss <hi rend="italic">pnewmo-</hi> li ġejja mill-<ref target="https://mt.wikipedia.org/wiki/Lingwa_Griega">Grieg</ref> <hi rend="italic">pneuma</hi> li tfisser spirtu jew arja.</p>
<p>Il-<ref target="https://mt.wikipedia.org/wiki/Bniedem">bniedem</ref> għandu żewġ pulmuni, wieħed fuq ix-xellug u l-ieħor fuq il-lemin tas-sider. Il-pulmun tax-xellug huwa maqsum f'żewġ partijiet filwaqt li dak tal-lemin huwa maqsum fi tlieta. Mill-pulmun joħroġ il-pajp tan-nifs jew il-pajp tar-riħ, it-<ref target="https://mt.wikipedia.org/wiki/Trakea">trakea</ref>, li jagħti għall-ħalq u l-imnifsejn. Fil-pulmun, dan il-pajp jinqasam f'ħafna friegħi żgħari msejħa <ref target="https://mt.wikipedia.org/wiki/Bronki">bronki</ref>. Madwar il-pulmun hemm ukoll rita rqiqa, il-<ref target="https://mt.wikipedia.org/wiki/Plewra">plewra</ref>, li tgeżwer il-pulmun u tgħaddi għal fuq il-qafas tas-sider.</p>
<p>Sabiex wieħed ikun jista' jieħu n-nifs jeħtieġ li juża l-<ref target="https://mt.wikipedia.org/wiki/Muskoli">muskoli</ref> ta' madwar il-qafas ta' sidru. Fost dawn insibu d-<ref target="https://mt.wikipedia.org/wiki/Diaframma">diaframma</ref> li qiegħda bejn is-sider u ż-żaqq. Il-muskoli ta' bejn il-<ref target="https://mt.wikipedia.org/wiki/Kustilji">kustilji</ref>, l-<ref target="https://mt.wikipedia.org/wiki/Interkostali">interkostali</ref>, huma importanti wkoll. Meta dawn il-muskoli jaħdmu, il-qafas tas-sider jikber fil-wisgħa u fil-fond, u b'hekk il-pressa tal-arja fil-qafas tas-sider tonqos minħabba it-tkabbir fil-volum tal-kompartiment. Din id-differenza fil-pressa ġġiegħel l-arja biex tidħol tiġri u tonfoħ il-pulmun, li issa jikber tant li jispiċċa jokkupa l-ispazju preżenti fil-qafas tas-sider. Meta l-muskoli jintelqu, jiġri l-oppost, u għalhekk l-ispazju fil-qafas tas-sider jiċkien u dan il-moviment jimbotta l-arja 'l barra.</p>
<p>Ir-rata normali ta' nifsijiet hija madwar 20 fil-minuta.</p>
</text></body></html>