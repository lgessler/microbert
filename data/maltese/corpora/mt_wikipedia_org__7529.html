<html><body><text id="wikipedia_mt_wikipedia_org__7529.html" ns="0" revid="251642" sourceurl="https://mt.wikipedia.org/wiki/Tazza_tad-Dinja_tal-Futbol_2006" title="Tazza tad-Dinja tal-Futbol 2006" type="wikipedia">Tazza tad-Dinja tal-Futbol 2006
<p>It-<hi rend="bold">Tazza tad-Dinja tal-Futbol 2006</hi> kienet it-tmintax-il edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja tal-Futbol</ref>, li hu avveniment mondjali tal-<ref target="https://mt.wikipedia.org/wiki/Futbol">futbol</ref> li jsir kull erba' snin. Dan sar bejn id-<ref target="https://mt.wikipedia.org/wiki/9_ta'_Ġunju">9 ta' Ġunju</ref> u d-<ref target="https://mt.wikipedia.org/wiki/9_ta'_Lulju">9 ta' Lulju</ref> <ref target="https://mt.wikipedia.org/wiki/2006">2006</ref> ġewwa l-<ref target="https://mt.wikipedia.org/wiki/Ġermanja">Ġermanja</ref>, li kisbet id-dritt li tospita dan it-turnew f'Lulju tas-sena 2000. Kien hemm 198 <ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel">tim nazzjonali</ref> li ħadu sehem fil-fażi ta' kwalifikazzjoni mis-sitt konfederazzjonijiet, fażi li bdiet f'Settembru tal-2003. Wieħed u tletin tim ikkwalifikaw għall-fażi finali, flimkien mal-pajjiż ospitu tal-Ġermanja.</p>
<p>Dan it-turnew ġie mirbuħ mill-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> wara li fil-finali għelbu lil <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> 5–3 wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref>, wara li l-partita sal-<ref target="https://mt.wikipedia.org/wiki/Ħin_supplementari">ħin supplementari</ref> baqgħet fissa 1–1. B'hekk l-Italja kisbet ir-raba' titlu mondjali. Fil-partita ta' spareġġ għat-tielet u r-raba' post, il-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> rebħet lill-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> bl-iskor ta' 3–1 biex kisbet it-tielet post.</p>
<p>It-Tazza tad-Dinja 2006 tibqa' fost l-iktar avvenimenti qatt segwiti fuq it-televiżjoni hekk kif laħqet kwota ta' 26.29 biljun spettatur (mhux uniku), matul il-kampjonat kollu. Il-finali attirat udjenza rekord ta' 715.1 miljun persuna.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Bħala r-rebbieħ, l-Italja rrapreżentat lid-Dinja fit-<ref target="https://mt.wikipedia.org/wiki/Tazza_tal-Konfederazzjonijiet_2009">Tazza tal-Konfederazzjonijiet 2009</ref>.</p>
L-għażla tal-ospitu
<figure><caption>Il-<ref target="https://mt.wikipedia.org/wiki/Bieb_ta'_Brandeburg">Bieb ta' Brandeburg</ref> f'<ref target="https://mt.wikipedia.org/wiki/Berlin">Berlin</ref>, kapitali tal-Ġermanja u sede tal-finali tat-turnew</caption></figure>
<p>L-idea tat-tieni Tazza tad-Dinja fil-Ġermanja ħarġet waqt il-kumitat ġenerali tad-<hi rend="italic"><ref target="https://mt.wikipedia.org/wiki/Federazzjoni_tal-futbol_tal-Ġermanja">Deutscher Fußball-Bund</ref></hi>, f'Novembru tal-1992. Il-president ta' din l-assoċjazzjoni Egidius Braun, u d-direttur tal-istampa Wolfgang Niersbach kienu l-promoturi ewlenin ta' din l-idea, li attirat is-sosten kemm min-nazzjon sħiħ kif ukoll mill-assoċjazzjonijiet ġiriena. Lejn tmiem l-1996, wieħed mill-ikoni tal-isports fil-Ġermanja, <ref target="https://mt.wikipedia.org/wiki/Franz_Beckenbauer">Franz Beckenbauer</ref>, issieħeb mat-tim u mill-1998 mexxa l-kumitat għall-kandidatura.</p>
<p>Il-Ġermanja ppreżentat uffiċjalment l-offerta tagħha flimkien mal-<ref target="https://mt.wikipedia.org/wiki/Brażil">Brażil</ref>, l-<ref target="https://mt.wikipedia.org/wiki/Ingilterra">Ingilterra</ref>, il-<ref target="https://mt.wikipedia.org/wiki/Marokk">Marokk</ref> u l-<ref target="https://mt.wikipedia.org/wiki/Afrika_t'Isfel">Afrika t'Isfel</ref>. L-approċċ ta' rotazzjoni kontinentali wassal biex l-Afrika t'Isfel tidher bħala l-favorita għat-Tazza tad-Dinja. Bl-istess approċċ, il-Ġappun u l-Korea t'Isfel ġew preċedentament eletti biex jorganizzaw l-<ref target="https://mt.wikipedia.org/wiki/Tazza_tad-Dinja_tal-Futbol_2002">edizzjoni tal-2002</ref> għall-ewwel darba fuq art <ref target="https://mt.wikipedia.org/wiki/Asja">Ażjatika</ref>.</p>
<p>L-għażla tal-ospitu għall-edizzjoni tal-2006 saret fis-7 ta' Lulju 2000 ġewwa <ref target="https://mt.wikipedia.org/wiki/Żurigu">Żurigu</ref>, fl-<ref target="https://mt.wikipedia.org/wiki/Żvizzera">Iżvizzera</ref>. Il-Brażil irtiraw mill-kandidatura tliet ijiem qabel u uffiċjalment taw is-sapport tagħhom lill-Afrika t'Isfel, fejn dan tal-aħħar irċieva wkoll is-sosten tal-president tal-FIFA <ref target="https://mt.wikipedia.org/wiki/Sepp_Blatter">Sepp Blatter</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>  Mumenti qabel it-tfigħ tal-vot, Blatter stqarr <hi rend="italic">"Ejjew nagħmlu l-istorja! Inġibu id-Dinja Lejn l-Afrika"</hi>. Fl-ewwel rawnd il-Marokk irċieva 3 voti, l-Ingilterra 5, l-Afrika t'Isfel 6 u l-Ġermanja 10, b'ta' l-ewwel jiġi eliminat. Fir-rawnd suċċessiv l-offerta tal-Ingilterra ġiet imwaqqa' wara li rċiviet 2 voti, waqt li ż-żewġ kontendenti l-oħra ppareġġaw bi 11-il vot.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fl-aħħar sett ta' votazzjoni, ħafna pprevedew li kien se jkun hemm parità ta' 12-il vot, li kellha tħalli d-deċiżjoni f'idejn Blatter, li preżumibbilment kien jagħżel l-offerta Sud-Afrikana.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Madanakollu, il-votazzjoni ntemmet bi 12-il vot f'favur il-Ġermanja, 11 f'favur l-Afrika t'Isfel u astensjoni waħda li waslet mir-rappreżentat ta' <ref target="https://mt.wikipedia.org/wiki/New_Zealand">New Zealand</ref>, Charles Dempsey.</p>
<p>L-għażla tal-Ġermanja bħala s-sede tal-kompetizzjoni, minflok l-Afrika t'Isfel (li eventwalment ingħatat l-organizzazzjoni tat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>), kienet dipendenti fuq diversi fatturi. Waħda minnhom kienet, il-kunflitt fuq in-numru ta' postijiet għall-<ref target="https://mt.wikipedia.org/wiki/Konfederazzjoni_tal-Futbol_Ażjatiku">Asja</ref> fit-Tazza tad-Dinja 2002, bi Blatter ikompli jsaħħaħ l-idea li jinżammu l-erba' postijiet waqt li l-president tal-<ref target="https://mt.wikipedia.org/wiki/UEFA">UEFA</ref> ippropona logħba eliminatorja bejn it-tim klassifikat fil-ħames post fiż-Żona Ażjatika u tim nazzjonali ieħor mill-UEFA, proposta li finalment ġiet aċċettata. Matul il-votazzjoni, l-erba' rappreżentati Ażjatiċi unanimament sostnew l-kandidatura Ewropea għad-detriment tal-pożizzjoni li ttieħdet minn Blatter. Aktar minn hekk, Dempsey, li kien ivvotta lill-Ingilterra, kien rappurtat li ġiet persważ mid-delegati Ażjatiċi biex jastjeni.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Il-kontroversja fuq id-deċiżjoni li kien ħa Dempsey kibret aktar meta xi għajdut infiltra li hu kien irċieva rikatti mill-Ġermaniżi. Is-sitwazzjoni ġiet finalment kjarifikata: is-sors tal-għajdut milli jidher kienet ittra mingħand ir-rivista satirika Ġermaniża <hi rend="italic">Titanic</hi> li ntbagħtet lil diversi delegati (fosthom 'l Dempsey) fejn offrewlhom <ref target="https://mt.wikipedia.org/wiki/Arloġġ_tal-kuku">arloġġ tal-kuku</ref> u <ref target="https://mt.wikipedia.org/wiki/Perżut">perżut</ref> jekk jivvutaw lill-Ġermanja.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Kwalifikazzjoni
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2006">Kwalifikazzjoni għat-Tazza tad-Dinja tal-Futbol 2006</ref></hi>.
<figure><caption>Pajjiżi kwalifikati</caption></figure>
<p>198 tim daħlu fil-fażi ta' kwalifikazzjoni għat-Tazza tad-Dinja 2006.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-Ġermanja ngħatat post garantit bħala l-ospitu tal-kompetizzjoni, filwaqt li l-31 post li kien għad baqa' kienu maqsuma bejn il-konfederazzjonijiet kontinentali. Din kienet l-ewwel darba li r-rebbieħ tal-edizzjoni preċedenti ma ngħatax id-dritt ta' kwalifikazzjoni awtomatika. Tlettax-il post kienu affiljati għat-timijiet tal-<ref target="https://mt.wikipedia.org/wiki/UEFA">UEFA</ref> (Ewropa), ħamsa għat-timijiet tal-<ref target="https://mt.wikipedia.org/wiki/Konfederazzjoni_tal-Futbol_Afrikan">CAF</ref> (Afrika), erbgħa għat-timijiet tal-<ref target="https://mt.wikipedia.org/wiki/CONMEBOL">CONMEBOL</ref> (Amerika t'Isfel), erbgħa għat-timijiet tal-<ref target="https://mt.wikipedia.org/wiki/Konfederazzjoni_tal-Futbol_Ażjatiku">AFC</ref> (Asja), u tlieta għat-timijiet tal-<ref target="https://mt.wikipedia.org/wiki/CONCACAF">CONCACAF</ref> (Amerika ta' Fuq, Ċentrali, u l-Karibew). Il-żewġ postijiet li kien għad baqa' kienu deċiżi minn partita ta' spareġġ bejn tim miż-Żona Ażjatika u dik tal-CONCACAF u oħra bejn il-Konfederazzjoni Sud-Amerikana u dik tal-<ref target="https://mt.wikipedia.org/wiki/Konfederazzjoni_tal-Futbol_Oċeaniku">OFC</ref> (Oċeanja).</p>
<p>Din l-edizzjoni rat tmien timijiet nazzjonali li rnexxielhom jikkwalifikaw għall-ewwel darba għall-fażi finali. Dawn kienu l-<ref target="https://mt.wikipedia.org/wiki/Tim_nazzjonali_tal-futbol_tal-Angola">Angola</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Kosta_tal-Avorju">Kosta tal-Avorju</ref>, ir-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref>, it-<ref target="https://mt.wikipedia.org/wiki/Tim_nazzjonali_tal-futbol_tat-Togo">Togo</ref>, it-<ref target="https://mt.wikipedia.org/wiki/Tim_nazzjonali_tal-futbol_tat-Trinidad_u_Tobago">Trinidad u Tobago</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Ukrajna">Ukrajna</ref> u s-Serbja u Montenegro. Ir-Repubblika Ċeka u l-Ukrajna kienu qed jagħmlu l-ewwel preżenza tagħhom bħala pajjiżi indipendenti, imma qabel kienu ġew rappreżentati miċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Unjoni_Sovjetika">Unjoni Sovjetika</ref> rispettivament; is-Serbja u Montenegro kkompetew bħala r-<ref target="https://mt.wikipedia.org/wiki/Repubblika_Federali_tal-Jugożlavja">Repubblika Federali tal-Jugożlavja</ref> lura fl-1998, kif ukoll għamlu parti mit-tim Jugożlav tal-1930 u l-1990. Għall-ewwel darba mit-<ref target="https://mt.wikipedia.org/wiki/Tazza_tad-Dinja_tal-Futbol_1982">1982</ref>, is-sitt konfederazzjonijiet ġew rappreżentati fil-fażi finali.</p>
Organizzazzjoni
<figure><caption>Il-ballun uffiċjali tal-kompetizzjoni fuq skala kbira quddiem il-<ref target="https://mt.wikipedia.org/wiki/Palazz_tar-Reichstag">Palazz tar-Reichstag</ref></caption></figure>
<p>L-organizzazzjoni tat-turnew kien f'idejn kumitat (<hi rend="italic">Organisationskomitee</hi>, imqassar bħala <hi rend="italic">OK</hi>) immexxi minn <ref target="https://mt.wikipedia.org/wiki/Franz_Beckenbauer">Franz Beckenbauer</ref>. Horst Schmidt, l-ewwel viċi-president, kellu f'idejh l-organizzazzjoni tal-impjanti u l-istadji, is-sigurta, il-finanzi, it-trasport u l-amministrazzjoni. Wolfgang Niersbach, it-tieni viċi-president, serva bħala l-kap tal-istampa u nkarigat għall-pubbliċità, l-informazzjoni u t-teknoloġija. Theo Zwanziger mexxa l-ħwejjeġ legali u r-riżorsi umani, waqt li l-affarijiet li kienu jikkonċertnaw l-arti u l-kultura, it-turiżmu u l-akkomodazzjoni kienu f'idejn Fedor Radmann.</p>
<p>Dan il-kumitat organizzattiv kien magħmul minn 14-il membru u kumitat ta' superviżjoni ta' 10 persuni. Mal-grupp ingħaqdu ambaxxaturi sportivi Ġermaniżi: <ref target="https://mt.wikipedia.org/wiki/Jürgen_Klinsmann">Jürgen Klinsmann</ref>, <ref target="https://mt.wikipedia.org/wiki/Oliver_Bierhoff">Oliver Bierhoff</ref>, <ref target="https://mt.wikipedia.org/wiki/Karl-Heinz_Rummenigge">Karl-Heinz Rummenigge</ref> u <ref target="https://mt.wikipedia.org/wiki/Rudi_Völler">Rudi Völler</ref>. Sussegwentament, 15-il ambaxxatur irrappreżentaw l-ibliet ospiti differenti.</p>
Impjanti
<p>Tnax-il belt minn 20 kandidat ġew magħżula bħala s-sede tal-partiti tat-Tazza tad-Dinja, fejn bliet bħal <ref target="https://mt.wikipedia.org/wiki/Bremen">Bremen</ref>, <ref target="https://mt.wikipedia.org/wiki/Düsseldorf">Düsseldorf</ref>, <ref target="https://mt.wikipedia.org/wiki/Mönchengladbach">Mönchengladbach</ref>, <ref target="https://mt.wikipedia.org/wiki/Bochum">Bochum</ref> u <ref target="https://mt.wikipedia.org/wiki/Duisburg">Duisburg</ref> ma kienux fost il-lista finali. Fil-bliet magħżula, l-istadji bdew bil-preparamenti neċessarji. Waqt li uħud minnhom sarilhom manutenzjoni żgħira, oħrajn ġew kompletament restawrati u oħrajn speċifikament mibnija.</p>
<p>Kull fażi kellha bżonn ta' investiment li varja bejn it-48 u l-280 miljun <ref target="https://mt.wikipedia.org/wiki/Ewro">ewro</ref>. Aktar minn hekk, intefqu 1,380 miljun ewro iktar fuq il-bini ta' stadji ġodda. Din l-ispiża qabżet dik li ntefqet matul it-turnew tal-1974, liema edizzjoni rat jintefqu 242 miljun <ref target="https://mt.wikipedia.org/wiki/Mark_Ġermaniż">Mark Ġermaniż</ref> (madwar 121 miljun ewro) għat-titjieb ta' kull faċilità sportiva.</p>
<p>Matul it-turnew, ħafna mill-grawnds ġew msemmijin b'ismijiet differenti, hekk kif il-FIFA tipprojbixxi l-isponsorizzazzjoni ta' stadji sakemm l-isponsors tal-istadju jkunu wkoll sponsors uffiċjali tal-FIFA.<ref target="https://mt.wikipedia.org/wiki/Il-Paġna_prinċipali#cite_note-IsmijietStadji-10">[10]</ref> Dawn l-ismijiet il-ġodda jidhru bejn il-parentesi fit-tabella segwenti. </p>
<figure><caption>Il-<ref target="https://mt.wikipedia.org/wiki/Bieb_ta'_Brandeburg">Bieb ta' Brandeburg</ref> ta' <ref target="https://mt.wikipedia.org/wiki/Berlin">Berlin</ref> matul il-kors tat-turnew</caption></figure>
<ref target="https://mt.wikipedia.org/wiki/Berlin">Berlin</ref>
<ref target="https://mt.wikipedia.org/wiki/Dortmund">Dortmund</ref>
<ref target="https://mt.wikipedia.org/wiki/Frankfurt">Frankfurt</ref>
<ref target="https://mt.wikipedia.org/wiki/Gelsenkirchen">Gelsenkirchen</ref>
<ref target="https://mt.wikipedia.org/wiki/Amburgu">Amburgu</ref>
<ref target="https://mt.wikipedia.org/wiki/Hanover">Hanover</ref>
<ref target="https://mt.wikipedia.org/wiki/Kaiserslautern">Kaiserslautern</ref>
<ref target="https://mt.wikipedia.org/wiki/Kolonja_(Ġermanja)">Kolonja</ref>
<ref target="https://mt.wikipedia.org/wiki/Leipzig">Leipzig</ref>
<ref target="https://mt.wikipedia.org/wiki/Munich">Munich</ref>
<ref target="https://mt.wikipedia.org/wiki/Nuremberga">Nuremberga</ref>
<ref target="https://mt.wikipedia.org/wiki/Stuttgart">Stuttgart</ref>

Referis
<p>Il-FIFA eleġġiet 23 referi professjonali minn total ta' 44. Minn dawn, il-Gwatemalan <ref target="https://mt.wikipedia.org/wiki/Carlos_Batres">Carlos Batres</ref>, il-Grieg <ref target="https://mt.wikipedia.org/wiki/Kyros_Vassaras">Kyros Vassaras</ref> u l-Ispanjol <ref target="https://mt.wikipedia.org/wiki/Manuel_Mejuto_Gonzalez">Manuel Mejuto Gonzalez</ref> irtiraw minħabba raġunijiet ta' saħħa, u posthom ħaduhom it-Taljan <ref target="https://mt.wikipedia.org/wiki/Roberto_Rosetti">Roberto Rosetti</ref>, l-Ispanjol <ref target="https://mt.wikipedia.org/wiki/Luis_Medina_Cantalejo">Luis Medina Cantalejo</ref> u l-Messikan <ref target="https://mt.wikipedia.org/wiki/Marco_Antonio_Rodriguez">Marco Antonio Rodriguez</ref>. Min-naħa l-oħra, ir-referi Taljan <ref target="https://mt.wikipedia.org/wiki/Massimo_de_Santis">Massimo de Santis</ref> ġie sospiż mill-FIFA wara irregolaritajiet li ġraw fl-istaġun 2005–06 tal-kampjonat Taljan, fl-iskandlu famuż tal-<hi rend="italic"><ref target="https://mt.wikipedia.org/wiki/Skandlu_tal-futbol_Taljan_tal-2006">Calciopoli</ref></hi>. Ir-referi Ġamajkan <ref target="https://mt.wikipedia.org/wiki/Peter_Prendergast">Peter Prendergast</ref> ġie mweġġa' ftit jiem qabel il-bidu tal-kompetizzjoni. L-ebda minn dawn ir-referis ma ġew sostitwiti, biex b'hekk il-lista baqgħet ta' 21 uffiċjal.</p>

Timijiet
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Timijiet_parteċipanti_fit-Tazza_tad-Dinja_tal-Futbol_2006">Timijiet parteċipanti fit-Tazza tad-Dinja tal-Futbol 2006</ref></hi>.
Gruppi
Tlugħ tal-poloz
<p>L-aqwa tmien timijiet nazzjonali tat-Tazza tad-Dinja 2006 ġew magħżula mill-<ref target="https://mt.wikipedia.org/wiki/FIFA">FIFA</ref> fuq diversi kriterji, fosthom skont il-pożizzjoni fil-<ref target="https://mt.wikipedia.org/wiki/Klassifika_mondjali_tal-FIFA">klassifika mondjali tal-FIFA</ref>, u ġew imħabbra fis-6 ta' Diċembru 2005. Dawn it-timijiet kienu jifformaw Urna A. Urna B kellha timijiet li ma kinux ikkwalifikaw f'ras is-serje tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref>, l-<ref target="https://mt.wikipedia.org/wiki/Afrika">Afrika</ref> u l-<ref target="https://mt.wikipedia.org/wiki/Oċeanja">Oċeanja</ref>, waqt li Urna Ċ kellha tmienja mid-disa' skwadri <ref target="https://mt.wikipedia.org/wiki/Ewropa">Ewropej</ref> li kien għad baqa', barra s-<ref target="https://mt.wikipedia.org/wiki/Tim_nazzjonali_tal-futbol_tas-Serbja_u_Montenegro">Serbja u Montenegro</ref>. Urna D kellha timijiet tal-<ref target="https://mt.wikipedia.org/wiki/CONCACAF">CONCACAF</ref> u dawk Ażjatiċi. L-Urna Speċjali kellha lis-Serbja u Montenegro. Dan sar biex b'hekk ikun evitat li grupp ikollu tliet timijiet Ewropej.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> F'din l-urna, is-Serbja u Montenegro kienet ittellgħet l-ewwel, u wara kien imiss it-timijiet tal-grupp tagħha (l-Arġentina, l-Olanda u l-Kosta tal-Avorju). It-tmien timijiet f'ras is-serje ttellgħu bħala l-ewwel timijiet għall-gruppi rispettivi.</p>
<p>Fid-9 ta' Diċembru 2005, sar it-tlugħ tal-poloz. Wara l-poloz, diversi esperti tal-futbol stqarrew li Grupp Ċ kien jidher li kien se jkun il-<hi rend="italic">grupp tal-mewt</hi>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Minkejja din l-idea qabel il-bidu tat-turnew, dan il-grupp ma laħaqx l-aspettattiva li nħolqot fuqu, hekk kif l-Arġentina u l-Olanda kkwalifikaw b'logħba waħda x'tintlagħab, wara li t-tnejn li huma rebħu lill-Kosta tal-Avorju u s-Serbja u Montenegro.</p>
Sistema tal-gruppi
<p>L-ewwel rawnd, jew il-fażi tal-gruppi, rat lit-tnejn u tletin tim diviż fi tmien gruppi ta' erba' timijiet kull wieħed. Kull grupp kien ibbażat fuq <ref target="https://mt.wikipedia.org/wiki/Sistema_ta'_kollha_kontra_kulħadd">sistema ta' kollha kontra kulħadd</ref> <hi rend="italic">a basi</hi> ta' sitt partiti, fejn kull tim jilgħab partita waħda kontra kull tim li jinsab miegħu fil-grupp. Is-sistema ta' punti wżata hi dik tradizzjonali: tliet punti għal rebħa, punt għal pari u xejn għal telfa. L-ewwel żewġ timijiet fil-grupp iggwadanjaw post fil-fażi ta' L-Aħħar Sittax.</p>
Kriterji ta' klassifikazzjoni
<p>Jekk it-timijiet kienu l-istess fil-punti, dawn kienu jiġu kklasifikati skont il-kriterji segwenti kif inhuma:</p>
<list type="ordered"><item>L-aqwa differenza tal-gowls fit-tliet partiti tal-grupp</item>
<item>L-aktar numru ta' gowls skurjati fit-tliet partiti tal-grupp</item>
<item>Jekk it-timijiet jibqgħu livell fil-punti wara li jkunu ġew segwiti dawn il-kriterji, grupp subordinarju jiġi ffurmat fejn it-timijiet jiġu klassifikati skont:
<list type="ordered"><item>L-aktar punti miksuba fil-partiti kontra timijiet oħra li jinsabu fil-kwistjoni</item>
<item>L-aqwa differenza tal-gowls fil-partiti kontra timijiet oħra li jinsabu fil-kwistjoni</item>
<item>L-aktar numru ta' gowls skurjati fil-partiti kontra timijiet oħra li jinsabu fil-kwistjoni</item></list></item>
<item>Jekk it-timijiet jibqgħu l-istess wara dawn il-kriterji, il-FIFA ittella' x-xorti</item></list>
<p>Fil-verżjoni oriġinali tar-regoli għat-turnew finali, il-kriterji ta' spareġġ kienu f'ordni differenti, fejn ir-riżultati kontra t-timijiet fil-kwistjoni kienu jippreċedu fuq id-differenza totali tal-gowls. Ir-regoli ġew mibdula għal verżjoni t'hawn fuq, imma verżjonijiet aktar antiki kienu għadhom disponibbli fuq is-siti tal-FIFA u l-UEFA, fejn ħolqu xi ftit tal-konfużjoni fost dawk li kienu qed jippruvaw jidentifikaw il-kriterji t-tajba.</p>
<p>Il-fażi finali tal-kompetizzjoni rat biss żewġ pari ta' timijiet li spiċċaw livell fil-punti: l-Arġentina u l-Olanda b'7 punti fi Grupp Ċ; u t-Tuneżija u l-Għarabja Sawdita b'punt fi Grupp H. Iż-żewġ każijiet ġew solvuti bid-differenza totali tal-gowls. Fiż-żewġ każi wkoll, it-timijiet ippareġġaw fil-partita kontra xulxin, u b'hekk l-ordni tal-kriterji ta' klassifikazzjoni m'għamlet l-ebda differenza.</p>
Fażi finali
<figure><caption>Iċ-ċerimonja tal-ftuħ tat-Tazza tad-Dinja tal-Futbol 2006 fi Munich</caption></figure>
<p>Il-fażi finali tat-Tazza tad-Dinja 2006 bdiet fid-9 ta' Ġunju. It-32 tim ġew maqsuma fi tmien gruppi ta' erba' timijiet 'il wieħed, fejn kull tim lagħab kontra t-tliet timijiet l-oħra tal-grupp, biex jiġu determinati ż-żewġ timijiet li kienu se jikkwalifikaw għall-fażi ta' L-Aħħar Sittax, li bdiet fl-24 ta' Ġunju. Il-kampjonat kellu total ta' 64 logħba.</p>
Ospitu
<p>Minkejja li l-Ġermanja naqset li tirbaħ dan it-titlu mondjali, dan it-turnew kien ikkunsidrat bħala suċċess kbir għall-Ġermanja. L-istadji u s-sistema ta' trasport kienu ta' kwalità, u l-poplu Ġermaniż kien imfaħħar minħabba l-ospitalità u l-entużjażmu li wera. Il-Ġermanja esperjenzat żieda ta' spirtu patrijottiku hekk kif kien hemm numru kbir ta' bnadar Ġermaniżi mxejra, fejn tradizzjonalment, wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, it-tixjir ta' bnadar Ġermaniżi ma tantx kien jintgħoġob mis-soċjetà Ġermaniża, anke meta t-tim Ġermaniż kien jilgħab.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Dominju tat-timijiet tradizzjonali
<p>Minkejja s-suċċess bikri min-naħa tal-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref>, il-kampjonat immarka r-ritorn tad-dominju tal-qawwiet tradizzjonali tal-futbol. Erba' snin wara l-kampjonat tal-<ref target="https://mt.wikipedia.org/wiki/Tazza_tad-Dinja_tal-Futbol_2002">2002</ref>, fejn timijiet mill-<ref target="https://mt.wikipedia.org/wiki/Amerika_ta'_Fuq">Amerika ta' Fuq</ref> (l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>), l-<ref target="https://mt.wikipedia.org/wiki/Afrika">Afrika</ref> (is-<ref target="https://mt.wikipedia.org/wiki/Tim_nazzjonali_tal-futbol_tas-Senegal">Senegal</ref>), u l-<ref target="https://mt.wikipedia.org/wiki/Asja">Asja</ref> (il-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref>) kienu waslu sal-fażijiet eliminatorji, u t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> spiċċat fit-tielet post, din id-darba t-tmien l-aqwa timijiet klassifikati għamlu progress għall-fażi eliminatorja, u l-ebda tim mill-kwarti tal-finali ma kien barra mill-<ref target="https://mt.wikipedia.org/wiki/Ewropa">Ewropa</ref> jew l-<ref target="https://mt.wikipedia.org/wiki/Amerika_t'Isfel">Amerika t'Isfel</ref>. Sitta mit-tmien timijiet kwalifikati rebħu xi darba dan it-titlu mondjali, bl-<ref target="https://mt.wikipedia.org/wiki/Tim_nazzjonali_tal-futbol_tal-Ukranja">Ukranja</ref> u l-finalista tellief tal-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>, ikunu biss l-uniċi timijiet nazzjonali li mhumiex parti minn dan il-"grupp".<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> L-Arġentina u l-Brażil kienu eliminati fil-kwarti tal-finali, fejn ħallew finali kollha Ewropea għar-raba' darba fl-istorja wara dik tal-<ref target="https://mt.wikipedia.org/wiki/Tazza_tad-Dinja_tal-Futbol_1934">1934</ref>, l-<ref target="https://mt.wikipedia.org/wiki/Tazza_tad-Dinja_tal-Futbol_1966">1966</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_1982">1982</ref>.</p>
Gowls
<p>Minkejja l-ħafna gowls li ġew skurjati fil-fażi tal-gruppi, fil-fażi eliminatorja n-numru ta' gowls naqsu. Eżempju prinċipali tan-nixfa tal-gowls huwa l-Portugall, li skorja fit-23 minuta tal-fażi ta' L-Aħħar Sittax, u ma reġax sab ix-xibka sat-88 minuta tal-partita kontra l-Ġermanja għat-tielet u r-raba' post. L-Italja, il-Ġermanja, l-Arġentina, il-Brażil u Franza kienu l-uniċi timijiet li skurjaw iktar minn gowl wieħed fil-fażi eliminatorja. Il-Ġermanja kienet l-unika eċċezzjoni hekk kif irnexxielha tispiċċa l-iktar tim li skorja gowls fil-kampjonat b'total ta' 14-il gowl.</p>
<p>Il-plejer Ġermaniż <ref target="https://mt.wikipedia.org/wiki/Miroslav_Klose">Miroslav Klose</ref> skorja 5 gowls biex b'hekk spiċċa rebbieħ taż-Żarbuna tad-Deheb, fejn dan in-numru ta' gowls hu l-inqas numru ta' gowls li qatt ġew skurjati minn rebbieħ ta' dan l-unur mill-<ref target="https://mt.wikipedia.org/wiki/Tazza_tad-Dinja_tal-Futbol_1962">edizzjoni tal-1962</ref>. L-ebda plejer skorja aktar minn tliet gowls. Mit-tim rebbieħ tal-Italja ħadd ma skorja aktar minn żewġ gowls, minkejja li għaxar plejers differenti skurjaw gaħt-tim, biex wettqu rekord għall-aktar plejers li skurjaw minn tim partikulari.</p>
<p>Għall-ewwel darba fit-Tazza tad-Dinja, l-ewwel u l-aħħar gowls tal-kampjonat ġew skurjati minn <ref target="https://mt.wikipedia.org/wiki/Difensur">difensuri</ref>. <ref target="https://mt.wikipedia.org/wiki/Philipp_Lahm">Philipp Lahm</ref> tal-Ġermanja skorja l-ewwel gowl fil-kampjonat u anki fil-logħba li t-tim Ġermaniż lagħab kontra l-Kosta Rika wara 5 minuti. Fil-finali, <ref target="https://mt.wikipedia.org/wiki/Marco_Materazzi">Marco Materazzi</ref>, skorja l-aħħar gowl tal-kampjonat; fl-20 minuta kontra Franza.</p>
Numru kbir ta' ammonizzjonijiet
<p>Ikkomparat mal-edizzjonijiet preċedenti tat-Tazza tad-Dinja, dan il-kampjonat jibqa' mfakkar għan-numru kbir ta' karti sofor u ħomor li ġew murija, fejn għeleb ir-rekord li sar fit-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref>. Il-plejers irċevew total ta' 345 karta safra u 28 karta ħamra, b'<ref target="https://mt.wikipedia.org/wiki/Valentin_Ivanov">Valentin Ivanov</ref> juri 16-il karta safra u 4 karti ħomor fil-partita tal-aħħar sittax bejn il-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>. Il-Portugall kellhom żewġ plejers sospiżi għall-partiti tal-kwarti tal-finali u tas-semifinali, rispettivament. Il-President tal-FIFA <ref target="https://mt.wikipedia.org/wiki/Sepp_Blatter">Sepp Blatter</ref> stqarr li għal kampjonati futuri jista' jsir xi tibdil ta' regoli biex b'hekk xi karti sofor akkumulati ma jħallux plejer jitlef il-finali, jekk it-tim ikompli fil-kompetizzjoni. Din l-edizzjoni rat ukoll avveniment kurjuż, fejn l-Ingliż <ref target="https://mt.wikipedia.org/wiki/Graham_Poll">Graham Poll</ref> bi żball ta tliet karti sofor lill-plejer Kroat <ref target="https://mt.wikipedia.org/wiki/Josip_Šimunić">Josip Šimunić</ref> fil-partita kontra l-Awstralja, qabel ma' dan tal-aħħar ġie suċċessivament imkeċċi.</p>
<p>In-numru kbir ta' karti sofor u ħomor qajmu diskussjoni fuq ir-referis. L-uffiċjali tal-FIFA u l-President Sepp Blatter irċevew kritika li allegatament għamlu regoli li huma wisq riġidi.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Riżultati
<figure><caption>Il-lejl ta' <ref target="https://mt.wikipedia.org/wiki/Nurimberga">Nurimberga</ref> illuminat minn ballun kbir</caption></figure>
Fażi tal-gruppi
<p>Fit-tabelli li jsegwu:</p>
<list type="unordered"><item><hi rend="bold">L</hi> = total ta' logħob</item>
<item><hi rend="bold">R</hi> = total ta' rebħiet</item>
<item><hi rend="bold">P</hi> = total ta' pari</item>
<item><hi rend="bold">T</hi> = total ta' telfiet</item>
<item><hi rend="bold">GF</hi> = total ta' gowls favur</item>
<item><hi rend="bold">GK</hi> = total ta' gowls kontra</item>
<item><hi rend="bold">DG</hi> = differenza tal-gowls (GF−GK)</item>
<item><hi rend="bold">Pti</hi> = total ta' punti</item></list>
<p>It-timijiet li spiċċaw fl-ewwel żewġ postijiet, ikkwalifikaw għar-rawnd ta' L-Aħħar Sittax.</p>
Grupp A
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_A_tat-Tazza_tad-Dinja_tal-Futbol_2006">Grupp A tat-Tazza tad-Dinja tal-Futbol 2006</ref></hi>.


Grupp B
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_B_tat-Tazza_tad-Dinja_tal-Futbol_2006">Grupp B tat-Tazza tad-Dinja tal-Futbol 2006</ref></hi>.


Grupp Ċ
<figure><caption>Il-penalty ta' <ref target="https://mt.wikipedia.org/wiki/Bonaventure_Kalou">Bonaventure Kalou</ref> fil-partita bejn il-<ref target="https://mt.wikipedia.org/wiki/Tim_nazzjonali_tal-futbol_tal-Kosta_tal-Avorju">Kosta tal-Avorju</ref> u s-<ref target="https://mt.wikipedia.org/wiki/Tim_nazzjonali_tal-futbol_tas-Serbja_u_Montenegro">Serbja u Montenegro</ref></caption></figure>
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_Ċ_tat-Tazza_tad-Dinja_tal-Futbol_2006">Grupp Ċ tat-Tazza tad-Dinja tal-Futbol 2006</ref></hi>.


Grupp D
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_D_tat-Tazza_tad-Dinja_tal-Futbol_2006">Grupp D tat-Tazza tad-Dinja tal-Futbol 2006</ref></hi>.


Grupp E
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_E_tat-Tazza_tad-Dinja_tal-Futbol_2006">Grupp E tat-Tazza tad-Dinja tal-Futbol 2006</ref></hi>.


Grupp F
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_F_tat-Tazza_tad-Dinja_tal-Futbol_2006">Grupp F tat-Tazza tad-Dinja tal-Futbol 2006</ref></hi>.


Grupp Ġ
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_Ġ_tat-Tazza_tad-Dinja_tal-Futbol_2006">Grupp Ġ tat-Tazza tad-Dinja tal-Futbol 2006</ref></hi>.


Grupp H
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Grupp_H_tat-Tazza_tad-Dinja_tal-Futbol_2006">Grupp H tat-Tazza tad-Dinja tal-Futbol 2006</ref></hi>.


Fażi eliminatorja
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Fażi_eliminatorja_tat-Tazza_tad-Dinja_tal-Futbol_2006">Fażi eliminatorja tat-Tazza tad-Dinja tal-Futbol 2006</ref></hi>.
<p>Il-fażi eliminatorja kienet rawnd ta' <ref target="https://mt.wikipedia.org/wiki/Eliminazzjoni_diretta">eliminazzjoni diretta</ref>, fejn it-tellief kien jiġi eliminat awtomatikament. Din involviet is-sittax-il tim li kkwalfika mill-fażi tal-gruppi. Kien hemm erba' rawnds, fejn f'kull waħda kienu jiġu eliminati nofs it-timijiet li kkompetew f'dik il-fażi. Ir-rawnds suċċessivi kienu: L-Aħħar sittax, il-Kwarti tal-finali, is-Semifinali u l-Finali. Kien hemm ukoll il-logħba għat-tielet u r-raba' post. Għal kull logħba f'din il-fażi, jekk il-logħba tispiċċa pari wara l-ħin normali, tletin minuta kienu jintlagħbu (maqsuma f'żewġ taqsimiet ta' ħmistax-il minuta 'l waħda); jekk il-partita tibqa' pari, ikun imiss l-<ref target="https://mt.wikipedia.org/wiki/Għoti_tal-penalties">għoti tal-penalties</ref> biex jiġi ddeterminat ir-rebbieħ tal-konfront. Riżultati wara l-<ref target="https://mt.wikipedia.org/wiki/Ħin_supplementari">ħin supplementari</ref> huma mmarkati bħala <hi rend="italic">(ħs)</hi>, u riżultati wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref> huma mmarkati bħala <hi rend="italic">(pen)</hi>.</p>


































Finali
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Finali_tat-Tazza_tad-Dinja_tal-Futbol_2006">Finali tat-Tazza tad-Dinja tal-Futbol 2006</ref></hi>.




Unuri

<p>Il-Grupp tal-Istudju Tekniku tal-FIFA għal kull partita ta l-unur tal-Plejer tal-Partita għal plejer partikulari. <ref target="https://mt.wikipedia.org/wiki/Andrea_Pirlo">Andrea Pirlo</ref> tal-Italja rebaħ l-iktar numru ta' unuri tal-Plejer tal-Partita; total ta' tlieta. <ref target="https://mt.wikipedia.org/wiki/Miroslav_Klose">Miroslav Klose</ref>, <ref target="https://mt.wikipedia.org/wiki/Agustin_Delgado">Agustin Delgado</ref>, <ref target="https://mt.wikipedia.org/wiki/Arjen_Robben">Arjen Robben</ref>, <ref target="https://mt.wikipedia.org/wiki/Zé_Roberto">Zé Roberto</ref>, <ref target="https://mt.wikipedia.org/wiki/Alexander_Frei">Alexander Frei</ref>, <ref target="https://mt.wikipedia.org/wiki/Michael_Ballack">Michael Ballack</ref>, u <ref target="https://mt.wikipedia.org/wiki/Patrick_Vieira">Patrick Vieira</ref> kolla rċevew żewġ unuri.</p>
Kontroversja
<p>Fl-10 ta 'Lulju 2006, minkejja il-ġest vjolenti kontra Materazzi u l-insult lejn ir-referee Jorge Larrionda matul is-semi-finali mal-Portugall,<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Zidane kien elett "l-aħjar plejer tad-Dinja".</p>

Tim <hi rend="italic">All Star</hi>
<p>It-<ref target="https://mt.wikipedia.org/wiki/Unuri_tat-Tazza_tad-Dinja_tal-Futbol#Tim_All-Star">Tim <hi rend="italic">All Star</hi></ref> hi skwadra tat-23 plejer li l-aktar impressjonaw matul it-Tazza tad-Dinja 2006, kif ġew magħżula mill-Grupp tal-Istudju Tekniku tal-FIFA. It-tim finali ġie magħżul minn aktar minn 50 plejer nominat, u ġie magħżul skont il-prestazzjonijiet individwali mit-tieni rawnd 'il quddiem.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>

L-aqwa skorers
<p><ref target="https://mt.wikipedia.org/wiki/Miroslav_Klose">Miroslav Klose</ref> kien l-aqwa skorer tal-kampjonat u rċieva ż-<ref target="https://mt.wikipedia.org/wiki/Unuri_tat-Tazza_tad-Dinja_tal-Futbol#Żarbuna_tad-Deheb">Żarbuna tad-Deheb</ref> wara li skorja 5 gowls fit-Tazza tad-Dinja. Dan kien l-iżgħar numru ta' gowls skurjati mill-aqwa skorer tal-kampjonat tat-Tazza tad-Dinja minn meta sitt plejers spiċċaw b'total ta' erba' gowls fit-<ref target="https://mt.wikipedia.org/wiki/Tazza_tad-Dinja_tal-Futbol_1962">Tazza tad-Dinja 1962</ref>. Matul din l-edizzjoni 149 gowl ġew skurjati (erba' minnhom kien <ref target="https://mt.wikipedia.org/wiki/Awtogowl">awtogowls</ref>).</p>



Ħoloq esterni


<list type="unordered"><item><ref target="http://www.fifa.com/worldcup/archive/germany2006/index.html">Sit uffiċjali tat-Tazza tad-Dinja 2006</ref></item>
<item><ref target="http://wm2006.deutschland.de/EN/Navigation/Home/home.html">Kumitat organizzattiv</ref></item>
<item><ref target="http://rsssf.com/tables/2006f.html">Arkivji tal-fażi finali fuq RSSSF</ref></item></list>
</text></body></html>