<html><body><text id="wikipedia_mt_wikipedia_org__6210.html" ns="0" revid="257634" sourceurl="https://mt.wikipedia.org/wiki/CONMEBOL" title="CONMEBOL" type="wikipedia">CONMEBOL
<p>Il-<hi rend="bold">Konfederazzjoni tal-Futbol Sud-Amerikan</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">South American Football Confederation</hi>; bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic"><hi rend="bold">Con</hi>federación Suda<hi rend="bold">me</hi>ricana de Fút<hi rend="bold">bol</hi></hi>) magħrufha aħjar bħala l-<hi rend="bold">CONMEBOL</hi>, hi l-amministrazzjoni li tikkontrolla l-<ref target="https://mt.wikipedia.org/wiki/Futbol">futbol</ref> ġewwa l-<ref target="https://mt.wikipedia.org/wiki/Amerika_t'Isfel">Amerika t'Isfel</ref>. Ġeneralment kważi kull tim f'din il-federazzjoni kellu żmien fejn iddomina permezz tal-plejers tiegħu, imma l-<ref target="https://mt.wikipedia.org/wiki/Arġentina">Arġentina</ref>, l-<ref target="https://mt.wikipedia.org/wiki/Brażil">Brażil</ref> u l-<ref target="https://mt.wikipedia.org/wiki/Urugwaj">Urugwaj</ref> huma tradizzjonalment l-aqwa timijiet f'dan il-kontinent, bil-<ref target="https://mt.wikipedia.org/wiki/Paragwaj">Paragwaj</ref> u l-<ref target="https://mt.wikipedia.org/wiki/Perù">Perù</ref> li bdew jiddominaw ix-xena wkoll. It-timijiet tal-CONMEBOL kellhom ħafna suċċessi fit-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>. Bl-erba' postijiet allokati għalihom fit-Tazza tad-Dinja minn 32 huma rnexxielhom jirbħu aktar min-nofs l-edizzjonijiet ta' din il-kompetizzjoni u għal ħafna snin, tnejn mill-ewwel ħamsa tal-<ref target="https://mt.wikipedia.org/wiki/Klassifika_mondjali_tal-FIFA">klassifika</ref> tal-<ref target="https://mt.wikipedia.org/wiki/FIFA">FIFA</ref> huma membri tal-CONMEBOL.</p>
Ħarsa ġenerali
<p>Din il-federazzjoni bdiet fid-<ref target="https://mt.wikipedia.org/wiki/9_ta'_Lulju">9 ta' Lulju</ref> <ref target="https://mt.wikipedia.org/wiki/1916">1916</ref>, grazzi għall-<ref target="https://mt.wikipedia.org/wiki/Urugwaj">Urugwajan</ref> <ref target="https://mt.wikipedia.org/wiki/Héctor_Rivadavia_Gómez">Héctor Rivadavia Gómez</ref> li kien qed iqajjem il-punt għall-bżonn ta' għaqda fil-futbol madwar il-kontinent. L-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> u ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> kienu l-fundaturi. Il-konfederazzjoni kienet fundata waqt li kien qed isir kampjonat tal-futbol Sud-Amerikan ġewwa <ref target="https://mt.wikipedia.org/wiki/Buenos_Aires">Buenos Aires</ref> bħala parti miċ-ċentinarju tal-Indipendenza tal-Arġentina. Dan il-kampjonat huwa magħruf bħala l-ewwel edizzjoni tal-<ref target="https://mt.wikipedia.org/wiki/Copa_América">Copa América</ref>.</p>
<p>Il-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> (1921), il-<ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref> (1925), il-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref> (1926), l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref> (1927), il-<ref target="https://mt.wikipedia.org/wiki/Tim_nazzjonali_tal-futbol_tal-Kolombja">Kolombja</ref> (1936) u l-<ref target="https://mt.wikipedia.org/wiki/Tim_nazzjonali_tal-futbol_tal-Veneżwela">Veneżwela</ref> (1952) daħlu membri. Illum, il-CONMEBOL tagħmel parti mill-<ref target="https://mt.wikipedia.org/wiki/FIFA">FIFA</ref> u tieħu ħsieb tal-attivitajiet kollha tal-futbol li jsiru f'dawn il-pajjiżi membri. Il-kwartieri ġenerali huma f'<ref target="https://mt.wikipedia.org/wiki/Luque">Luque</ref> fil-<ref target="https://mt.wikipedia.org/wiki/Paragwaj">Paragwaj</ref>. Il-president tal-Kumitat Eżekuttiv hu <ref target="https://mt.wikipedia.org/wiki/Nicolás_Leoz">Nicolás Leoz</ref>.</p>
<p>Minkejja li l-<ref target="https://mt.wikipedia.org/wiki/Tim_nazzjonali_tal-futbol_tal-Gujana">Gujana</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Surinam">Surinam</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Gujana_Franċiża">Gujana Franċiża</ref> huma fl-Amerika t'Isfel dawn ma jagħmlux parti tal-CONMEBOL - għal raġunijiet storiċi, kulturali u prinċipalment sportivi l-assoċjazzjonijiet nazzjonali tagħhom jagħmlu parti mill-<ref target="https://mt.wikipedia.org/wiki/CONCACAF">CONCACAF</ref>. Fost il-kompetizzjonijiet tal-CONMEBOL insibu il-<ref target="https://mt.wikipedia.org/wiki/Copa_Libertadores_de_América">Copa Libertadores de América</ref> (bħaċ-<ref target="https://mt.wikipedia.org/wiki/UEFA_Champions_League">Champions League tal-Ewropa</ref>) u l-<ref target="https://mt.wikipedia.org/wiki/Copa_Sudamericana">Copa Sudamericana</ref> (bħall-UEFA Cup tal-Ewropa) li t-tnejn huma għall-klabbs waqt li <ref target="https://mt.wikipedia.org/wiki/Copa_América">Copa América</ref> għat-timijiet nazzjonali tal-irġiel.</p>
Presidenti tal-CONMEBOL
<figure><caption>Kwartieri ġenerali tal-CONMEBOL f'Luque, fil-Paragwaj</caption></figure>
<list type="unordered"><item> <ref target="https://mt.wikipedia.org/wiki/Héctor_Rivadavia_Gómez">Héctor Rivadavia Gómez</ref> (1916–1936)</item>
<item> <ref target="https://mt.wikipedia.org/wiki/Luis_O._Salesi">Luis O. Salesi</ref> (1936–1939)</item>
<item> <ref target="https://mt.wikipedia.org/wiki/Luis_A._Valenzuela">Luis A. Valenzuela</ref> (1939–1955)</item>
<item> <ref target="https://mt.wikipedia.org/wiki/Carlos_Dittborn_Pinto">Carlos Dittborn Pinto</ref> (1955–1957)</item>
<item> <ref target="https://mt.wikipedia.org/wiki/José_Ramos_de_Freitas">José Ramos de Freitas</ref> (1957–1959)</item>
<item> <ref target="https://mt.wikipedia.org/wiki/Fermín_Sorhueta">Fermín Sorhueta</ref> (1959–1961)</item>
<item> <ref target="https://mt.wikipedia.org/wiki/Raúl_H._Colombo">Raúl H. Colombo</ref> (1961–1966)</item>
<item> <ref target="https://mt.wikipedia.org/wiki/Teófilo_Salinas_Fuller">Teófilo Salinas Fuller</ref> (1966–1986)</item>
<item> <ref target="https://mt.wikipedia.org/wiki/Nicolás_Leoz">Nicolás Leoz</ref> (1986– )</item></list>
Timijiet nazzjonali
<list type="unordered"><item><ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> (wieħed mill-fundaturi tal-CONMEBOL fl-1916)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref> (ingħaqdet mal-CONMEBOL fl-1926)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> (wieħed mill-fundaturi tal-CONMEBOL fl-1916)</item>
<item><ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> (wieħed mill-fundaturi tal-CONMEBOL fl-1916)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref> (ingħaqad mal-CONMEBOL fl-1927)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Kolombja">Kolombja</ref> (ingħaqdet mal-CONMEBOL fl-1936)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> (ingħaqad mal-CONMEBOL fl-1921)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref> (ingħaqad mal-CONMEBOL fl-1925)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> (wieħed mill-fundaturi tal-CONMEBOL fl-1916)</item>
<item><ref target="https://mt.wikipedia.org/wiki/Tim_nazzjonali_tal-futbol_tal-Veneżwela">Veneżwela</ref> (ingħaqdet mal-CONMEBOL fl-1952)</item></list>
Parteċipazzjoni fit-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>
<p>L-uniku pajjiż li għadu qatt ma kkwalifika f'din il-kompetizzjoni minn din il-federazzjoni hi l-<ref target="https://mt.wikipedia.org/wiki/Tim_nazzjonali_tal-futbol_tal-Veneżwela">Veneżwela</ref>. Dan il-pajjiż hu meqjus bħala l-inqas tim kompetittiv fl-assoċjazzjoni, minkejja li f'dawn l-aħħar snin kiber ħafna.</p>
Ħoloq esterni
<list type="unordered"><item><ref target="http://www.conmebol.com/">Sit uffiċjali</ref></item></list>
</text></body></html>