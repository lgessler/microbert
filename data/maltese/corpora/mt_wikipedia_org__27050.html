<html><body><text id="wikipedia_mt_wikipedia_org__27050.html" ns="0" revid="269234" sourceurl="https://mt.wikipedia.org/wiki/Park_Nazzjonali_ta%27_Komodo" title="Park Nazzjonali ta' Komodo" type="wikipedia">Park Nazzjonali ta' Komodo<figure><caption>Id-Dragun ta' Komodo (<hi rend="italic">Varanus komodoensis</hi>)</caption></figure>
<p>Il-<hi rend="bold">Park Nazzjonali ta' Komodo</hi> (bl-Indoneżjan: <hi rend="italic">Taman Nasional Komodo</hi>) huwa park nazzjonali fl-<ref target="https://mt.wikipedia.org/wiki/Indoneżja">Indoneżja</ref> li jinsab fil-Gżejjer Inferjuri ta' Sunda fir-reġjun tal-fruntiera bejn il-provinċji ta' Nusa Tenggara tal-Lvant u Nusa Tenggara tal-Punent. Il-park jinkludi t-tliet gżejjer il-kbar ta' <ref target="https://mt.wikipedia.org/wiki/Komodo">Komodo</ref>, <ref target="https://mt.wikipedia.org/wiki/Padar">Padar</ref> u <ref target="https://mt.wikipedia.org/wiki/Rinca">Rinca</ref>, u 26 gżira żgħira<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, b'erja totali ta' 1,733 km2 (603 km2 minnhom art). Il-park nazzjonali ġie stabbilit fl-1980 biex jiġi protett id-<ref target="https://mt.wikipedia.org/wiki/Dragun_ta'_Komodo">dragun ta' Komodo</ref>, l-ikbar <ref target="https://mt.wikipedia.org/wiki/Gremxula">gremxula</ref> fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Iktar 'il quddiem ġie ddedikat ukoll għall-protezzjoni ta' speċijiet oħra, fosthom speċijiet tal-baħar. Fl-1991, il-park nazzjonali tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Il-Park Nazzjonali ta' Komodo ntgħażel bħala wieħed mis-seba' għeġubijiet ġodda tan-natura fid-dinja.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-ilmijiet madwar il-gżira ta' Komodo fihom bijodiversità rikka tal-baħar. Il-Gżejjer ta' Komodo huma parti wkoll mit-Trijangolu tal-Qroll, li fih waħda mill-iżjed bijodiversitajiet rikki fid-dinja.</p>
Storja
<figure><caption>Veduta minn punt panoramiku fuq il-Gżira ta' Padar</caption></figure>
<p>Il-Park Nazzjonali ta' Komodo ġie stabbilit fl-1980 u fl-1991 tniżżel bħala Sit ta' Wirt Dinji u Riżerva tal-Bniedem u tal-Bijosfera tal-UNESCO. Il-park inizjalment ġie stabbilit biex jiġi kkonservat id-dragun uniku ta' Komodo (<hi rend="italic">Varanus komodoensis</hi>), li ġie skopert għall-ewwel darba mid-dinja xjentifika fl-1912 mil-Logutenent <ref target="https://mt.wikipedia.org/wiki/J._K._H._van_Steyn_van_Henbroek">J. K. H. van Steyn van Henbroek</ref>, l-Amministratur Ċivili f'Reo, fil-Gżira ta' <ref target="https://mt.wikipedia.org/wiki/Flores">Flores</ref>. Minn dak iż-żmien 'l hawn, l-għanijiet ta' konservazzjoni twessgħu biex tiġi protetta l-bijodiversità kollha tar-reġjun, kemm tal-art kif ukoll tal-baħar.</p>
<figure><caption>Tlugħ ix-xemx fuq il-Gżira ta' Komodo</caption></figure>
<p>Il-biċċa l-kbira tan-nies fil-park u madwaru huma <ref target="https://mt.wikipedia.org/wiki/Sajjied">sajjieda</ref> oriġinarjament minn Bima (Sumbawa), Manggarai, in-Nofsinhar ta' Flores, u n-Nofsinhar ta' Sulawesi. Dawk li huma min-Nofsinhar ta' Sulawesi jappartjenu fil-gruppi etniċi tas-Suku Bajau jew tal-Bugis. Is-Suku Bajau oriġinarjament kienu nomadiċi u kienu jiċċaqilqu minn post għall-ieħor fir-reġjun ta' Sulawesi, Nusa Tenggara u Maluku, biex jaqilgħu l-għajxien tagħhom. Id-dixxendenti tal-poplu oriġinali ta' Komodo, l-Ata Modo, għadhom jgħixu f'Komodo, iżda ma fadalx min ma tħallatx ma' gruppi etniċi oħra u l-<ref target="https://mt.wikipedia.org/wiki/Kultura">kultura</ref> u l-lingwa tagħhom bil-mod il-mod qed jiġu integrati mal-migranti reċenti.</p>
<figure><caption>Il-Gżira ta' Rinca</caption></figure>
<p>Ma tantx huwa magħruf wisq mill-istorja bikrija tal-abitanti tal-gżira ta' Komodo. Kien jaqgħu taħt is-Sultanat ta' Bima, għalkemm il-gżira tant kienet 'il bogħod minn Bima li x'aktarx li ma kienet affettwata xejn mis-Sultanat għajr xi talbiet okkażjonali ta' ġieħ.</p>
Ġeografija u klima
<p>Il-park fih sezzjoni tul il-kosta tal-Punent ta' Flores, it-tliet gżejjer il-kbar ta' Komodo, Padar u Rinca, 26 gżira żgħira u l-ilmijiet tal-madwar tal-Istretti ta' Sape. Il-gżejjer tal-park nazzjonali għandhom oriġini <ref target="https://mt.wikipedia.org/wiki/Vulkan_(diżambigwazzjoni)">vulkanika</ref>. L-art ġeneralment hija blat, u hija kkaratterizzata minn għoljiet ġejjin għat-tond<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref>, b'altitudnijiet sa 735 metru. Il-klima hija waħda mill-iktar nexfin tal-Indoneżja b'xita annwali ta' bejn 800 mm u 1,000 mm. It-temperaturi qalila ta' binhar fl-istaġun niexef minn Mejju sa Ottubru jlaħħqu l-40 °C.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Flora u fawna
<figure><caption>Tunikata ta' Komodo</caption></figure>
<p>Il-klima sħuna u niexfa tal-park, ikkaratterizzata minn veġetazzjoni tas-savana, tagħmlu ħabitat tajjeb għad-dragun endemiku ta' Komodo (<hi rend="italic">Varanus komodoensis</hi>). Il-popolazzjonijiet tad-draguni huma ristretti għall-gżejjer ta' Komodo (1,700)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, Rinca (1,300), Gili Motang (100), Gili Dasami (100), u Flores (xi 2,000), filwaqt li huma estinti f'Padar.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-foresti pluvjali jidhru biss fi ftit żoni 'l fuq minn 500 metru iżda jipprovdu l-ħabitat għal diversi speċijiet ta' flora endemika. Il-veġetazzjoni kostali tinkludi l-foresti tal-mangrovji, li ġeneralment jitfaċċaw fil-bajjiet imkennija tat-tliet gżejjer il-kbar.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Waħda mill-ispeċijiet <hi rend="italic">Chromodoris</hi> ta' nudibranki ta' Komodo</caption></figure>
<p>L-iskolli tal-<ref target="https://mt.wikipedia.org/wiki/Qroll">qroll</ref> bil-freneż u bl-irqajja' huma estensivi u żviluppati l-aħjar tul il-kosta tal-Grigal ta' Komodo. Il-park huwa rikk bil-ħlejqiet tal-baħar, inkluż il-klieb il-baħar baliena, il-qmura tal-oċean, il-manti ġganti, il-ħamiem komuni, iż-żwiemel il-baħar nani, il-gremxul tal-baħar falz, il-pixxiżrinġijiet buffi, in-nudibranki, il-qarnit taċ-ċrieki blu, l-isponoż tal-baħar, it-tunikati, u l-qroll.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Varjetajiet ta' ċetaċji jgħixu fl-ilmijiet tal-madwar, minn dniefel żgħar sa gabdoll u saħansitra balieni blu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-balieni ta' Omura, waħda mill-inqas speċijiet magħrufa ta' balenotteri, ġew ikkonfermati li ġieli jħufu fl-ilmijiet fi ħdan il-park.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Id-<ref target="https://mt.wikipedia.org/wiki/Dugongu">dugongi</ref> fil-periklu ta' estinzjoni għadhom jgħixu fiż-żoni madwar Komodo wkoll.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Il-fawna tal-art ma tantx għandha diversità kbira meta mqabbla mal-fawna tal-baħar. L-għadd ta' speċijiet ta' annimali fuq l-art fil-park mhuwiex daqshekk kbir, iżda ż-żona hija importanti mill-perspettiva tal-konservazzjoni peress li xi speċijiet huma endemiċi. Bosta annimali għandhom oriġini <ref target="https://mt.wikipedia.org/wiki/Asja">Asjatika</ref>, fosthom iċ-ċriev ta' <ref target="https://mt.wikipedia.org/wiki/Timor_tal-Lvant">Timor</ref>, iċ-ċingjali, il-bufli tal-ilma, il-makakki wikkiela tal-granċijiet u ż-żibetti. Bosta mir-rettili u mill-<ref target="https://mt.wikipedia.org/wiki/Għasfur">għasafar</ref> għandhom oriġini <ref target="https://mt.wikipedia.org/wiki/Awstralja">Awstraljana</ref>. Dawn jinkludu t-tjur tal-art saqajhom oranġjo, il-kakatuwi inferjuri tal-għalla lewn il-kubrit, u l-filemoni bl-elmu.</p>
<figure><caption>Buflu tal-ilma fil-Gżira ta' Rinca</caption></figure>
<p>L-iktar rettili famużi tal-Park Nazzjonali ta' Komodo huma d-draguni ta' Komodo (<hi rend="italic">Varanus komodoensis</hi>). Huma l-ikbar gremxula fid-dinja u fost l-ikbar rettili fid-dinja. Jistgħu jilħqu tul ta' tliet metri jew iktar u jistgħu jiżnu iktar minn 70 kilogramma.</p>
<p>Tnax-il speċi ta' sriep tal-art jinsabu fuq il-gżira minbarra l-ispeċijiet tal-baħar. Is-sriep jinkludu l-kobri jobżqu ta' <ref target="https://mt.wikipedia.org/wiki/Ġava">Ġava</ref> (<hi rend="italic">Naja sputatrix</hi>), il-viperi ta' Russell (<hi rend="italic">Daboia russelii</hi>), il-viperi tax-xofftejn bojod (<hi rend="italic">Trimeresurus albolabris</hi>), is-sriep tal-baħar tax-xofftejn blu (<hi rend="italic">Laticauda laticaudata</hi>), u l-pituni ta' Timor (<hi rend="italic">Python timoriensis</hi>). Fost il-gremxul hemm disa' speċijiet ta' xaħmet l-art (<hi rend="italic">Scinidae</hi>), wiżgħat (<hi rend="italic">Gekkonidae</hi>), gremxul bla saqajn (<hi rend="italic">Dibamidae</hi>), u l-varani bħad-draguni ta' Komodo (<hi rend="italic">Varanidae</hi>). Fost iż-żrinġijiet hemm iż-żrinġijiet Asjatiċi (<hi rend="italic">Kaloula baleata</hi>) u ż-żrinġijiet endemiċi ta' Komodo (<hi rend="italic">Oreophryne jeffersoniana</hi> u <hi rend="italic">Oreophryne darewskyi)</hi>. Iż-żrinġijiet tipikament jgħixu f'altitudnijiet ogħla fejn hemm iktar indewwa. Il-kukkudrill tal-ilma baħar (<hi rend="italic">Crocodylus porosus</hi>) xi darba kien jgħix fi ħdan il-park fiż-żoni kostali u fil-foresti tal-mangrovji iżda issa huwa estint miż-żona.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Dragun ta' Komodo jikkaċċja ċerva ta' Timor</caption></figure>
<p>Fost il-mammiferi li jgħixu fi ħdan il-park hemm iċ-ċriev ta' Timor (<hi rend="italic">Cervus timorensis</hi>), li huma l-priża ewlenija tad-draguni ta' Komodo, iż-<ref target="https://mt.wikipedia.org/wiki/Żiemel">żwiemel</ref> (l-ispeċijiet <hi rend="italic">Equus</hi>), il-bufli tal-ilma (<hi rend="italic">Bubalus bubalis</hi>), iċ-ċingjali (<hi rend="italic">Sus scrofa vittatus</hi>), il-makakki wikkiela tal-granċijiet (<hi rend="italic">Macaca fascicularis</hi>), iż-żibetti Asjatiċi tal-palm (<hi rend="italic">Paradoxurus hermaphroditus lehmanni</hi>), il-firien endemiċi ta' Rinca (<hi rend="italic">Rattus rintjanus</hi>), u l-friefet il-lejl tal-frott. Fost il-mammiferi domestiċi li jgħixu fi ħdan il-park hemm <ref target="https://mt.wikipedia.org/wiki/Mogħża">mogħoż</ref>, <ref target="https://mt.wikipedia.org/wiki/Qattus">qtates</ref> u <ref target="https://mt.wikipedia.org/wiki/Kelb">klieb</ref> li jgħixu fis-selvaġġ.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Makakk wikkiel il-granċijiet max-xatt ta' Rinca</caption></figure>
<p>Waħda mill-ispeċijiet prinċipali ta' għasafar hija t-tajra tal-art saqajha oranġjo (<hi rend="italic">Megapodius reinwardti</hi>). Fiż-żoni tas-savanna, ġew osservati 27 speċi. It-tudun żebrat (<hi rend="italic">Geopelia striata</hi>) u t-tudun tat-tikek (<hi rend="italic">Spilopelia chinensis</hi>) kienu l-iktar speċijiet komuni. Fil-ħabitats ħorfija tropikali mħallta, ġew osservati 28 speċi ta' għasafar, u l-iktar speċijiet komuni kienu l-filemoni bl-elmu (<hi rend="italic">Philemon buceroides</hi>), il-ħamiem imperjali aħdar (<hi rend="italic">Ducula aenea</hi>), u l-għasafar bin-nuċċali żaqqhom safra (<hi rend="italic">Zosterops chloris</hi>). Għasafar oħra jinkludu speċijiet b'kuluri jgħajtu bħas-sriedaq selvaġġi ħodor (<hi rend="italic">Gallus varius</hi>), il-pappagalli tal-munqar kbir (<hi rend="italic">Tanygnathus megalorynchos</hi>), u l-kakatuwi inferjuri tal-għalla lewn il-kubrit (<hi rend="italic">Cacatua sulphurea</hi>) li huma mhedda b'mod kritiku. Fil-park hemm żewġ speċijiet ta' <ref target="https://mt.wikipedia.org/wiki/Ajkla">ajkli</ref>, l-ajkli tal-baħar żaqqhom bajda (<hi rend="italic">Haliaeetus leucogaster</hi>) u l-isqra ajkli ta' Flores (<hi rend="italic">Nisaetus floris</hi>) li huma estremament rari li huma preżenti fuq Rinca u Flores iżda ġew irrapportati imma b'mod mhux ikkonfermat fuq Komodo.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Konservazzjoni
<figure><caption>Il-Bajja r-Roża tal-Gżira ta' Padar</caption></figure>
<p>Il-gżira ta' Padar u parti minn Rinca ġew stabbiliti bħala riżervi naturali fl-1938. Il-Gżira ta' Komodo ġiet iddikjarata bħala riżerva naturali fl-1965, u f'Jannar 1977 bħala riżerva ta' bijosfera fil-qafas tal-Programm tal-Bniedem u tal-Bijosfera tal-UNESCO. It-tliet gżejjer ġew iddikjarati bħala park nazzjonali fl-1980, u iktar 'il quddiem il-park nazzjonali ġie estiż biex jinkludi ż-żona tal-baħar tal-madwar u sezzjoni minn Flores fl-1984. Fl-1991, il-park nazzjonali ġie ddikjarat bħala Sit ta' Wirt Dinji tal-UNESCO.</p>
<p>Għal perjodu wara l-1995, l-awtorità tal-park nazzjonali ġiet appoġġata minn The Nature Conservancy (TNC), organizzazzjoni ambjentali <ref target="https://mt.wikipedia.org/wiki/Stati_Uniti">Amerikana</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Ġie mfassal pjan ta' ġestjoni bħala koawturi mat-TNC u dan ġie implimentat fis-sena 2000 biex tiġi indirizzata l-probema taż-żieda fl-isfruttament tar-riżorsi, kemm tal-baħar kif ukoll tal-art. Il-pjan ġie appoġġat mill-<ref target="https://mt.wikipedia.org/wiki/Bank_Dinji">Bank Dinji</ref> iżda ntlaqa' b'oġġezzjonijiet minn xi nies lokali u NGOs lokali li argumentaw li ma ġewx ikkonsultati mill-awturi tal-pjan u ma kinux se jikkondividu l-benefiċċji tiegħu. Il-biċċa l-kbira tal-pressjoni fuq ir-riżorsi tal-baħar toriġina mill-komunitajiet tas-sajd u mill-impriżi kummerċjali minn barra l-park. Madankollu, ir-regolamenti u r-restrizzjonijiet dwar l-użu tar-riżorsi jkollhom l-ikbar impatt fuq ir-residenti tal-park, li ma tantx għandhom wisq għażla biex jaqilgħu l-għajxien tagħhom għajr li jserrħu fuq dak li l-park għandu x'joffrilhom. Il-forniment ta' għajxien alternattiv huwa parti mill-istrateġija kumplessiva ta' ġestjoni, iżda l-komunitajiet fi ħdan il-park għadhom iridu jgawdu minn miżuri xierqa li jindirizzaw il-ħtiġijiet tagħhom.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<figure><caption>Eluf ta' friefet il-lejl joħorġu għall-ikel f'inżul ix-xemx</caption></figure>
<p>Kumpanija ta' negozju bi sħab mingħajr skop ta' qligħ, <hi rend="italic">PT Putri Naga Komodo</hi> (PT PNK), ġiet stabbilita biex topera faċilitajiet għat-turisti bit-tama li eventwalment il-park ikun jista' jsostni lilu nnifsu finanzjarjament. PT PNK ġiet iffinanzjata parzjalment mit-TNC u mill-Bank Dinji. Wara li operat għal ħames snin, fl-2010 il-permess ta' Putri Naga Komodo's (PNK) ġie kompromess. Imbagħad, waslu iktar sajjieda illegali ladarba l-infurzar naqas ferm wara t-tluq tat-TNC li kienet għenet fil-ġlieda kontra l-prattiki tas-sajd distruttivi. Fil-bidu tal-2012, l-operaturi tal-għadis u l-konservazzjonisti sabu ħafna siti deżolati tal-qroll, li jixbhu l-pajsaġġi griżi ta' fuq il-<ref target="https://mt.wikipedia.org/wiki/Qamar">qamar</ref>. Is-sajjieda illegali għadhom jeqirdu s-siti b'"bombi" b'proċess magħruf bħala s-sajd bil-bombi. Is-sajjieda jużaw taħlita ta' fertilizzant u pitrolju fi flieken tal-<ref target="https://mt.wikipedia.org/wiki/Birra">birra</ref> bħala splussivi, jew jużaw fliexken li jingħafsu biex jixħtu ċ-ċjanur fil-qroll biex jaħsdu u jaqbdu l-ħut. Fl-ewwel nofs tat-tieni deċennju tas-seklu 21, iktar minn 60 sajjied illegali ġew arrestati. Wieħed mis-suspettati sparawlu u nqatel wara li pprova jaħrab billi jwaddab bombi tas-sajd illegali lejn ir-rangers tal-park.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Sit ta' Wirt Dinji
<figure><caption>Dragun ta' Komodo waqt li qed jiekol karkassa ta' <ref target="https://mt.wikipedia.org/wiki/Annimal">annimal</ref></caption></figure>
<p>Il-Park Nazzjonali ta' Komodo ġie ddeżinjat bħala Sit ta' Wirt Dinji tal-UNESCO fl-1991.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: <hi rend="bold">il-kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali"; u <hi rend="bold">l-kriterju (x)</hi> "Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta' valur universali straordinarju mill-perspettiva tax-xjenza jew tal-konservazzjoni".<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
</text></body></html>