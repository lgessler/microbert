<html><body><text id="wikipedia_mt_wikipedia_org__25023.html" ns="0" revid="258797" sourceurl="https://mt.wikipedia.org/wiki/Pitagora" title="Pitagora" type="wikipedia">Pitagora
<p><hi rend="bold">Pitagora</hi> (bil-<ref target="https://mt.wikipedia.org/wiki/Grieg_antik">Grieg antik</ref> Πυθαγόρας, <hi rend="italic">Pythagóras</hi>) kien riformatur reliġjuż u <ref target="https://mt.wikipedia.org/wiki/Filosfu">filosfu</ref> presokratiku li twieled madwar il-580 QK. f'<ref target="https://mt.wikipedia.org/wiki/Samos">Samos</ref>, gżira fil-<ref target="https://mt.wikipedia.org/wiki/Baħar_Eġew">Baħar Eġew</ref> fil-Lbiċ tal-belt ta’ <ref target="https://mt.wikipedia.org/wiki/Ateni">Ateni</ref>; ġie stabbilit li miet madwar l-495 QK, fl-età ta’ 85 sena. Kien ukoll <ref target="https://mt.wikipedia.org/wiki/Matematiku">matematiku</ref> u <ref target="https://mt.wikipedia.org/wiki/Xjenzat">xjenzat</ref> skont it-tradizzjoni tardiva. L-isem ta' Pitagora (etimoloġikament, <hi rend="italic">Pyth-agoras</hi>: "dak li kien imħabbar minn <ref target="https://mt.wikipedia.org/wiki/Pizja">Pizja</ref>"), ġej mit-tħabbira tat-twelidu li għamlet lil missieru waqt vjaġġ lejn <ref target="https://mt.wikipedia.org/wiki/Delfi">Delfi</ref>.</p>
<p>Il-ħajja enigmatika ta' Pitagora tagħmilha diffiċli li nkunu ċerti dwar l-istorja ta' dan ir-riformatur reliġjuż, matematiku, filosfu u tawmaturgu. Qatt ma kiteb xejn, u l-wieħed u sebgħin vers tal-<hi rend="italic">Versi tad-Deheb</hi> attribwiti lilu huma apokrifi u juru l-iżvilupp immens tal-leġġenda minsuġa madwar ismu <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>.</p>
<p>Madankollu n-<ref target="https://mt.wikipedia.org/wiki/Neopitagoriżmu">Neopitagoriżmu</ref> mimli mistika tan-numri <ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li diġà kienet preżenti fil-ħsieb ta' Pitagora. <ref target="https://mt.wikipedia.org/wiki/Erodotu">Erodotu</ref> meta jsemmih, jgħid <hi rend="italic">wieħed mill-ikbar spirti tal-Greċja, l-għaref Pitagora</hi> <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Dejjem kellu prestiġju kbir; <ref target="https://mt.wikipedia.org/wiki/Georg_Wilhelm_Friedrich_Hegel">Hegel</ref> qal li kien <hi rend="italic">l-ewwel għaref universali</hi>. <ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Skont <ref target="https://mt.wikipedia.org/wiki/Eraklide_Pontiku">Eraklide Pontiku</ref>, Pitagora kien l-ewwel ħassieb Grieg li beda jsejjah lilu nnifsu "filosfu" <ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. <ref target="https://mt.wikipedia.org/wiki/Ċiċerun">Ċiċerun</ref> jirrakkonta l-ġrajja famuża dwar il-ħolqien tal-kelma φιλόσοφος (<hi rend="italic"> philosophos </hi>, "wieħed li jħobb l-għerf") minn Pitagora:</p>

Bijografija ta' Pitagora
<p>Hemm ħafna dokumenti dwar il-ħajja ta' Pitagora, peró dawn inkitbu aktar 800 sena wara mewtu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>·<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>·<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Bust ta' Pitagora fil-Pincio, <ref target="https://mt.wikipedia.org/wiki/Ruma">Ruma</ref></caption></figure>
Twelid
<p>Pitagora twieled <ref target="https://mt.wikipedia.org/wiki/Samos">Samos</ref> fil-569 QK jew fis-606 QK skont <ref target="https://mt.wikipedia.org/wiki/Eratostene">Eratostene</ref> u <ref target="https://mt.wikipedia.org/wiki/Dijoġene_Laerzju">Dijoġene Laerzju</ref>, fil-590 skont <ref target="https://mt.wikipedia.org/wiki/Ġambliku">Ġambliku</ref>, u fl-580 skont <ref target="https://mt.wikipedia.org/wiki/Porfirju">Porfirju</ref>. </p>
<p>Missieru, Mneżarku<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, ċiżillatur taċ-ċrieket u ommu, Parteni, li skont il-mita kienet l-isbaħ fost in-nisa ta' Samos, kienu t-tnejn imnisslin mill-eroj <ref target="https://mt.wikipedia.org/wiki/Anċeju">Anċeju</ref>, iben  <ref target="https://mt.wikipedia.org/wiki/Posejdone">Posejdone</ref>, li kien waqqaf il-belt ta' Samos. Dan Mneżarku ta' Samos ikkonsulta l-<ref target="https://mt.wikipedia.org/wiki/Pizja">Pizja</ref> ta' Delfi u kiseb din risposta li skontha:</p>
<p>Aktar tard Pitagora stqar li kien ir-reinkarnazzjoni  ta' <ref target="https://mt.wikipedia.org/wiki/Etalide">Etalide</ref> (iben <ref target="https://mt.wikipedia.org/wiki/Ermes">Ermes</ref>), ta' <ref target="https://mt.wikipedia.org/wiki/Ewforbu">Ewforbu</ref> (eroj tal-<ref target="https://mt.wikipedia.org/wiki/Gwerra_ta'_Troja">gwerra ta' Troja</ref>), ta' <ref target="https://mt.wikipedia.org/wiki/Ermotimu_ta'_Clazomenae">Ermotimu ta'  Clazomenae</ref> (xaman Apollinjan), u ta' Pirru (sajjied minn <ref target="https://mt.wikipedia.org/wiki/Delos">Delos</ref>), u li kien jiftakar dawn ir-reinkarnazzjonijiet ta' qabel<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>·<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>.</p>
Adolexxenza u maturitá
<p>Pitagora kien atleta<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>. Hemm tradizzjoni li tgħid li Pitagora ħa sehem fil-Logħob Olimpiku meta kellu 17-il sena. Dawn kienu is-57 olimpjadi (552 QK) jew it-48 olimpjadi (588 QK) skont Eratostene. Rebaħ il-kompetizzjonijiet tal-puġilat <ref target="https://mt.wikipedia.org/wiki/Il-Paġna_prinċipali#cite_note-14">[14]</ref> kollha. </p>
<p>Fis-sorsi m'hemmx qbil dwar in-numru ta' wlied li kellu mill-filosfa Teano: tnejn jew erbgħa. L-ismijiet li jidhru huma: Telawġe (li skont xi wħud issuċċeda l-missieru u kien jgħallem fl-Empedokle), Mneżarku, Myïa (li żżewġet 'il Milone ta' Crotone) u Arignotè<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>.</p>
Edukazzjoni
<figure><caption>Pitagora, detall ta' L-Iskola ta' Ateni ta' <ref target="https://mt.wikipedia.org/wiki/Raffaello_Sanzio">Raffaello</ref>, 1509.</caption></figure>
<p>L-ewwel inizjazzjonii: Meta kellu 18-il sena, fil-551 QK, telaq minn Samos biex imur Lesbos jistudja taħt l-għaref <ref target="https://mt.wikipedia.org/wiki/Fereċide_ta'_Siru">Fereċide ta' Siru</ref> (madwar l-585/499 QK)<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>·<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>, Dan kien l-ewwel wieħed li qal li "l-erwieħ tal-bnedmin huma eterni,"<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> u kien l-ewwel wieħed li għallem li l-bniedem għandu żewġt erwieħ, waħda ta' nisel dinji u l-oħra ta' nisel divin. Barra minn hekk kien saħħar li kien ibassar il-ġejjieni.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>. M'hemmx dubju li l-filosofiji tagħhom jixxibhu, imma mhuwiex ċert li ż-żewġ irġiel iltaqgħu. Però  t-teorija tar-ruħ immortali u individuali ta' Fereċide tat ċertu awtorità lit-teorija Pitagorizzjana tat-trasmigrazzjoni (bil-Grieg Antik παλιγγενεσία) tal-erwieħ.  </p>
<p>Imbagħad il-bijografi jgħidu li kellu kull tip ta' inizzjazzjoni li kienet possibbli dak iż-żmien ma' kull għaref u f'kull misteru. Iltaqa' mad-"dixxendenti tal-profeta u naturalista Moksos" u il-ġerofanti ta' <ref target="https://mt.wikipedia.org/wiki/Feniċja">Feniċja</ref>, il-ġerogrammati tal-Eġittu, il-Maġi tal-<ref target="https://mt.wikipedia.org/wiki/Kaldea">Kaldea</ref>, l-għorrief tal-muntanjs Ida, l-orfiċi ta' <ref target="https://mt.wikipedia.org/wiki/Traċi">Traċi</ref>, il-qassisin nisa ta' <ref target="https://mt.wikipedia.org/wiki/Delfi">Delfi</ref>.  </p>
<p>It-tieni inizjazoni, fis-Sirja jew Feniċja: Iltaqa' mad-dixxendenti tal-profeta u naturalista Moksos. Żar il-ġerofanti ta' <ref target="https://mt.wikipedia.org/wiki/Feniċja">Feniċja</ref>. Mar jitgħallem f'<ref target="https://mt.wikipedia.org/wiki/Tiru">Tiru</ref> f'<ref target="https://mt.wikipedia.org/wiki/Binlo">Binlo</ref> u f'postijiet oħra<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>. Reġa' mar Samos fejn segwa t-tagħlim ta' Hermodamas ta' Samos, studjuż tax-xogħlijiet ta' Omeru<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>·<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>.</p>
<p>It-tielet inizjazzoni: Minn <ref target="https://mt.wikipedia.org/wiki/Ekatew_ta'_Abdera">Ekatew ta' Abdera</ref> 'l hemm l-istoriċi jsostnu li Pitagora telaq għall-Eġittu lejn il-547 QK, u mar Memphis u Diospolis (<ref target="https://mt.wikipedia.org/wiki/Tebe">Tebe</ref>) għal xi snin.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref>·<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>. F'din il-belt kien jinsab is-santwarju ta' Zeus Ammon<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>. Ġie milqugħ mill-qassisin, taħt <ref target="https://mt.wikipedia.org/wiki/Amasi">Amasi</ref>, faragħun mill-568 sal-526 QK u magħruf minn <ref target="https://mt.wikipedia.org/wiki/Polikrate_ta'_Samos">Polikrate ta' Samos</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref>. Tgħallem il-lingwa f'Memphis f'ċentru tal-interpretazzjoni mwaqqaf minn Psammetiku I (<ref target="https://mt.wikipedia.org/wiki/Faragħun">Faragħun</ref> fl-663 QK). Studja l-ġometrija u l-astronomija tal-Eġizzjani. Ġie introdott għall-Misteri ta' Diospolis u għad-dutrina tar-reżurezzjoni ta' <ref target="https://mt.wikipedia.org/wiki/Osiris">Osiris</ref>. Skont Plutarku, il-qassisin waħħlulu fuq koxxtu id-disk bil-ġwienaħ ta' <ref target="https://mt.wikipedia.org/wiki/Atum">Atum</ref>-<ref target="https://mt.wikipedia.org/wiki/Ra">Ra</ref> bil-folja tad-deheb. Minn hemm ġie l-laqam ta' Pitagora "tal-koxxa tad-deheb".</p>
<p>Ir-raba' inizzjazzjoni: Ċerti tradizzjonijiet jgħidu li tkeċċa mill-Eġittu minn <ref target="https://mt.wikipedia.org/wiki/Kambiże_II">Kambiże II</ref>, re tal-Persja li kkonkwista l-Eġittu fil-525 QK, u mar il-Babilonja bħala lsir jew priġunier.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref>. Dan l-episjodju hemm ħafna inqas xhieda għalih, u d-dati jqajmu problema, fuq kollox għax Antifonu jsostni li Pitagora dam 22 sena l-Eġittu (mill-547 sal-525 QK) u 12-il sena l-Babilonja (mill-525 sal-513 QK)<ref target="https://mt.wikipedia.org/wiki/Il-Paġna_prinċipali#cite_note-28">[28]</ref>. Jista' jkun li ltaqa' ma' <ref target="https://mt.wikipedia.org/wiki/Zoroastru">Zoroastru</ref>. <ref target="https://mt.wikipedia.org/wiki/Plutarka">Plutarka</ref> fl-ispjegazzjoni tiegħu <hi rend="italic">Dwar il-ħolqien tad-dinja skont "Timeu" ta' Platun</hi> jsemmi wkoll l-għaref Zaratas tal-<ref target="https://mt.wikipedia.org/wiki/Assirja">Assirja</ref>, li ċerti awturi jaħsbu li hi deformazzjoni tal-isem Zoroastru.</p>
<p>Il-ħames inizjazzoni: Pitagora mar <ref target="https://mt.wikipedia.org/wiki/Kreta">Kreta</ref>, fl-għar tal-muntanja Ida, post eżoteriku li jgħidu li kien immexxi minn <ref target="https://mt.wikipedia.org/wiki/Epimenide">Epimenide</ref>.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref>·<ref target="https://mt.wikipedia.org/wiki/Il-Paġna_prinċipali#cite_note-30">[30]</ref>. Mar ukoll Traċja biex jiltaqa' mal-orfiċi.</p>
<p>Is-sitt inizjazzjoni: Iltaqa' ma' <ref target="https://mt.wikipedia.org/wiki/Temistoklea">Temistoklea</ref>, il-qassisa ta' Delfi.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref>·<ref target="https://mt.wikipedia.org/wiki/Il-Paġna_prinċipali#cite_note-32">[32]</ref>.</p>
Vjaġġi u mewt
<figure><caption>Magna Graecia fil-280 QK</caption></figure>
<p>Mar lura Samos għat-tieni darba. Beda jgħallem fl-anfiteatru miftuħ, l-Emiċiklu, mingħajr wisq suċċess. 
Imkeċċi minn <ref target="https://mt.wikipedia.org/wiki/Polikratu">Polikratu</ref>, <ref target="https://mt.wikipedia.org/wiki/Tiran">tiran</ref> ta' Samos mill-535 sal-522 QK, jew ħarab kif jgħid <ref target="https://mt.wikipedia.org/wiki/Aristossenu">Aristossenu</ref>, mit-"tiranija ta' Polikratu"<ref target="https://mt.wikipedia.org/wiki/Il-Paġna_prinċipali#cite_note-33">[33]</ref>, ħalla Samos lejn il-535 QK mal-għalliem xiħ tiegħu, il-qassis Hermodamas. Mar <ref target="https://mt.wikipedia.org/wiki/Magna_Graecia">Magna Graecia</ref> u żbarka <ref target="https://mt.wikipedia.org/wiki/Sibari">Sibari</ref>, belt għanja u lussuża fuq il-golf ta' Taranto.</p>
<p>Ipprefera li jmur joqgħod <ref target="https://mt.wikipedia.org/wiki/Crotone">Crotone</ref>, ukoll fuq il-golf ta' Taranto f'Calabria, għax kien hemm kult kbir ta' Apollo u skola tal-mediċina famuża. L-atleta famuż <ref target="https://mt.wikipedia.org/wiki/Milone_ta'_Crotone">Milone ta' Crotone</ref> li kien rebbieħ tal-logħob Olimpiku għal sitt darbiet<ref target="https://mt.wikipedia.org/wiki/Il-Paġna_prinċipali#cite_note-34">[34]</ref>, u qassis ta' Hera Lacinia, iżżewweġ lil bintu, Myïa. Bil-laqgħat li kien jagħmel għat-tfal, l-adolexxenti u n-nisa, li kollha kienu jiġu jisimgħuh kellu influwenza kbira f'Crotone. 
It-taħdidiet pubbliċi tiegħu  kienu jattiraw xi 600 ruħ. Kien favur sistema politika ta' tip oligarkiku, jiġifieri infatti, aristokratiku, riżervat għal <hi rend="italic">élite</hi>. Kien kontra d-demokrazija, kien jaħseb li "hi ħaġa bla sens li tagħti kas tal-opinjoni ta' numru kbir ta' nies." <ref target="https://mt.wikipedia.org/wiki/Il-Paġna_prinċipali#cite_note-35">[35]</ref>. It-300 dixxiplu tiegħu kienu jamministraw il-belt u l-Crotoniżi kienu jidentifikawh ma' Apollo <ref target="https://mt.wikipedia.org/wiki/Iperborea">Iperborean</ref>. <ref target="https://mt.wikipedia.org/wiki/Il-Paġna_prinċipali#cite_note-36">[36]</ref>. <ref target="https://mt.wikipedia.org/wiki/Porfirju">Porfirju</ref><ref target="https://mt.wikipedia.org/wiki/Il-Paġna_prinċipali#cite_note-37">[37]</ref> jiddeskrivi l-nfluwenza tiegħu fuq Crotone hekk:</p>
<p>Waqqaf skola f'Crotone fil-532 QK<ref target="https://mt.wikipedia.org/wiki/Il-Paġna_prinċipali#cite_note-38">[38]</ref>. Kienet komunità, kważi setta. fl-istess ħin filosofika, xjentifika, politika, reliġjuża, inizjatika. Waqqaf komunitajiet oħra fl-Italja u l-Greċja: Taranto, Metaponto, Sibari, Caulonia, Locri, u, f'Sqallija, Rhegium, Tauromenium, Catania, Siracusa. Ma jidhirx li ried iwaqqaf federazzjoni politika tal-bliet tal-golf ta' Taranto (Taranto, Metaponto, Sibari, Crotone, fit-takkuna tal-Italja). F'Crotone iltaqa' ma' <ref target="https://mt.wikipedia.org/wiki/Abaris_l-Iperborean">Abaris l-Iperborean</ref>, saħħar u "xaman" kbir.</p>
<p>Fil-510 QK, revoluzzjoni popolari f'Sibari, immexxija mill-oratur demokratiku, Télys, immassakrat għad ta' Pitagoranjani, u 500 aristokrat kienu rrefuġjati f'Crotone. Bir-rakkomandazzjoni ta' Pitagora bdiet gwerra bejn Sibari u Crotone. L-aristokrazija ta' Crotone, immexxija minn Milone ta' Crotone, li issa huma mmassakraw il-populazzjoni ta' Sibari u qerdu l-belt<ref target="https://mt.wikipedia.org/wiki/Il-Paġna_prinċipali#cite_note-39">[39]</ref>.</p>
<p>Kien inkwetat bil-progress tal-partit demokratiku u ħabbar lid-dixxipli tiegħu li kien ħa jkun hemm irvell.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref>, u stidinhom biex jitilqu — skont Aristossenu — u jmorru <ref target="https://mt.wikipedia.org/wiki/Metaponto">Metaponto</ref>, port tal-Lucania, ukoll fuq il-golf ta' Taranto. Hemm żgur sab komunità Pitagoranjana diġà mwaqqfa. Kien hemm xi dixxipli li saru famużi, fosthom it-tabib <ref target="https://mt.wikipedia.org/wiki/Alcmeone_ta'_Crotone">Alcmeone ta' Crotone</ref> u l-matematiku <ref target="https://mt.wikipedia.org/wiki/Ippażu_ta'_Metaponto">Ippażu ta' Metaponto</ref><ref target="https://mt.wikipedia.org/wiki/Il-Paġna_prinċipali#cite_note-41">[41]</ref>·<ref target="https://mt.wikipedia.org/wiki/Il-Paġna_prinċipali#cite_note-42">[42]</ref>. L-abitanti ta' Metaponto kienu jsejħu d-dar tiegħu "it-tempju ta' Demetra", u t-trejqa tiegħu "it-tempju tal-mużi".</p>
<p>Jista' jkun li fl-499 Qk mar Delos, ċentru kbir reliġuż, biex jidfen l-għalliem tiegħu <ref target="https://mt.wikipedia.org/wiki/Fereċide_ta'_Siro">Fereċide ta' Siro</ref> li miet b'marda tal-ġilda<ref target="https://mt.wikipedia.org/wiki/Il-Paġna_prinċipali#cite_note-43">[43]</ref>.</p>
<p>Pitagora miet f'Metaponto fl-497 QK. Ċiċerun jixhed hekk: “Mort miegħek f’Métaponto. Ma aċċettajtx li mmur għand l-ospiti tagħna qabel ma nara l-post fejn miet Pitagora u fejn kellu s-sede <ref target="https://mt.wikipedia.org/wiki/Il-Paġna_prinċipali#cite_note-44">[44]</ref>. "</p>
<p>Bejn l-440 u l-454 QK, madwar l-450 QK, qamet rewwixta kontra l-Pitagorjani, amalgamata minn xi storiċi mal-gwerra favur il-Pitagorjani tal-510 QK. Nobbli minn Crotone, <ref target="https://mt.wikipedia.org/wiki/Ċilone_ta'_Crotone">Ċilone ta' Crotone</ref>, il-gvernatur ta' Sibaris, organizza komplott. Ried jivvendika ruħu minn Pitagora li ma kienx qisu adattat biex isegwi t-tagħlim tal-iskola tiegħu. Qajjem il-popolazzjoni kontra l-pitagorjani li kienu jappoġġjaw gverb aristokratiku u konservattiv. Id-dar ta’ <ref target="https://mt.wikipedia.org/wiki/Milone_ta'_Crotone">Milone ta' Crotone</ref> fejn kienu miġburin 40 Pitagorjan ingħatat in-nar u tlieta biss irnexxielhom isalvaw ħajjin: <ref target="https://mt.wikipedia.org/wiki/Filolau_ta'_Crotone">Filolau ta' Crotone</ref>, Liside ta' Taranto u Arkippu ta' Taranto <ref target="https://mt.wikipedia.org/wiki/Il-Paġna_prinċipali#cite_note-45">[45]</ref> · <ref target="https://mt.wikipedia.org/wiki/Il-Paġna_prinċipali#cite_note-46">[46]</ref> · <ref target="https://mt.wikipedia.org/wiki/Il-Paġna_prinċipali#cite_note-47">[47]</ref>. Dawn il-persekuzzjonijiet wasslu għat-tixrid tal-membri tal-iskola Pitagorjana, li waqqfu ċentri f'postijiet oħra, l-aktar importanti f'Rhegium, Fliunte u Tebe ta' Lucania<ref target="https://mt.wikipedia.org/wiki/Il-Paġna_prinċipali#cite_note-48">[48]</ref>. It-tnaqqis fl-influwenza Pitagorjana fl-<ref target="https://mt.wikipedia.org/wiki/Italja">Italja</ref> kien beda. L-aħħar bastjun kien <ref target="https://mt.wikipedia.org/wiki/Taranto">Taranto</ref>, bis-saħħa ta' <ref target="https://mt.wikipedia.org/wiki/Arkita_ta’_Taranto">Arkita ta’ Taranto</ref>, strateġiku, filosfu, matematiku, inventur, imma wkoll ħabib u salvatur ta’ Platun fit-388 u fit-361 QK. Il-verżjonijiet l-oħra tal-mewt ta' Pitagora jidhru dubjużi: Dijoġene Laerzju u Porfirju jsostnu li Pitagora miet fin-nar tad-dar ta' Milone, Ermippu ta' Smirne jiddikjara li Pitagora qatluh is-Sirakużani, waqt li ħarab, quddiem għalqa fażola li huwa rrifjuta li jaqsamha minħabba tabù kontra l-fażola <ref target="https://mt.wikipedia.org/wiki/Il-Paġna_prinċipali#cite_note-49">[49]</ref>.</p>
<p>Il-leġġenda (l-aktar skont Porfirju u Ġambliku) tattribwixxi 'l Pitagora qawwiet tal-għaġeb: immansa ors, f'Olimpja 
ġiegħel ajkla tinżel mis-sema, kien jaf l-eżistenzi tiegħu ta' qabel; bassar ir-revuluzzjonita' Crotone, bassar l-ammont ta' ħut li kienu ħa jaqbdu xi sajjieda, kien ifejjaq bis-seħer u l-mużika, kien jisma' l-armonija tal-isferi ċelesti, kien jikkmanda s-silġ u l-irjieħat, eċċ. Naturalment kien espert fl-aritmoloġija (arti okkulta tan-numri). aritmosofija (għarfien esoteriku tan-numri), aritmomanzija (tbassir permezz tan-numri): "Bis-saħħa tan-numri kellu metodu ta' tbassir ammirabbli, u kien iqim l-allat skont in-numri għax għalihom in-antura tan-numri hi ċara"<ref target="https://mt.wikipedia.org/wiki/Il-Paġna_prinċipali#cite_note-50">[50]</ref>. Fl-epoka Ellenistika l-aġġettiv "Pitagorjan"  (πυθαγόρειος) sar iffisser "okkultist, esoterist, saħħar"<ref target="https://mt.wikipedia.org/wiki/Il-Paġna_prinċipali#cite_note-51">[51]</ref>. Anki is-sobriju <ref target="https://mt.wikipedia.org/wiki/Aristotlu">Aristotlu</ref> stqar:" Pitagora qabel kollox ħadem ħafna fix-xjenxi matematiċi u madwar in-numri, imma aktar tard ġaralu li ma kienx jaf kif jirrinunnzja il-prattika mirakuluża ta' <ref target="https://mt.wikipedia.org/wiki/Fereċide_ta'_Siro">Fereċide ta' Siro</ref>"<ref target="https://mt.wikipedia.org/wiki/Il-Paġna_prinċipali#cite_note-52">[52]</ref>.</p>
Il-komunità Pitagorjana
<p>L-iskola Pitagorjana ta' Crotone maż-żmien saret każin aristokratiċi (bil-Grieg antik ἑταιρεία, konftraternità)<ref target="https://mt.wikipedia.org/wiki/Il-Paġna_prinċipali#cite_note-53">[53]</ref>. Kienet konfraternià filosofika, reliġjuża u xjentifika, qrib l-<ref target="https://mt.wikipedia.org/wiki/Orfiżmu">orfiżmu</ref>. </p>
<p>Il-komunità kellha erba' gradi inizjatiċi u ġerarkiċi<ref target="https://mt.wikipedia.org/wiki/Il-Paġna_prinċipali#cite_note-54">[54]</ref>, bħal ħafna organizazzjonijiet inizjatiċi. In-nisa u t-tfal kienu jistgħu jidħlu.</p>
L-ewwel grad: il-postulanti
<p>Pitagora kien jeżamina f'dawk li jippreżentaw ruħhom bħala kanditati il-fatizzi ta' wiċċhom (fiżjonomija) u l-ġesti tagħhom (ċineżika)<ref target="https://mt.wikipedia.org/wiki/Il-Paġna_prinċipali#cite_note-55">[55]</ref>, kif ukoll ir-relazzjoni mal-ġenituri tagħhom, id-daħqa, ix-xewqat tagħom, fejn jiffrekwentaw. Kien imbagħad jiddeċiedi jidħlux jew le.<ref target="https://mt.wikipedia.org/wiki/Il-Paġna_prinċipali#cite_note-56">[56]</ref>.</p>
It-tieni grad: in-neofiti
<p>Il-perjodu ta' prova kien idum tliet snin. Matulu Pitagora kien jeżamina l-perseveranza  u x-xewqat tan-neofiti u wara kien jaċċetthom jew jirrifjuthom. Meta jiġu aċċettati kienu jieħdu l-vot tas-silenzju.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref>:</p>

It-tielet grad: l-akumastiċi
<p>L-akumastiċi - (Grieg antik, άκουσματικοί: "semmiegħa"). Kienu jirċievu t-tagħlim għal ħames snin, mogħti f'għamla ta' preċetti orali (Grieg antik, κούσματα), li riedu jitgħallmu bl-amment; pereżempju: <hi rend="italic">M'għandikx ikollok xi opinjonijiet jew xi kliem bla ħsieb fuq l-allat</hi>." Dawn il-ħames snin kienu jgħadduhom fis-skiet. Is-semmiegħa kienu joqgħodu quddiem il-purtiera li warajha kien jinħeba Pitagora. Kienu jaqsmu l-ġid tagħhom bejniethom.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref>.</p>
<p>Il-postulanti, in-neofiti u s-semmiegħa kienu jiffurmaw il-grad tal- "eksoteriċi" (έξωτερικοί) jew novizzi.</p>
Ir-raba' u l-aħħar grad: Il-matematiċi
<p>Ir-raba' grad kien tal-matematiċi (Grieg antik: μαθηματικοί, "għorrief") jew "esoteriċi" jew sindoniti (libsin l-għażel). "Kienu jilħqu esoteriċi (Grieg antik: έσωτερικοί)"<ref target="https://mt.wikipedia.org/wiki/Il-Paġna_prinċipali#cite_note-59">[59]</ref>, fis-sens li kellhom aċċess għall-għarfien interjuri, moħbi. Kienu jistgħu jidħlu jaraw lil Pitagora wara l-purtira. Hu stess kien jgħallimhom taħt forma ta' "simboli" (Grieg antik: σύμβολα), fis-sens ta' formoli kodifikati, kienu li kienu ppruvati, pereżempju: "La tmissx serduq abjad." Skont Fotju<ref target="https://mt.wikipedia.org/wiki/Il-Paġna_prinċipali#cite_note-60">[60]</ref> l-"esoteriċi" kienu maqsumin f'"venerabbli" (Grieg antik: σεβαστικοί, <hi rend="italic">sebastikoi</hi>), "politiċi" (Grieg antik: πολιτικοί}}, <hi rend="italic">politikoi</hi>) u "komtemplattivi". Il-venerabbli jew devoti kienu jinteressaw ruħhom fir-reliġjon, il-politiċi fil-liġi, il-ħajja umana, kemm fil-komunità tal Pitagorjani kif ukoll fil-belt u l-kontemplattivi kienu jistudjaw l-aritmetika, il-mużika, il-ġometrija u l-astronomija, l-erba' xjenzi skont <ref target="https://mt.wikipedia.org/wiki/Archytas_de_Tarente">Archytas</ref>, li kienu wkoll jiffurmaw il-<ref target="https://mt.wikipedia.org/wiki/Quadrivium">quadrivium</ref> tal-Medjuevu. Irridu nżidu wkoll il-fiżiċi u n-naturalisti (φυσικοί), li kienu jikkonċentraw fuq ix-xjenzi konkreti: ġografija, meteorolġija, mediċina,mekkanika... imma wkoll grammatika, poeżija.... Hu aktar probabbli li l-"akużmstiċi" kienu "politiċi, amministraturi jew leġiżlaturi" u l-matematiċi" kienu "devoti" jew" kontemplattivi"<ref target="https://mt.wikipedia.org/wiki/Il-Paġna_prinċipali#cite_note-61">[61]</ref>.</p>
<p>Kien hemm bosta regoli, biex ma ngħidux tabujiet, għal dwak li kienu jadottaw "il-ħajja Pitagorjana" (βίος πυθαγορικός)<ref target="https://mt.wikipedia.org/wiki/Il-Paġna_prinċipali#cite_note-62">[62]</ref>.</p>
<list type="unordered"><item>regoli djetetiċi, minn veġeterjaniżmu pur sa veġeterjaniżmu selettif<ref target="https://mt.wikipedia.org/wiki/Il-Paġna_prinċipali#cite_note-63">[63]</ref>: projbizzjoni li jieklu it-trill (ħut), il-qalb, il-moħħ u il-mudullun tal-annimali, il-ful, il-bajd ... fil-qosor kollox li jissimbolizza l-ħajja.  L-ikel tal-laħam tal-annimali sagrifikati jidher li kien awtorizzat minn ċerti Pitagorjani, bla dubju bħala konċessjoni għar-reliġjon uffiċjali.</item>
<item>riti reliġjużi: sagrifiċċji bla demm u bla nar, qimu l-allat, evitar tal il-biċċiera u l-kaċċaturi, kult  lill-allat, dqiq, għasel, ftott, fjuri u prodotti oħra tl-art<ref target="https://mt.wikipedia.org/wiki/Il-Paġna_prinċipali#cite_note-64">[64]</ref>, purifikazzjonijiet, ħasil u traxxix u dlik purifikanti...</item>
<item>eżerċizzi spiritwali: rispett tagħhom infushom, eżami tal-kuxjenza kull filgħaxija<ref target="https://mt.wikipedia.org/wiki/Il-Paġna_prinċipali#cite_note-65">[65]</ref>, kontinenza sesswali, taħriġ tal-memorja, kant akkumpanjat mill-lira, qari flimkien ta' kotba edifikanti…</item>
<item>eżerċizzi fiżiċi<ref target="https://mt.wikipedia.org/wiki/Il-Paġna_prinċipali#cite_note-66">[66]</ref>·<ref target="https://mt.wikipedia.org/wiki/Il-Paġna_prinċipali#cite_note-67">[67]</ref>: ġinnastika, atletiċiżmu, passeġġatti fi tnejn jew tlieta, żfin…</item>
<item>oġġettti sagri: "ilbies abjad" tal-għażel (mhux tas-suf għax dak mill-annimali), signali biex jintgħarfu (il-pentagramma), simboli (it-tetraktys)…</item></list>
</text></body></html>