<html><body><text id="wikipedia_mt_wikipedia_org__2923.html" ns="0" revid="272223" sourceurl="https://mt.wikipedia.org/wiki/Wolfgang_Amadeus_Mozart" title="Wolfgang Amadeus Mozart" type="wikipedia">Wolfgang Amadeus Mozart
<p><hi rend="bold">Wolfgang Amadeus Mozart</hi> (<hi rend="bold">Johannes Chrysostomus Wolfgangus Theophilus Mozart</hi>) <ref target="https://mt.wikipedia.org/wiki/Kompożitur">kompożitur</ref> famuż tal-<ref target="https://mt.wikipedia.org/wiki/Mużika_Klassika">Mużika Klassika</ref>. Il-fama ta' Mozart hija tant kbira li ismu jippersonifika l-mużika klassika tal-punent. Hu meqjus bħala wieħed mill-akbar ġenji mużikali u sa llum għadu ħaj fi qlub il-mużiċisti ta' kull stil u talent. Għalkemm miet ta' eta żgħira, f'ħajtu kkompona madwar 600 xogħol, fosthom il-melodija famuża <ref target="https://mt.wikipedia.org/wiki/Eine_kleine_Nachtmusik">Eine kleine Nachtmusik</ref>, u l-<ref target="https://mt.wikipedia.org/wiki/Marċ_Tork">Marċ Tork</ref> flimkien ma' 41 <ref target="https://mt.wikipedia.org/wiki/Sinfonija">sinfonija</ref> u kollezzjoni kbira ta' mużika għall-<ref target="https://mt.wikipedia.org/wiki/Pjanu">pjanu</ref> u mużika vokali.</p>
Ħajja
<p>Imwieled f’<ref target="https://mt.wikipedia.org/wiki/Salzburg">Salzburg</ref>, l-<ref target="https://mt.wikipedia.org/wiki/Awstrija">Awstrija</ref> nhar is-<ref target="https://mt.wikipedia.org/wiki/27_ta’_Jannar">27 ta’ Jannar</ref> <ref target="https://mt.wikipedia.org/wiki/1756">1756</ref>, Amadeus trabba f’ambjent mużikali mill-aqwa. Ta’ erba’ snin beda jitgħallem il-mużika għand missieru, kompożitur u <ref target="https://mt.wikipedia.org/wiki/Vjolinista">vjolinista</ref> tal-Isqof ta’ Salzburg li kien ukoll il-Prinċep tal-belt. Barra li beda jdoqq xi strumenti tal-korda ta’ età tenera kien diġà beda jikkomponi xi bċejjeċ. Ta’ sitt snin flimkien ma’ oħtu Marianne, kien jagħti l-kunċerti f'<ref target="https://mt.wikipedia.org/wiki/Munich">Munich</ref> u <ref target="https://mt.wikipedia.org/wiki/Vjenna">Vjenna</ref>. Ta' disa' snin kien diġà żar Londra, Pariġi u bliet oħra fejn wera l-kapaċità mużikali mill-aqwa li kellu. Fl-1768, Vjenna, kiteb l-ewwel opra tiegħu <hi rend="italic">La Finta Semplice</hi> fuq talba tal-Imperatur Awstrijak. Imma l-opra ttellgħet s-sena ta’ wara f’belt twelidu, Salzburg. Ta’ tlettax -il sena Mozart sar Direttur tal-Kunċerti fil-Qorti tal-Isqof ta’ Salzburg. Aktar tard beda jikkomponi ammont kbir ta’ xogħlijiet u żar <ref target="https://mt.wikipedia.org/wiki/Milan">Milan</ref>, <ref target="https://mt.wikipedia.org/wiki/Ruma">Ruma</ref> u bliet oħra Taljani.</p>
<p>Mozart ma jistagħx jitqies bħala xi nnovatur jew riformatur fil-qasam mużikali. Il-vjaġġi li għamel qarrbuh lejn l-istili mużikali differenti ta’ żmienu. Billi ħallat dawn l-istili rnexxielu joħloq stil għalih, mużika mmarkata b’melodija mill-aqwa u li tirrifletti varjetà ta’ emozzjonijiet.</p>
<p>Fl-1772, miet l-Arċisqof ta’ Salzburg u s-suċċessur tiegħu ftit kien jimpurtah mill-mużika ta’ Mozart, għalhekk wara ħafna tilwim u polemiċi, Mozart ħalla Salzburg u mar Vjenna. Għalkemm beda jirċievi diversi kummissjonijiet, Mozart ma rnexxilux jistabbilixxi ruħu mill-ewwel ġo Vjenna. Hemm iltaqa’ mal-kompożitur anzjan Haydn u t-tnejn saru ħbieb mill-aqwa, tant li Mozart iddedikalu sett ta’ sitt kwartetti tal-korda. Fl-1782 iżżewweġ lil Costance Weber. Biex jaqla’ x’jiekol taha għat-tagħlim tal-mużika, beda jagħti kunċerti ħfief u jikkomponi danzi melodjużi.</p>
<p>Fl-1786 hu kkompona <hi rend="italic">Le Nozze di Figaro</hi> waqt li s-sena ta’ wara kiteb kapolavur ieħor - <hi rend="italic">Don Giovanni</hi>. Fl-1788, l-Imperatur Joseph II impjegah bħala mużiċista fil-palazz tiegħu b’salarju ta’ 80 lira fis-sena. Għalkemm dan kien salarju fenominali għal dak iż-żmien xorta baqa’ mċappas bid-djun li kien għamel.</p>
<p>Matul dik is-sena stess f’sitt ġimgħat ikkompona l-aħħar tliet sinfoniji, is-<hi rend="italic">Sinfonia fid-Do maġġuri</hi> magħrufa bħala <hi rend="italic">Jupiter</hi>, is-<hi rend="italic">Sinfonia fil-Mi bemoll maġġuri</hi> u s-<hi rend="italic">Sinfonia fis-Sol minuri</hi>. Fl-1790 kiteb ukoll l-opra <hi rend="italic">Cosi Fan Tutte</hi>. Mozart ikkompona ‘l fuq minn 600 biċċa xogħol, dawn ġew irranġati f’ordni kronoloġiku fis-seklu dsatax mill-Awstrijak Ludwig von Kohchel.</p>
<p>Ix-xogħlijiet strumentali tiegħu wasslu l-mużika klassika fil-grad ta’ perfezzjoni. Bħala pjanist ċelebri kkompona diversi xogħlijiet biex hu stess setà jesegwihom f’diversi kunċerti. Kien l-ewwel surmast tal-hekk imsejħa kunċerti tal-pjanu tant li kiteb madwar 25 minnhom. Kiteb ukoll diversi <ref target="https://mt.wikipedia.org/wiki/Sonata">sonati</ref> u xogħlijiet għall-kwartetti tal-korda. Fost l-40 sinfonija li kiteb, l-aktar popolari huma dawk li kiteb fl-aħħar għaxar snin ta’ ħajtu.</p>
L-Aħħar Snin
<p>Fl-aħħar sena ta’ ħajtu kkompona l-famuża opra 'il-Flawt Maġiku' u l-<hi rend="italic">Messa de Requiem</hi>, xogħol korali li fiha tista’ tgħid antiċipa l-mewt tiegħu stess, minħabba li lanqas laħaq spiccaha u komplieha wara mewtu l-alliev tiegħu Sussmayr. Mozart kien l-aqwa kompożitur operistiku ta’ żmienu. Kemm l-opri komiċi u anke dawk klassiċi huma mmarkati b’intensità drammatika mill-aqwa. Mifni bil-mard u bit-tbatija tax-xogħol, Wolfgang Amadeus Mozart miet nhar il-<ref target="https://mt.wikipedia.org/wiki/5_ta'_Diċembru">5 ta' Diċembru</ref> <ref target="https://mt.wikipedia.org/wiki/1791">1791</ref>, fl-età żgħira ta’ 35 sena. Bħalma għex ta’ fqir, hekk wara mewtu difnuh f’qabar komuni, qalb it-tallaba. Imma mhux l-istess ġralha l-mużika tiegħu, li baqgħet tiġi apprezzata dejjem iżjed mal-mixja taż-żmien u li għamlet lil Mozart fost l-aqwa kompożituri li qatt dehru taħt il-kappa tax-xemx.</p>

Lista ta’ Xogħlijiet Prinċipali ta’ Mozart
Opri liriċi
<list type="unordered"><item><hi rend="italic">Die Schuldigkeit des ersten Gebotes</hi> K 35 (l-ewwel parti biss)</item>
<item><hi rend="italic">Apollo et Hyacinthus</hi> K 38 - (13 ta’ Mejju 1767, Università ta’ Salisburg)</item>
<item><hi rend="italic">Bastien und Bastienne</hi> K 50 - (2 ta’ Ottubru 1890, Architektenhaus, Berlin)</item>
<item><hi rend="italic">La finta semplice</hi> K 51 - (1 ta’ Mejju 1769, Qorti tal-Arċisqof, Salisburg)</item>
<item><hi rend="italic">Mitridate, re di Ponto</hi> K 87 (K.74a) - (26 ta’ Diċembru 1770, Teatro Regio Ducale, Milan)</item>
<item><hi rend="italic">Ascanio in Alba</hi> K 111- (17 ta’ Ottubru 1771, Teatro Regio Ducale, Milan)</item>
<item><hi rend="italic">Il sogno di Scipione</hi> K 126 - (1 ta’ Mejju 1772, Residenza Arċiveskovili, Salisburg)</item>
<item><hi rend="italic">Lucio Silla (opera) Lucio Silla</hi> K 135 - (26 ta’ Diċembru 1772, Teatro Regio Ducale, Milan)</item>
<item><hi rend="italic">La finta giardiniera</hi> K 196 - (13 ta’ Jannar 1775, Redoutensaal, Monaco)</item>
<item><hi rend="italic">Il re pastore</hi> K 208 - (23 ta’ April 1775, Residenza Arċiveskovili, Salisburgo)</item>
<item><hi rend="italic">Zaide</hi> K 344 (opra mhux kompluta) – (27 ta’ Jannar 1866, Frankfurt)</item>
<item><hi rend="italic">Thamos König in Ägypten</hi> K 345 (kori e intermezzi mużikali)</item>
<item><hi rend="italic">Idomeneo (opra)|Idomeneo, ossia Ilia ed Idamante,</hi> K366 - (29 ta’ Jannar 1781, Court Theatre, Monaco)</item>
<item><hi rend="italic">Die Entführung aus dem Serail</hi> K384 - (16 ta’ Lülju 1782, Burgtheater, Vjenna)</item>
<item><hi rend="italic">L'oca del Cairo</hi> K 422 (opra mhux kompluta) (1784, ta’ April 1860, Frankfurt)</item>
<item><hi rend="italic">Lo sposo deluso, ossia La rivalità di tre donne għall-un solo amante</hi> K 430 (opra mhux kompluta) (1784)</item>
<item><hi rend="italic">Der Schauspieldirektor</hi> K 486 (trad: L'impresarju Teatrali) (7 ta’ Frar 1786, Palazz Schönbrunn, Vjenna)</item>
<item><hi rend="italic">Le nozze di Figaro</hi> K 492 - (1 ta’ Mejju 1786, Burgtheater, Vjenna)</item>
<item><hi rend="italic">Don Giovanni</hi> K 527 - (29 ta’ Ottubru 1787, Teatru Nazzjonali ta’ Praga)</item>
<item><hi rend="italic"> Così fan tutte</hi> K 588 - (26 ta’ Jannar 1790, Burgtheater, Vjenna)</item>
<item><hi rend="italic">Die Zauberflöte</hi> K 620 (trad. Il-flawt maġiku) (30 ta’ Settembru 1791, Teatru dei Wieden, Vjenna)</item>
<item><hi rend="italic">La clemenza di Tito</hi> K 621 - (6 ta’ Settembru 1791, Teatru Nazzjonali ta’ Praga)</item></list>

Opri sagri
<list type="unordered"><item><hi rend="italic">Litaniae de venerabili altaris Sacramento</hi> K 125</item>
<item><hi rend="italic">Exultate Jubilate</hi> K 165 (158a) fil-Fa maġġuri</item>
<item><hi rend="italic">Spatzen-Messe</hi> Missa brevis K 220</item>
<item><hi rend="italic">Credo-Messe</hi> K 257</item>
<item><hi rend="italic">Spaur-Messe</hi> K 258</item>
<item><hi rend="italic">Krönungsmesse</hi> K 317</item>
<item><hi rend="italic">Missas solemnis</hi> K 337</item>
<item><hi rend="italic">Vesperae solemnes de confessore</hi> K 339</item>
<item><hi rend="italic">Quddiesa fid-Do minuri</hi> K 427</item>
<item><hi rend="italic">Ave verum Corpus</hi> K 618</item>
<item><hi rend="italic">Quddiesa tar-Requiem</hi> K 626</item></list>

Sinfoniji
<list type="unordered"><item>Sinfonija n. 25 fis-Sol minuri K 183</item>
<item>Sinfonija n. 28 fid-Do maġġuri K 200</item>
<item>Sinfonija n. 29 fil-La maġġuri "A mezza orchestra"</item>
<item>Sinfonija n. 31 fir-Re maġġuri K 297 "Pariser"</item>
<item>Sinfonija n. 32 fis-Sol maġġuri K 318</item>
<item>Sinfonija n. 33 fis-Si bemoll maġġuri K 319</item>
<item>Sinfonija n. 34 fid-Do maġġuri K 334</item>
<item>Sinfonija n. 35 fir-Re maġġuri K 385 "Haffner"</item>
<item>Sinfonija n. 36 fid-Do maġġuri K 425 "Linzer"</item>
<item>Sinfonija n. 38 fir-Re maġġuri K 504 "Praga"</item>
<item>Sinfonija n. 39 fil-Mi bemoll maġġuri K 543</item>
<item>Sinfonija n. 40 fis-Sol minuri K 550</item>
<item>Sinfonija n. 41 fid-Do maġġuri K 551 "Jupiter"</item>
<item>Sinfonija concertante għall-vjolin, vjola u orkestra fil-Mi bemoll maġġuri K 364</item>
<item>Sinfonija konċertanti għall-oboe, klarinett, kornu u fagott fil-Mi bemoll maġġuri K297b</item></list>
Kunċerti
<list type="unordered"><item>Kunċert għall-pjanuforti n. 19 - K 459 "Incoronazione"</item>
<item>Kunċert għall-pjanuforti n. 20 - K 466</item>
<item>Kunċert għall-pjanuforti n. 21 - K 467</item>
<item>Kunċert għall-pjanuforti n. 22 - K 482</item>
<item>Kunċert għall-pjanuforti n. 23 - K 488</item>
<item>Kunċert għall-pjanuforti n. 24 - K 491</item>
<item>Kunċert għall-pjanuforti n. 25 - K 503</item>
<item>Kunċert għall-pjanuforti n. 26 - K 537 "Kronungskonzert"</item>
<item>Kunċert għall-pjanuforti n. 27 - K 595</item>
<item>Kunċert għall-flawt u arpa - K 299</item>
<item>Kunċert għall-kornu n. 3 - K 447</item>
<item>Kunċert għall-klarinett - K 622</item>
<item>Kunċert għall-vjolin n.1 - K 207</item>
<item>Kunċert għall-vjolin n.1 - K 216</item>
<item>Kunċert għall-vjolin n.1 - K 218</item>
<item>K Kunċert għall-vjolin n.1 - K 219</item>
<item>K Kunċert għall-fagott u orkestra - K 191</item>
<item>K Kunċert għall-kornu n. 1 - K 412</item></list>
Sonati
<list type="unordered"><item>Sonata għall-pjanuforti n. 1 fid-Do maġġuri K 279</item>
<item>Sonata għall-pjanuforti n. 2 fil-Fa maġġuri K 280</item>
<item>Sonata għall-pjanuforti n. 3 fis-Si bemoll maġġuri K 281</item>
<item>Sonata għall-pjanuforti n. 4 fil-Mi bemoll maġġuri K 282</item>
<item>Sonata għall-pjanuforti n. 5 fis-Sol maġġuri K 283</item>
<item>Sonata għall-pjanuforti n. 6 fir-Re maġġuri K 284</item>
<item>Sonata għall-pjanuforti n. 7 fid-Do maġġuri K 309</item>
<item>Sonata għall-pjanuforti n. 8 fil-La minuri K 310</item>
<item>Sonata għall-pjanuforti n. 9 fir-Re maġġuri K 311</item>
<item>Sonata għall-pjanuforti n. 10 fid-Do maġġuri K 330</item>
<item>Sonata għall-pjanuforti n. 11 fil-La maġġuri K 331</item>
<item>Sonata għall-pjanuforti n. 12 fil-Fa maġġuri K 332</item>
<item>Sonata għall-pjanuforti n. 13 fis-Si bemoll maġġuri K 333</item>
<item>Sonata għall-pjanuforti n. 14 fid-Do minuri K 457</item>
<item>Sonata għall-pjanuforti n. 16 fid-Do maġġuri K 545</item>
<item>Sonata għall-pjanuforti n. 17 fis-Si bemoll maġġuri K 570</item>
<item>Sonata għall-pjanuforti n. 18 fir-Re maġġuri K 576</item></list>
Kwartetti u Kwintetti
<list type="unordered"><item>Kwartett K 370 għall-oboe, vjolin, vjola u vjolinċell</item>
<item>Kwartett K 387</item>
<item>Kwartett K 458 "Il-Kaċċa"</item>
<item>Kwartett K 465 "Kwartett tad-dissonanzi"</item>
<item>Kwintett għall-klarinett u kordi fil-La maġġuri K 581</item>
<item>Kwintett għall-pjanuforti u strumenti tan-nifs fil-Mi bemoll K 452</item></list>

Pitturi

<list type="unordered">
<item>"Greuze Mozart"</item>
<item><hi rend="italic">Mozart tifel</hi>, Lorenzoni, 1763</item>
<item>"Bologna Mozart", 1777</item>
<item>Mozart m'oħtu Maria Anna u missieru Leopold. Mal-ħajt ritratt t'ommu (mejta), Anna Maria.</item>
</list>
</text></body></html>