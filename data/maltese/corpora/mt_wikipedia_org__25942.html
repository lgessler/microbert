<html><body><text id="wikipedia_mt_wikipedia_org__25942.html" ns="0" revid="266396" sourceurl="https://mt.wikipedia.org/wiki/Kladruby_nad_Labem" title="Kladruby nad Labem" type="wikipedia">Kladruby nad Labem<figure><caption>Karozzin immexxi miż-<ref target="https://mt.wikipedia.org/wiki/Żiemel">żwiemel</ref> tar-razza Kladruber quddiem l-Iskuderija Nazzjonali tat-Tnissil taż-Żwiemel f’Kladruby nad Labem</caption></figure>
<p><hi rend="bold">Kladruby nad Labem</hi> (jew fil-qosor <hi rend="bold">Kladruby</hi>) huwa villaġġ u muniċipalità fir-Reġjun ta’ <ref target="https://mt.wikipedia.org/wiki/Pardubice">Pardubice</ref> fir-<ref target="https://mt.wikipedia.org/wiki/Ċekja">Repubblika Ċeka</ref>, li jinsab madwar sitt kilometri fil-Majjistral ta’ <ref target="https://mt.wikipedia.org/wiki/Přelouč">Přelouč</ref> jew 22 km fil-Punent ta’ Pardubice, b’popolazzjoni ta’ madwar 600 ruħ.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-2019 dan il-villaġġ tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Partijiet amministrattivi
<p>Kladruby nad Labem huwa magħmul minn tliet villaġġi oħra li huma partijiet amministrattivi tiegħu: Bílé Vchynice, Kolesa u Komárov.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Storja
<p>Kladruby nad Labem issemma għall-ewwel darba fl-1295 bħala l-proprjetà tal-monasteru Premonstratensjan f’<ref target="https://mt.wikipedia.org/wiki/Litomyšl">Litomyšl</ref>. Isem il-villaġġ x’aktarx li ġej mill-ewwel użu tiegħu li kien il-qtugħ tas-siġar għall-<ref target="https://mt.wikipedia.org/wiki/Injam">injam</ref> (biċ-Ċek <hi rend="italic">klady rubaji</hi>).<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>Il-knisja ta’ Kladruby nad Labem</caption></figure>
<p>Kladruby kellu l-kundizzjonijiet ideali għat-tnissil taż-żwiemel, bis-saħħa tal-mergħat kbar tal-madwar li huma r-riżultat ta’ snin sħaħ ta’ qtugħ tas-siġar mill-foresti. Matul it-tieni nofs tas-seklu 14, sar parti mill-proprjetà tal-Abbazija Ċisterċensi ta’ <ref target="https://mt.wikipedia.org/wiki/Sedlec">Sedlec</ref> ħdejn <ref target="https://mt.wikipedia.org/wiki/Kutná_Hora">Kutná Hora</ref>. Fi żmien Karlu IV, il-villaġġ ta’ ħassada tal-injam, nissiela taż-żwiemel u kummerċjanti, amministrat mill-monasteri għadda minn perjodu ta’ ġid u ġew stabbiliti presbiterju u knisja. Il-ħassada gradwalment saru proprjetarji sinjuruni tal-artijiet, u l-istemma araldika tagħhom mill-bidu tas-seklu 15 kienet turi nagħla. Minkejja dan, il-perjodu ta’ ġdid ġie fi tmiemu meta kemm il-presbiterju kif ukoll il-knisja nqerdu matul il-<ref target="https://mt.wikipedia.org/wiki/Gwerer_Ħussiti">Gwerer Ħussiti</ref>.</p>
<p>Fl-1500, il-villaġġ sar proprjetà ta’ <ref target="https://mt.wikipedia.org/wiki/William_II">William II</ref> tal-familja <ref target="https://mt.wikipedia.org/wiki/Pernštejn">Pernštejn</ref>, li diġà kien is-sid ta’ partijiet kbar tar-reġjun ta’ Pardubice. Il-familja  Pernštejn żammet it-tradizzjoni lokali tat-tnissil taż-żwiemel u stabbiliet santwarju taż-żwiemel skont kif ġie ddokumentat fl-1522, fejn iż-żwiemel li kienu jitnisslu kienu nofshom selvaġġi, jiġifieri mhux imnisslin minn żwiemel immansati għalkollox. L-istorja tar-razez Spanjoli u <ref target="https://mt.wikipedia.org/wiki/Italja">Taljani</ref> antiki taż-żwiemel f’Kladruby li għadha teżisti sa llum bdiet fl-1552, meta <ref target="https://mt.wikipedia.org/wiki/Jaroslav_tal-familja_Pernštejn">Jaroslav tal-familja Pernštejn</ref>, biex iżomm mad-drawwa ta’ żminijietu, ġab l-ewwel żwiemel tar-razza Spanjoli fis-santwarju.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref> Kladruby baqa’ jappartjeni għall-familja Pernštejn sal-1560, meta nxtara mill-Imperatur <ref target="https://mt.wikipedia.org/wiki/Ferdinandu_I">Ferdinandu I</ref> tal-<ref target="https://mt.wikipedia.org/wiki/Imperu_Ruman">Imperu Ruman Sagru</ref> minn Jaroslav tal-familja Pernštejn li kien jeħodlu ħsieb iż-żwiemel tiegħu. Is-sena 1579 hija sena importanti għal Kladruby għaliex fiha, permezz tad-digriet tal-Imperatur <ref target="https://mt.wikipedia.org/wiki/Rodolfu_II">Rodolfu II</ref>, ġiet stabbilita l-Iskuderija Imperjali tat-Tnissil taż-Żwiemel fis-santwarju, li minnha kienu jitnisslu ż-żwiemel għal skopijiet ċerimonjali miż-żwiemel tar-razza <ref target="https://mt.wikipedia.org/wiki/Spanja">Spanjoli</ref>.<ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref></p>
<p>Wara l-waqgħa tal-monarkija Awstro-Ungarika fl-1918, l-iskuderija tat-tnissil taż-żwiemel f’Kladruby spiċċat taħt l-amministrazzjoni tal-istat.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref></p>
Tnissil taż-żwiemel
<figure><caption>L-istalel tad-debbiet tar-razza Kladruber</caption></figure>
<p>Kladruby nad Labem huwa rinomat bħala l-post minn fejn jitnisslu ż-żwiemel tar-razza Kladruber.</p>
<p>Madwar 250 żiemel abjad tar-razza Kladruber jitnisslu fl-unika skuderija nazzjonali tat-tnissil taż-żwiemel taċ-Ċekja li tinsab f’Kladruby nad Labem. Iż-żwiemel suwed tar-razza Kladruber jitnisslu fi stalel sekondarji fil-qrib fi <ref target="https://mt.wikipedia.org/wiki/Slatinany">Slatinany</ref>. L-ewwel dokumentazzjoni dwar iż-żwiemel tar-razza Kladruby tmur lura għas-seklu 12. Dak iż-żmien, iż-żwiemel kienu jitnisslu f’kompartiment magħluq fil-beraħ u mhux fi stalel. Wara li <ref target="https://mt.wikipedia.org/wiki/Enriku_tal-familja_Pernštejn">Enriku tal-familja Pernštejn</ref> kien imġiegħel ibigħ il-proprjetà tiegħu biex iħallas għad-dejn li kellu, dawn saru proprjetà tal-Imperatur <ref target="https://mt.wikipedia.org/wiki/Massimiljanu_II">Massimiljanu II</ref> tal-<ref target="https://mt.wikipedia.org/wiki/Asburgi">Asburgi</ref>, u mbagħad fl-1579 l-Imperatur Rodolfu II stabbilixxa l-Iskuderija Imperjali tat-Tnissil taż-Żwiemel bi stalel minflok il-kompartiment magħluq fil-beraħ.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>It-tabelli bil-linji tar-razza Kladruber taż-żwiemel tal-kompetizzjoni</caption></figure>
<p>Iż-żwiemel tar-razza Kladruber oriġinarjament kienu jitnisslu f’diversi kuluri iżda llum baqa’ biss żewġ varjetajiet. Iż-żwiemel bojod tar-razza Kladruber kienu jintużaw b’mod predominanti għall-ħtiġijiet imperjali ċerimonjali, filwaqt li ż-żwiemel is-suwed tar-razza Kladruber kienu jitnisslu primarjament għad-dinjitarji tal-knisja. </p>
<p>L-Iskuderija tat-Tnissil taż-Żwiemel ta’ Kladruby effettivament hija magħmula minn tliet faċilitajiet. L-ikbar faċilità, tinsab proprju f’Kladruby nad Labem, bl-istalel tal-istalluni tat-tnissil, tad-debbiet tat-tnissil bil-moħrien tagħhom, u taż-żwiemel ta’ età żgħira. It-tieni faċilità hija dik tal-istalel ta’ <ref target="https://mt.wikipedia.org/wiki/Josefov">Josefov</ref>, xi nofs kilometru ’l bogħod, fejn joqogħdu d-debbiet mingħajr moħrien jew li jkunu għadhom fl-ewwel stadji tal-ġestazzjoni (it-tqala) tagħhom. It-tielet faċilità hija dik tal-istalel ta’ <ref target="https://mt.wikipedia.org/wiki/Frantiskov">Frantiskov</ref>, fejn joqogħdu l-moħrien miftuma f’<ref target="https://mt.wikipedia.org/wiki/Selmice">Selmice</ref>, li hija kkollegata mal-binja ewlenija tal-iskuderija tat-tnissil taż-żwiemel bi triq twila 3.5 km bis-siġar tax-<ref target="https://mt.wikipedia.org/wiki/Xkomp">xkomp</ref> fuq iż-żewġ naħat tagħha. L-iskuderija tat-tnissil taż-żwiemel ta’ Kladruby tinkludi xi 1,200 ettaru ta’ artijiet ċatti, fosthom għelieqi, imraġ, mergħat, park Ingliż u foresta.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<figure><caption>Is-sala interna tal-irkib taż-żwiemel tar-razza Kladruber</caption></figure>
<p>Malli jagħlqu tliet snin, il-moħrien jiġu mħarrġa f’Kladruby għalkemm l-istalel tagħhom jinsabu fi Frantiskov. Dawn jirċievu taħriġ għal 11-il xahar fejn primarjament jidraw l-użu tas-sruġ u tat-testieri (xedd ir-ras taż-żwiemel) bil-brilja u bir-riedni. L-ewwel darba li żiemel ta’ età żgħira jitlibbes is-sarġ u t-testiera bil-brilja u bir-riedni, dejjem ikun akkumpanjat minn żiemel ta’ età ikbar li jagħmilha tal-għalliem tiegħu. Fl-aħħar tat-taħriġ jitwettqu testijiet tal-prestazzjoni u ż-żwiemel iridu juru li draw jintrikbu bis-sarġ u bit-testiera bil-brilja u bir-riedni. </p>
<p>Iż-żwiemel bojod tar-razza Kladruber ikollhom sfumaturi ta’ abjad li jvarjaw. Dan għaliex bħaż-żwiemel tar-razza Lipazzaner, iż-żwiemel bojod tar-razza Kladruber maż-żmien isiru gradwalment iktar bojod. Il-perjodu tal-ġestazzjoni tad-debbiet idum 11-il xahar u 90% tat-twelid iseħħ billejl. Il-moħrien miż-żwiemel bojod tar-razza Kladruber meta jitwieldu jkunu kannella skur jew suwed u mbagħad gradwalment isiru bojod iktar ma jikbru, u jsiru bojod għalkollox meta jkollhom bejn tmien snin u għaxar snin.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>L-istalel taż-żwiemel tal-kompetizzjoni jieħdu ħsiebhom l-istudenti tal-Iskola Sekondarja tat-Tnissil u tal-Irkib taż-Żwiemel ta’ Kladruby bħala parti mill-istudji prattiċi tagħhom. L-istalel tal-istalluni u tad-debbiet bojod tar-razza Kladruber huma maqsuma skont l-linji tar-razza tagħkom, fosthom il-linji <hi rend="italic">Generale</hi>, <hi rend="italic">Generalissimo</hi>, <hi rend="italic">Favory</hi>, <hi rend="italic">Sacramoso</hi> u <hi rend="italic">Rudolfo</hi>. Il-linja tar-razza magħrufa sew ta’ <hi rend="italic">Napoleone</hi> m’għadhiex teżisti. Maġenb l-istalel taż-żwiemel tal-kompetizzjoni hemm ukoll sala interna tal-irkib taż-żwiemel b’art apposta miksija minn ramel tal-<ref target="https://mt.wikipedia.org/wiki/Ħġieġ">ħġieġ</ref> u ġeotessuti li tippermetti li ż-żwiemel jitħarrġu s-sena kollha, ikun xi jkun it-temp barra.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Sit ta’ Wirt Dinji
<p>Fis-6 ta’ Lulju 2019, il-Pajsaġġ għat-Tnissil u għat-Taħriġ taż-Żwiemel tal-Karozzini Ċerimonjali f’Kladruby nad Labem ġie ddeżinjat bħala Sit ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:4-8">[8]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, u <hi rend="bold">l-kriterju (v)</hi> “Eżempju straordinarju ta’ insedjament uman tradizzjonali, ta’ użu tal-art jew ta’ użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta’ bidla irreversibbli”.<ref target="https://mt.wikipedia.org/wiki/Il-Paġna_prinċipali#cite_note-:4-8">[8]</ref></p>
</text></body></html>