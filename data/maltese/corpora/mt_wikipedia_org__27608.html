<html><body><text id="wikipedia_mt_wikipedia_org__27608.html" ns="0" revid="273484" sourceurl="https://mt.wikipedia.org/wiki/Katidral_ta%27_Naumburg" title="Katidral ta' Naumburg" type="wikipedia">Katidral ta' Naumburg<figure><caption>Veduta tax-Xlokk tal-Katidral ta' Naumburg</caption></figure>
<p>Il-<hi rend="bold">Katidral ta' Naumburg</hi> (bil-Ġermaniż: <hi rend="italic">Naumburger Dom St. Peter und St. Paul</hi>, ippronunzjata [ˈnaʊ̯mˌbʊʁɡɐ doːm], li jinsab f'<ref target="https://mt.wikipedia.org/wiki/Naumburg">Naumburg</ref>, il-<ref target="https://mt.wikipedia.org/wiki/Ġermanja">Ġermanja</ref>, huwa l-eks katidral tal-Veskovat ta' Naumburg-Zeitz. Il-binja tal-knisja, li l-biċċa l-kbira tagħha tmur lura għas-seklu 13, hija għeliem rinomat tar-<ref target="https://mt.wikipedia.org/wiki/Rumanesk">Rumanesk</ref> Aħħari Ġermaniż and ġiet rikonoxxuta bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2018.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-kor tal-Punent bl-<ref target="https://mt.wikipedia.org/wiki/Statwa">istatwi</ref> famużi tat-tnax-il fundatur/donatur tal-katidral (<hi rend="italic">Stifterfiguren</hi>) u l-<hi rend="italic">Lettner</hi>, ix-xogħlijiet tal-Artist Ewlieni ta' Naumburg, huwa wieħed mill-iktar <ref target="https://mt.wikipedia.org/wiki/Monument">monumenti</ref> <ref target="https://mt.wikipedia.org/wiki/Gotiku">Gotiċi</ref> bikrin u sinifikanti.</p>
<p>Il-knisja nbniet bir-rilokazzjoni tas-Sede Veskovali minn <ref target="https://mt.wikipedia.org/wiki/Zeitz">Zeitz</ref> fl-1028, ħdejn knisja parrokkjali antika. Għaldaqstant hija l-protokatidral tal-eks Djoċesi <ref target="https://mt.wikipedia.org/wiki/Knisja_Kattolika">Kattolika</ref> ta' Naumburg-Zeitz. Bir-Riformazzjoni, Naumburg u l-katidral saru <ref target="https://mt.wikipedia.org/wiki/Protestantiżmu">Protestanti</ref>. Il-Katidral ta' Naumburg għadu knisja parrokkjali Protestanta sa llum.</p>
<p>Il-Katidral ta' Naumburg huwa parti minn rotta turistika magħrufa bħala l-<hi rend="italic">Mogħdija Rumaneska</hi> f'Sachsen-Anhalt. Mill-1999, il-Katidral ta' Naumburg u l-pajsaġġ tax-xmajjar <ref target="https://mt.wikipedia.org/wiki/Saale">Saale</ref> u <ref target="https://mt.wikipedia.org/wiki/Unstrut">Unstrut</ref>, jitqiesu bħala dominju importanti tal-<ref target="https://mt.wikipedia.org/wiki/Medjuevu">Medju Evu</ref> Għoli.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
Sfond
<figure><caption>It-torrijiet tal-Punent u l-bitħa tal-kjostru</caption></figure>
<p>L-<ref target="https://mt.wikipedia.org/wiki/Storja">istorja</ref> tar-raħal ta' Naumburg tmur lura għas-sekli 9 u 10. Minħabba nuqqas ta' dokumentazzjoni bil-miktub, id-dettalji u d-dati preċiżi mhumiex magħrufa. Madankollu, x'aktarx li l-<hi rend="italic">Markgraf</hi> (Margravju; titlu nobbli) <ref target="https://mt.wikipedia.org/wiki/Ekkehard_I_ta'_Meissen">Ekkehard I ta' Meissen</ref> u l-iżjed bniedem setgħan fil-fruntiera tal-Lvant tal-<ref target="https://mt.wikipedia.org/wiki/Imperu_Ruman">Imperu Ruman</ref> Sagru kien il-fundatur.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Huwa bena residenza fuq blata għolja bejn wieħed u ieħor 25 metru 'l fuq mix-xmara Saale, ħdejn il-bokka tax-xmara Unstrut. Il-pożizzjoni għal dan il-kastell, li kien issejjaħ <hi rend="italic">neweburg</hi> li iktar 'il quddiem saret Naumburg, intgħażlet għall-prossimità vantaġġuża tagħha f'salib it-toroq ta' daqstant mogħdijiet kummerċjali b'traffiku għoli fil-fruntiera tal-Lvant storika tal-Lvant ta' Francia (ir-Renju tal-Ġermanja) mal-artijiet tal-Islavi Polabjani li kienu inkorporati fil-Marċ tal-Lvant tas-Sassoni.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Ekkehard inqatel fl-1002 fl-Abbazija ta' Pöhlde fil-għoljiet ta' Harz, iżda ma kienx possibbli li jindifen f'Naumburg dak iż-żmien, peress li la l-kastell u lanqas il-monasteru mehmuż miegħu kienu għadhom ma tlestew. Ladarba dan ix-xogħol tlesta, uliedu subien, il-Margravji ta' Meissen, Hermann u Ekkehard II ordnaw li l-katavru tiegħu u l-katavri ta' missirijietu jitpoġġew fil-<hi rend="italic">Georgenkloster</hi> f'Naumburg.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Ulied Ekkehard stabbilew knisja parrokkjali żgħira fil-parti tal-Punent taż-żona madwar il-kastell. Din ġiet iddedikata lill-<ref target="https://mt.wikipedia.org/wiki/Santa_Marija">Marija</ref> Verġni u ssemmiet għall-ewwel darba fit-testi li għadhom eżistenti tal-Kronaka Veskovali ta' Merseburg fl-1021. Fl-1028, wara xi tħeġġiġ miż-żewġ aħwa, kisbu l-approvazzjoni mir-Re <ref target="https://mt.wikipedia.org/wiki/Konrad_II">Konrad II</ref> u l-<ref target="https://mt.wikipedia.org/wiki/Papa_Ġwanni_XIX">Papa Ġwanni XIX</ref> biex is-Sede Veskovali tiġi ttrasferita minn Zeitz għal Naumburg on the grounds that the castle would provide more protection for the see than it could get at Zeitz.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Rumanesk Bikri
<figure><caption>Pjanta tal-Katidral ta' Naumburg</caption></figure>
<p>Ftit wara l-approvazzjoni tar-rilokazzjoni tas-Sede Veskovali, fir-rebbiegħa tal-1029, ħarira fil-Lvant tal-knisja parrokkjali eżistenti, bdiet il-kostruzzjoni tal-katidral Rumanesk Bikri. Fl-1044, matul ir-renju tal-Isqof Hunold ta' Merseburg, il-knisja ġiet ikkonsagrata u ġew iddeżinjati l-qaddisin patruni San Pietru u <ref target="https://mt.wikipedia.org/wiki/Pawlu_l-Appostlu">San Pawl</ref>, li ġew adottati mill-Katidral ta' Zeitz.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Din il-knisja nbniet fl-istess post fejn hemm il-binja Rumaneska/Gotika llum, iżda kellha daqs iżgħar. Għall-ħabta tal-1160-1170 ġiet miżjuda kripta mal-binja, l-unika kamra tal-ewwel katidral li għadha teżisti fl-istruttura attwali ftit jew wisq mingħajr alterazzjonijiet.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Gotiku/Rumanesk Aħħari
<figure><caption>L-istatwi tal-Margravji Ekkehard II u Uta</caption></figure>
<p>Ir-rikostruzzjoni tal-katidral bdiet għall-ħabta tal-1210. Mill-istruttura antika baqgħet biss il-kripta u din tilfet l-apsida tagħha, iżda ġiet imkabbra lejn il-Lvant u lejn il-Punent b'tali mod li issa hija estiża mhux biss taħt il-kor il-ġdid iżda anke taħt is-salib fil-pjanta tal-katidral.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Dan il-katidral ġdid inbena taħt l-Isqof Engelhard (1207-1242). Madankollu, ma tantx dam bl-għamla Rumaneska Aħħarija għal wisq żmien għaliex ma' nofs is-seklu 13 ġie miżjud il-kor Gotiku Bikri tal-Punent, li ħa post il-knisja parrokkjali antika. X'aktarx li tlesta sal-1260. Ftit wara, ġie miżjud sular ieħor fit-torrijiet tal-Punent. Għall-ħabta tal-1330, inbena l-kor poligonali Gotiku Għoli tal-Lvant, li kien jeħtieġ il-qerda tal-apsida Rumaneska. Fis-sekli 14 u 15 ġew miżjuda sulari addizzjonali fit-torrijiet tal-Punent. Id-<hi rend="italic">Dreikönigskapelle</hi> ġiet ikkonsagrata fl-1416.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fl-1532 il-katidral inħakem min-nar, li qered is-soqfa. Wara dan l-avveniment inbnew it-torrijiet tal-Lvant. In-nar qered ukoll in-navata bi tliet korsiji tal-knisja kulleġġjali ddedikata lil Santa Marija maġenb il-katidral, u llum kulma fadal minnha huwa l-kor. Il-knisja kulleġġjali għandha l-kjostru tagħha stess u għalhekk għal xi żmien kien hemm żewġ kjostri, wieħed fin-Nofsinhar tal-katidral u ieħor fit-Tramuntana. Il-kjostru tat-Tramuntana ma għadux jeżisti iżda kien jintuża biex jilqa' l-kleru tal-katidral qabel ma nqerdet il-knisja kulleġġjali.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Riformazzjoni
<p>Matul ir-Riformazzjoni, Naumburg sar is-sede tal-ewwel isqof Protestant Ġermaniż, <ref target="https://mt.wikipedia.org/wiki/Nicolaus_von_Amsdorf">Nicolaus von Amsdorf</ref> fl-1542. Mal-<ref target="https://mt.wikipedia.org/wiki/Mewt">mewt</ref> tal-isqof Kattoliku <ref target="https://mt.wikipedia.org/wiki/Julius_von_Pflug">Julius von Pflug</ref> fl-1564, id-djoċesi Kattolika ta' Naumburg ġiet amministrata mill-Eletturi tas-Sassonja u finalment ġiet xolta fl-1615.</p>
Kostruzzjoni iktar 'il quddiem
<p>Is-soqfa u l-lanterni tar-ram tat-torrijiet tal-Lvant ġew miżjuda fl-1713-1714 u fl-1725-1728. Għall-ħabta ta' nofs is-seklu, minn ġewwa l-katidral ġie mibdul fi knisja <ref target="https://mt.wikipedia.org/wiki/Barokk">Barokka</ref>. Dan il-proċess ġie invertit permezz ta' "purifikazzjoni" fl-1874-1878 li kienet immirata lejn ir-restawr tal-katidral b'bixra Medjevali, jiġifieri Rumaneska/Gotika, anke a skapitu tas-sostituzzjoni ta' oġġetti Barokki b'<ref target="https://mt.wikipedia.org/wiki/Arti">arti</ref> ġdida li terġa' tqanqal ir-Rumanesk/il-Gotiku.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>It-torri tal-Lbiċ ġie mtawwal bi tliet psewdosulari Gotiċi fl-aħħar tas-seklu 19. Fl-istess żmien, ġew miżjuda soqfa forfċi u soqfa oħra għaż-żewġ torrijiet tal-Punent. Binja psewdo-Medjevali nbniet fil-pożizzjoni preċedenti tan-navata tal-knisja kulleġġjali, li inizjalment intużat bħala sala għall-iskola tal-katidral. Finalment, inbniet id-dar mad-daħla fl-1940.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Deskrizzjoni
<p>Il-katidral huwa bażilika b'kor doppju u bi tliet korsiji, b'par torrijiet fil-Lvant u fil-Punent, maġenb il-korijiet. Minħabba l-preżenza tal-korijiet maż-żewġ naħat, wieħed jidħol fil-knisja mill-ġnub. Id-daħla prinċipali tinsab fin-naħa tan-Nofsinhar mill-kjostru jew mid-dar mad-daħla. Il-korijiet huma diviżi min-navata permezz ta' żewġ ħitan diviżorji tal-ġebel.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Opri tal-arti fuq ġewwa
<figure><caption>L-istatwa ta' Uta, waħda mill-fundaturi tal-katidral</caption></figure>
<p>L-i<hi rend="italic">Stifterfiguren</hi> (statwi tad-donaturi) tal-artist ewlieni msejjaħ <hi rend="italic">Naumburger Meister</hi> (l-Artist Ewlieni ta' Naumburg) x'aktarx li huma l-iktar opri tal-arti magħrufin fil-katidral u spiss jiġu meqjusa bħala l-iktar <ref target="https://mt.wikipedia.org/wiki/Skultura">skulturi</ref> Gotiċi Bikrin magħrufa fil-Ġermanja. It-tnax-il skultura jinsabu fil-kor tal-Punent, għandhom daqs ta' bnedmin ta' veru (tmien irġiel u erba' nisa), u juru nies nobbli li kienu fost il-fundaturi tal-katidral.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-iskulturi x'aktarx li kienu jirrappreżentaw dawn in-nies li ġejjin (mill-Grigal għax-Xlokk):</p>
<list type="unordered"><item>il-Margravju Konrad, neputi ta' Ekkehard II u Hermann I</item>
<item>il-Margravja Gepa (jew Adelheid von Gernrode)</item>
<item>il-Margravja Uta von Ballenstedt u l-Margravju Ekkehard II ta' Meissen (bħala koppja)</item>
<item>il-Margravju Thimo von Kystritz (Timo de Kistricz, Comes de Wettin, Comes de Brena, il-Margravju zu Seußlitz und Kistritz, Herzog zu Meißen)</item>
<item>il-Margravju Wilhelm von Camburg und Brehna</item>
<item>il-Margravju Sizzo von Kevernburg</item>
<item>il-Margravju Dietmar</item>
<item>il-Margravja Reglindis u l-Margravju Hermann I ta' Meissen, ħu Ekkehard (bħala koppja)</item>
<item>il-Margravju Dietrich von Brehna u Gerburg, martu</item></list>
<figure><caption>L-istatwa ta' Reglindis, wieħed mill-fundaturi tal-katidral</caption></figure>
<p>L-iskulturi nħolqu f'nofs is-seklu 13 mill-blat ramli ta' Grillenburg. Għaxra mill-figuri huma mdaħħlin fil-ħitan, u tnejn qegħdin bilwieqfa waħedhom. Oriġinarjament kienu mpittra iżda l-fdalijiet taż-żebgħa li għadha viżibbli llum ġejjin mix-xogħol ta' restawr li sar mis-sekli 16 sa 19.</p>
<p>Bħala skulturi Gotiċi Bikrin, dawn il-figuri huma tassew realistiċi u fihom ammont kbir ta' dettall individwali. In-natura tal-iskulturi u l-preżenza stess tal-figuri ta' nies komuni f'post daqstant prominenti fil-knisja jagħmilhom tassew uniċi fl-iskultura Ewropea tas-seklu 13.</p>
<p>Magħmul mill-istess artist, il-<hi rend="italic">Westlettner</hi> (il-ħajt diviżorju tal-Punent) fih skulturi mill-Passjoni ta' <ref target="https://mt.wikipedia.org/wiki/Ġesù">Kristu</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Flimkien, il-<hi rend="italic">Westlettner</hi> u l-figuri tal-fundaturi jitqiesu bħala "wħud mill-iktar xogħlijiet importanti tal-arti Gotika Bikrija fil-Ġermanja".</p>
<p>L-<hi rend="italic">Elisabethkapelle</hi>, <ref target="https://mt.wikipedia.org/wiki/Kappella">kappella</ref> ddedikata lil <ref target="https://mt.wikipedia.org/wiki/Santa_Eliżabetta">Santa Eliżabetta</ref> fiha l-eqdem skultura magħrufa tal-ġebel ta' din il-qaddisa. X'aktarx li saret ftit wara l-kanonizzazzjoni ta' Eliżabetta fl-1235, erba' snin biss wara mewtha. Ras l-istatwa kienet tħaddan fiha r-relikwi tal-qaddisa.</p>
<p>It-twieqi tal-katidral fihom xogħol magħmul minn <ref target="https://mt.wikipedia.org/wiki/Neo_Rauch">Neo Rauch</ref> fl-<hi rend="italic">Elisabethkapelle</hi> u minn <ref target="https://mt.wikipedia.org/wiki/Thomas_Kuzio">Thomas Kuzio</ref> fil-kripta u fil-battisterju. Hemm ukoll twieqi Medjevali, b'mod partikolari fil-kor tal-Lvant.</p>
Sit ta' Wirt Dinji
<p>Il-Katidral ta' Naumburg ġie ddeżinjat bħala Sit ta' Wirt Dinji fl-2018.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; u l-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Iktar qari
<list type="unordered"><item>Gerhard Straehle: <hi rend="italic">Der Naumburger Meister in der deutschen Kunstgeschichte. Einhundert Jahre deutsche Kunstgeschichtsschreibung 1886-1989.</hi> Ludwig-Maximilians-Universität München, 2009.</item>
<item>Gerhard Straehle: <hi rend="italic">Der Naumburger Stifter-Zyklus und der Erschlagene im Westchor (Synodalchor) des Naumburger Doms.</hi> Verlag Langewiesche, Königstein 2012, ISBN 978-3-7845-2960-8.</item></list>
</text></body></html>