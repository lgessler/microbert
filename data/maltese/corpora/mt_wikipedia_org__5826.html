<html><body><text id="wikipedia_mt_wikipedia_org__5826.html" ns="0" revid="242241" sourceurl="https://mt.wikipedia.org/wiki/Dejma" title="Dejma" type="wikipedia">Dejma<figure><caption>Is-salib tad-Dejma ta' <ref target="https://mt.wikipedia.org/wiki/Ħal_Kirkop">Ħal Kirkop</ref></caption></figure>
<p>Id-<hi rend="bold">Dejma</hi> kienet milizzja Maltija magħmula min-nies ċivili. L-iżjed referenza bikrija għad-Dejma hi tal-1462<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>.</p>
Bidu
<p>L-attakki mill-<ref target="https://mt.wikipedia.org/wiki/Pirati">furbani</ref> kienu xi ħaġa komuni fiż-żmien Medjevali. Dawn mhux biss kienu jaqbdu xi <ref target="https://mt.wikipedia.org/wiki/Xini">xwieni</ref> jew <ref target="https://mt.wikipedia.org/wiki/Dgħajsa">dgħajsa</ref>, imma kienu ukoll jinżlu f'xi xatt, joqtlu lil kull min jiqfilhom, u jisirqu dak kollu li jgħodd għalihom u saħansitra jaħtfu ħafna nies u jkaxxkruhom magħhom bħala <ref target="https://mt.wikipedia.org/wiki/Ilsir">lsira</ref>. Għalhekk il-Maltin kellhom iwaqqfu xi forma ta' difiża. </p>
<p>Lejn l-aħħar tas-seklu 15, l-arkivji Maltin jiddeskrivu żewġ tipi ta' milizzja: L-għassiesa 
tax-xtut deskritti fil-lista tal-milizzja msejħin "Guardia", "Maħras" jew "Għassa", u l-milizzja ibbażata fil-bliet imsejħa d-"Dejma". Hemm it-tendenza fost l-istoriċi popolari Maltin li jqisu d-Dejma bħala l-veru difensuri tal-gżejjer, però d-Dejma twaqqfet wara l-Guardia. Id-Dejma ssemmiet għall-ewwel darba fl-1462 u tidher li kienet magħmula min-nies li kellhom żiemel u armi u li kienu fewdatarji tal-isqof ta' Malta.</p>
<p>L-ewwel Dejma kienet tal-<ref target="https://mt.wikipedia.org/wiki/Mdina">Imdina</ref>, però fl-aħħar tas-seklu 15, erba' rħula kellhom Dejma, kull wieħed immexxi minn kaptan: is-<ref target="https://mt.wikipedia.org/wiki/Siġġiewi">Siġġiewi</ref>, in-<ref target="https://mt.wikipedia.org/wiki/Naxxar">Naxxar</ref>, iż-<ref target="https://mt.wikipedia.org/wiki/Żurrieq">Żurrieq</ref> u n-<ref target="https://mt.wikipedia.org/wiki/Nadur">Nadur</ref> f'Għawdex. Skont xiehda f'każ ta' qtil fis-Siġġiewi fl-1473, is-Siġġiewi kellu Dejma ta' 10 min-nies li kienu jservu billejl fil-knisja ta' San Ġwann.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fl-1498, tissemma d-Dejma f'<ref target="https://mt.wikipedia.org/wiki/Ħaż-Żabbar">Ħaż-Żabbar</ref> li tipproteġi r-raħal.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-fatt li Dejma hi kelma semitika ma jfissirx li d-Dejma bdiet fi żmien l-Għarab. Aktarx kellha
isem Malti billi l-Maltin kellhom jorganizzawha mingħajr l-għajnuna tal-ħakkiema <ref target="https://mt.wikipedia.org/wiki/Aragoniżi">Aragoniżi</ref>. Il-milizzja Maltija żviluppat mill-ħtieġa tal-Maltin li jħarsu ruħhom u m'hemm l-ebda xhieda li l-Aragoniżi żviluppawha jew rawmuha bħala istituzzjoni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Il-listi tal-Militia
<p>Il-Professur <ref target="https://mt.wikipedia.org/wiki/Godfrey_Wettinger">Godfrey Wettinger</ref> għamel studju intensiv fuq il-listi tal-Milizzja li sab fil-Mużew tal-<ref target="https://mt.wikipedia.org/wiki/Katidral">Katidral</ref> tal-Imdina. Dawn għandhom it-titlu <hi rend="italic">Quaternu factu et ordinatu per li nobili capitaneo et Jurati [et] consiglu per la guardia de la hisula de mauta anni XIII Indicionis</hi>. Wettinger jirraġuna li l-eqdem kienet tal-1419-1420.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Kif għedna iżjed 'il fuq, id-Dejma issemmiet għall-ewwel darba fl-1492 u mela dawn il-listi huma aktarx tal-milizzja li kienet tgħasses ix-xtut.</p>
<p>Dawn il-listi huma importanti għall-<ref target="https://mt.wikipedia.org/wiki/Storja_ta'_Malta">Istorja ta' Malta</ref> għall-bosta raġunijiet. Il-listi jagħtuna tagħrif dwar kif kienet imqassma l-popolazzjoni Maltija fis-Seklu 15. </p>
<p>Fil-lista tal-1419-20 insibu mniżżlin 1667 raġel. Jekk tgħodd ukoll l-irġiel tal-Birgu li mhumiex fiha tasal għal madwar 2000 raġel. Jekk iżżid ukoll lin-nisa u lit-tfal il-popolazzjoni ta' Malta fl-1419 tasal għal madwar 10,000 ruħ. 
Il-lista tagħtina ukoll idea tal-ismijiet li kienu jingħataw dak iż-żmien. Il-lista tal-Milizzja fiha madwar 80 isem Nisrani. Bl-isem Antoni nsibu 104 rġiel, b'Johanni 94 u b'Cola 94. Insibu wkoll xi ismijiet strambi bħal Azimundinu, Ansaldinu u Apostoli. Ma jissemmewx Karmenu, Publiju u Ġużeppi nsibuh biss fost il-<ref target="https://mt.wikipedia.org/wiki/Lhud">Lhud</ref> u fost dawn kien komuni ħafna. 
Hemm il-lista ta' żwiemel li kellhom lesti għat-taqbid.</p>
<p>Xi osservazzjonijiet li joħorġu mil-lista tal-Milizja: </p>
<list type="unordered"><item>In-naħat tal-<ref target="https://mt.wikipedia.org/wiki/Mellieħa">Mellieħa</ref> u ta' <ref target="https://mt.wikipedia.org/wiki/San_Pawl_il-Baħar">San Pawl il-Baħar</ref> sa l-1419 kienu għadhom skarsi ħafna mill-popolazzjoni</item>
<item>Bosta rħula ntilfu; illum m'għadhomx jeżistu. Insemmu bħala eżempju lil Calleja u Gumerinu.</item>
<item>Fl-1419 il-popolazzjoni kienet għadha rurali. Minn 1667 ruħ, l-Imdina u r-<ref target="https://mt.wikipedia.org/wiki/Rabat">Rabat</ref> kellhom 424 raġel; dawn jinkludu l-Lhud. Mhux veru li l-popolazzjoni kienet tgħix kollha madwar l-Imdina u r-Rabat biss.</item>
<item>Il-lista hija miktuba fuq 42 faċċata.</item>
<item>Il-Lhud huma miktubin fuq lista għalihom. Fl-1492 il-Lhud tkeċċew minn Malta, allura l-lista bilfors kienet ta' żminijiet qabel l-1492.</item>
<item>L-irġiel tal-<ref target="https://mt.wikipedia.org/wiki/Birgu">Birgu</ref> u <ref target="https://mt.wikipedia.org/wiki/Għawdex">Għawdex</ref> ma jidħlux fil-lista tal-Milizja. Fil-fatt il-Birgu u Għawdex kellhom arranġamenti differenti għad-difiża tagħhom.</item>
<item>Il-<ref target="https://mt.wikipedia.org/wiki/Qassisin">qassisin</ref> ma jissemmewx fil-lista tal-Milizja.</item></list>
<p>Il-lista tal-Milizja tiġbor fiha nies minn kull qasam tal-ħajja: Lhud u <ref target="https://mt.wikipedia.org/wiki/Insara">Insara</ref>, <ref target="https://mt.wikipedia.org/wiki/Bdiewa">bdiewa</ref> u bejjiegħa tal-ħwienet, nies tas-<ref target="https://mt.wikipedia.org/wiki/Sengħa">sengħa</ref>, <ref target="https://mt.wikipedia.org/wiki/Nutara">nutara</ref>, sidien ta' għelieqi u <ref target="https://mt.wikipedia.org/wiki/Sidien_fewdali">sidien fewdali</ref>.</p>
Fi żmien il-Kavalieri
<p>Il-kittieb tal-istorja ta' <ref target="https://mt.wikipedia.org/wiki/Ordni_Militari_Sovran_ta'_Malta">l-Ordni ta' San Ġwann ta' Malta</ref>, <ref target="https://mt.wikipedia.org/wiki/Giacomo_Bosio">Giacomo Bosio</ref><ref target="https://mt.wikipedia.org/wiki/Il-Paġna_prinċipali#cite_note-Giacomo_Bosio_1643-7">[7]</ref>, jagħtina ħjiel fuq id-Dejma fl-1530. Isemmi kif il-Maltin laqgħu lill-<ref target="https://mt.wikipedia.org/wiki/Gran_Mastru">Gran Mastru</ref> <ref target="https://mt.wikipedia.org/wiki/Philippe_Villiers_de_L'Isle-Adam">L'Isle Adam</ref> fis-26 ta' Ottubru: </p>
<p>Mal-miġja tal-Ordni ta' San Ġwann, billi l-milizzja Maltija ma' kinitx istituzzjonalizzata, il-Kavalieri assorbewha bħala parti mid-difiża tagħhom.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> It-tmexxija kienet f'idejn il-Kavallieri li kienu jorganizzaw u jdaħħlu tibdil kif ikun hemm bżonn. Ir-riġmenti tal-kampanja kollha kienu jaqgħu taħt il-kmand ta' kavallier ta' grad għoli msejjaħ seneskalku.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>L-irġiel minn tmintax sa sittin sena kellhom jidħlu fid-dejma u jagħtu sehemhom fid-difiża bilfors. L-armata kienet maqsuma f'għadd ta' ġemgħat daqs kemm kien hemm parroċċi jew irħula dak iż-żmien. F'Settembru ta' kull sena kienu jinħatru l-kaptani tad-Dejma. Bejn dawn kien jitqassam il-ħarsien tax-xtut kollha. Il-kaptan tad-Dejma taż-żwiemel kien magħruf bħala <ref target="https://mt.wikipedia.org/wiki/Kavabuzz">Kavabuzz</ref>. In-<ref target="https://mt.wikipedia.org/wiki/Nobbli">nobbli</ref>, l-kbarat u l-għonja kellhom iżommu żwiemel għat-taqbid. Il-kapijiet tal-familji kellhom iżommu fi djarhom <ref target="https://mt.wikipedia.org/wiki/Vleġġa">vleġeġ</ref>, <ref target="https://mt.wikipedia.org/wiki/Żbandola">żbandoli</ref>, <ref target="https://mt.wikipedia.org/wiki/Lanza">lanez</ref>, <ref target="https://mt.wikipedia.org/wiki/Sejf">sjuf</ref>, <ref target="https://mt.wikipedia.org/wiki/Alabardi">alabardi</ref>, <ref target="https://mt.wikipedia.org/wiki/Xabla">xwabel</ref>, <ref target="https://mt.wikipedia.org/wiki/Puntini">puntini</ref> u maż-żmien ukoll <ref target="https://mt.wikipedia.org/wiki/Arkibuġji">arkibuġji</ref> u joħorġu huma u uliedhom kull meta tissejjaħ in-<ref target="https://mt.wikipedia.org/wiki/Nafra">nafra</ref>. In-nafra kienet is-sejħa għat-taqbid.</p>
<p>Id-dmirijiet tal-uffiċjali kellhom id-dover li jgħallmu lis-suldati kif jimmaniġġjaw l-armi sew, jisparaw tajjeb, jirtiraw wara l-ħitan tas-sejjieħ, u joħorġu minn warajhom bl-ordni biex jiffaċċjaw l-għadu. Kellhom ukoll jieħdu s-suldati fuq ix-xtut biex jidraw il-postijiet fejn kien ippjanat li jiġu stazzjonati f'każ ta' attakk. Il-kaptani kienu mistennija li jorqdu fl-irħula tagħhom mill-l ta' Marzu sa l-aħħar ta' Settembru, u jaraw li l-għases isiru kif suppost. L-għassiesa kienu jiġu spezzjonati regolarment, darba mill-kaptani tagħhom u darba mill-­kavallerija tal-Ordni li kienu jissejħu "Turkopilieri".<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>F'xi rħula twaqqfu armeriji fein kienu jinġabru l-armi tal-irħula tal-qrib biex ikunu aktar fiż-żgur u jiżammu f'kundizzjoni tajba. Wieħed mill-fizzjali kien jieħu ħsieb l-armerija u kien ikun hemm ukoll armatur ii jieħu ħsieb li l-armi jkunu servibbli f'każ ta' bżonn.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Matul is-seba' xhur bejn l-ewwel ta' Marzu u l-aħħar ta' Settembru kienu jiżdiedu l-għases ma' bnadi oħra tax-xatt. Ta' min jinnota li fix-xitwa t-tbaħħir kien perikoluż ħafna u għalhekk is-sibbien kienu jnaqqsu mill-attività tagħhom. Għall-istess raġuni t-Torok ma kinux se jissograw jibagħtu armata fix-xitwa. Dawn l-għassiesa kienu jitħallsu żewġ skudi jew skud u nofs fix-xahar. Il-ħlas għall-għassiesa kienu joħorġuh iż-żewġ universitajiet tal-Belt Valletta u tal-lmdina. Mela l-Maltin stess kienu jħallsu għall-għassa madwar arthom.</p>
<p>Fl-l738 id-Dejma kienet maqsuma f'diversi riġmenti. <ref target="https://mt.wikipedia.org/wiki/Il-Paġna_prinċipali#cite_note-12">[12]</ref>  Kien hemm il-kumpaniji tal-ibliet u r-riġmenti tal-kampanja. Dawk tal-kampanja kienu Ħal Qormi, Ħaż-Żebbuġ, Birkirkara, Naxxar, Żejtun u Ħal Luqa. </p>
<p>Biex nieħdu eżempju, ir-riġment ta' Ħal Luqa kien jiġbor fih il-kumpaniji ta' sebat irħula: il-Gudja, Ħal-Luqa, iż-Żurrieq, Ħal Safi, l-Imqabba, il-Qrendi u Ħal Kirkop. Dan ir-riġment kien jikkonsisti f'kurunell, tenent kurunell, maġġur u ajjutant tal-maġġur. Taħt dawn l-uffiċċjali għolja kien hemm 78 uffiċċjal ieħor, jiġifieri sitt kaptani, l2-il sotto tenent, l2-il surġent, l2-il sotto surġent, u 36 kapural. Is-suldati kienu 650.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>F'każ li jkun mistenni attakk kbir, kien hemm arranġamenti iżjed komplessi. L-ewwel pass kien li s-suldati tad-Dejma kienu jinġabru ħdejn is-<ref target="https://mt.wikipedia.org/wiki/Salib_tad-Dejma">Salib tad-Dejma</ref> biex jirċievu l-ordnijiet malli jisimgħu il-kanun jew il-qniepen. Dan kien salib fuq kolonna fit-tarf tar-raħal.</p>
Folklor
<list type="unordered"><item>"Ħoll xagħrek u ġib iż-żejt": L-irġiel tad-Dejma kienu jħallu xagħarhom twil u jobormuh u jgerbuh taħt il-muntiera. Ix-xagħar hekk mibrum kienu jgħidulu "id-dliel". Dawk li jriduha kienu jidilku dlielhom biż-żejt. Hemm verżjoni oħra ta' din l-idjoma li forsi ma tantx għadha tintuża: "Ħoll dlielek u ġib iż-żejt".</item>
<item>"Il-kelma tal-Qaddis": Din kienet kelma ta' passaġġ sigrieta li kienu jużaw in-nies tad-Dejma. X'aktarx kienet tkun isem ta' qaddis. ll-kelma tal-Qaddis kienet tinbidel kuljum. Is-­Siniskalku kien jgħaddiha lill-ġenerali. ll-kurunelli kienu jibagħtu għall-kelma tal-qaddis flimkien mal-ordnijiet għas-sitta ta' fil-għaxija.</item></list>
Fis-seklu għoxrin
<p>Bejn l-1981 u l-1989, taħt gvern <ref target="https://mt.wikipedia.org/wiki/Partit_Laburista">Laburista</ref>, id-Dejma kienet korp fi ħdan il-Forzi Armati ta' Malta. Dan il-korp, li ġabar fih żewġ korpi, "Dirgħajn il-Maltin" u l-"korp tal-Pijunieri", kien korp tax-xogħol bl-iskop li jgħin fl-infrastuttura ta' Malta.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>


Ħoloq esterni
<list type="unordered"><item><ref target="http://schoolnet.gov.mt/history/wirt/Dejma/DejmaGudja.htm"><hi rend="italic">Id-Dejma tas-Seklu Tmintax: il-Kumpanija tal-Gudja</hi> ta' Paul Farrugia</ref></item>
<item><ref target="http://books.google.ie/books?id=_NpvdaSE__kC&amp;pg=PA145&amp;lpg=PA145&amp;dq=dejma+malta&amp;source=bl&amp;ots=3hmmSb8ntT&amp;sig=-FXu9FsOyHX0o9hrt9h4iK2W6Tc&amp;hl=en&amp;sa=X&amp;ei=tJUFUaTaMsuYhQeM64GIBQ&amp;ved=0CEsQ6AEwBQ#v=onepage&amp;q=dejma%20malta&amp;f=false">Theresa M. Vann, <hi rend="italic">The Militia of Malta, p. 137,The Journal of Medieval Military History</hi>, Vol. II, ed. Bernard S. Bachrach, Clifford J. Rogers u Kelly DeVries, 2004, The Boydell Press, Woodbridge, ISBN: 1 84383040X</ref></item></list>
</text></body></html>