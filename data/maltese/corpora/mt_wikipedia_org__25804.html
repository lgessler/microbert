<html><body><text id="wikipedia_mt_wikipedia_org__25804.html" ns="0" revid="266796" sourceurl="https://mt.wikipedia.org/wiki/Urbino" title="Urbino" type="wikipedia">Urbino<figure></figure>
<p><hi rend="bold">Urbino</hi> (bit-<ref target="https://mt.wikipedia.org/wiki/Lingwa_Taljana">Taljan</ref> u bil-<ref target="https://mt.wikipedia.org/wiki/Lingwa_Maltija">Malti</ref>:[urˈbiːno]) hija belt ta’ 13,820 ruħ<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> imdawra bis-swar fil-Lbiċ ta’ <ref target="https://mt.wikipedia.org/wiki/Pesaro">Pesaro</ref>, fir-reġjun tal-<ref target="https://mt.wikipedia.org/wiki/Marche">Marche</ref> fl-<ref target="https://mt.wikipedia.org/wiki/Italja">Italja</ref>. Iċ-ċentru storiku ta’ Urbino huwa <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref>, magħruf għal legat storiku notevoli tal-kultura Rinaxximentali indipendenti, speċjalment taħt il-patroċinju ta’ <ref target="https://mt.wikipedia.org/wiki/Federico_da_Montefeltro">Federico da Montefeltro</ref>, id-duka ta’ Urbino mill-1444 sal-1482. Il-belt tinsab fuq fil-quċċata ta’ għolja u rnexxielha tħares ħafna mill-bixra <ref target="https://mt.wikipedia.org/wiki/Medjuevu">Medjevali</ref> pittoreska tagħha. Il-belt tospita l-<ref target="https://mt.wikipedia.org/wiki/Università">Università</ref> ta’ Urbino, li ġiet stabbilita fl-1506, u hija s-sede tal-Arċisqof ta’ Urbino. L-iktar kapulavur arkitettoniku magħruf tal-belt huwa l-Palazzo Ducale (il-Palazz tad-Duka), li nbena mill-ġdid minn <ref target="https://mt.wikipedia.org/wiki/Luciano_Laurana">Luciano Laurana</ref>.</p>
Ġeografija
<p>Il-belt tinsab f’żona b’ħafna għoljiet, fuq l-għatba tal-<ref target="https://mt.wikipedia.org/wiki/Appennini">Appennini</ref> tat-Tramuntana u l-Appennini tat-<ref target="https://mt.wikipedia.org/wiki/Toskana">Toskana</ref> u tal-<ref target="https://mt.wikipedia.org/wiki/Emilia-Romagna">Emilia-Romagna</ref>. Il-belt tinsab fiż-żona tan-Nofsinhar ta’ <ref target="https://mt.wikipedia.org/wiki/Montefeltro">Montefeltro</ref>, li hija kklassifikata bħala żona b’riskju sismiku medju sa għoli. Fil-bażi tad-<hi rend="italic">data</hi> tat-<ref target="https://mt.wikipedia.org/wiki/Terremot">terremoti</ref> li tfasslet mill-Istitut Nazzjonali tal-Ġeofiżika u l-Vulkanoloġija, xi 65 avveniment sismiku affettwaw il-belt ta’ Urbino bejn is-26 ta’ Marzu 1511 u s-26 ta’ Marzu 1998. Fosthom hemm it-terremot tal-24 ta’ April 1741, meta t-theżżiż kien qabeż il-livell VIII fuq l-iskala Mercalli tal-intensità tat-terremoti, b’epiċentru f’<ref target="https://mt.wikipedia.org/wiki/Fabriano">Fabriano</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>


Etimoloġija
<p>L-oriġini tal-isem Urbino (<hi rend="italic">Urvinum Metaurense</hi> jew <hi rend="italic">Mataurense</hi> bil-<ref target="https://mt.wikipedia.org/wiki/Lingwa_Latina">Latin</ref>) mhijiex ċerta<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>: skont uħud, <hi rend="italic">Urvinum</hi> (jew <hi rend="italic">Urbinum</hi>) ġejja min-nom <hi rend="italic">Urvum</hi> (jew <hi rend="italic">Urbum</hi>), li kien jirreferi għall-manku tal-moħriet, peress li l-forma tiegħu kien jingħad li tixbaħ l-għolja ta’ Poggio (fejn kien hemm l-ewwel insedjament primittiv tal-belt)<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>; filwaqt li t-terminu <hi rend="italic">Metaurense</hi> ġej ovvjament mix-xmara Metaurus (jew Mataurus), u kien jintuża biex il-belt ta’ Urbino tkun distinta minn belt oħra bl-istess isem fl-istess reġjun, <hi rend="italic">Urvinum Hortense</hi>, u l-isem ta’ din il-belt x’aktarx li oriġina wkoll mill-istess xebħ tal-għolja mal-manku tal-moħriet. Madankollu, skont ipoteżi oħra, l-isem Urbino ġej mil-Latin <hi rend="italic">urbs-urbis</hi> (jiġifieri belt) u jirreferi għan-natura tagħha ta’ belt doppja (<hi rend="italic">urbs bina</hi>), peress li żviluppat fuq żewġ għoljiet. Hemm saħansitra ipoteżi oħra li tgħid li l-isem għandu oriġini Preindoewropea.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure></figure>
Storja
Oriġini u Medju Evu
<p>Il-belt <ref target="https://mt.wikipedia.org/wiki/Imperu_Ruman">Rumana</ref> mudesta <hi rend="italic"><hi rend="bold">Urbinum Mataurense</hi></hi> (“il-belt iż-żgħira fuq ix-xmara Mataurus”) saret fortizza strateġika importanti fil-Gwerer Gotiċi tas-seklu 6 W.K., wara li nħakmet fil-538 mill-Ostrogoti mill-Ġeneral <ref target="https://mt.wikipedia.org/wiki/Biżantini">Biżantin</ref> <ref target="https://mt.wikipedia.org/wiki/Belisarju">Belisarju</ref>, u ssemmiet spiss mill-istoriku <ref target="https://mt.wikipedia.org/wiki/Prokopju">Prokopju</ref>.</p>
<p>Urbino ġiet okkupata għal żmien qasir mil-Longobardi taħt ir-re <ref target="https://mt.wikipedia.org/wiki/Liutprando">Liutprando</ref>. Imbagħad, qalb it-territorji li Pipin III (ir-Re tal-Franki) ħataf mil-Longobardi, fis-754 huwa ppreżenta l-belt ta’ Urbino lill-Papat. Madankollu, għal diversi sekli, id-dominju tal-Papat kien purament formali u mhux effettiv. Tul is-seklu 12, it-tradizzjonijiet indipendenti u awtonomi ġew espressi fit-twaqqif tal-governanza komunali, sakemm il-belt ta’ Urbino għaddiet f’idejn il-familja Montefeltro. Minkejja li n-nies nobbli ma kellhom l-ebda awtorità diretta fuq il-komun, setgħu jagħmlu pressjoni biex jiġu eletti bħala <hi rend="italic">podestà.</hi> <ref target="https://mt.wikipedia.org/wiki/Bonconte_di_Montefeltro">Bonconte di Montefeltro</ref>  rnexxielu jikseb dan it-titlu fl-1213, u dan wassal biex il-popolazzjoni ta’ Urbino tirribella u tiġi ffurmata alleanza mal-komuni indipendenti ta’ <ref target="https://mt.wikipedia.org/wiki/Rimini">Rimini</ref> (1228), sa ma fl-aħħar jerġgħu jiksbu l-kontroll tal-belt fl-1234. Minkejja dan, eventwalment il-familja Montefeltro reġgħet kisbet il-kontroll tal-belt għal darb’oħra, u żammitu sal-1508. Fit-tilwim bejn il-Gwelfi u l-Gibellini, meta l-fazzjonijiet kienu jappoġġaw il-Papat jew inkella l-Imperu Ruman Sagru rispettivament, il-familja Montefeltro laħqet esponenti nobbli minnha bħala l-mexxejja tal-Gibellini tar-reġjuni tal-Marche u tal-Emilia-Romagna.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref></p>
Federico da Montefeltro
<p>L-iktar membru famuż tal-familja Montefeltro, Federico da Montefeltro, mexxa l-belt bħala d-Duka ta’ Urbino mill-1444 sal-1482. Huwa kien mexxej ta’ suċċess, diplomatiku kapaċi u bniedem entużjast li jagħti patroċinju għall-<ref target="https://mt.wikipedia.org/wiki/L-Arti">arti</ref> u għal-<ref target="https://mt.wikipedia.org/wiki/Letteratura">letteratura</ref>. Ħa r-riedni f’idejh fl-1444 bħala iben Guidantonio, wara konfoffa u l-qtil ta’ Oddantonio li kellu jilħaq leġittimament, iżda li kien mibgħud minħabba ż-żina bla rażan tiegħu u t-tassazzjoni eċċessiva li kien impona matul is-sbatax-il xahar meta kien fit-tmun.</p>
<p>Federico ta prijorità lill-qasam politiku u beda jorganizza l-istat mill-ġdid. Dan kien jinkludi wkoll ir-ristrutturar tal-belt skont kunċett modern ta’ dak iż-żmien biex tkun komda, effiċjenti u sabiħa. Bis-saħħa tal-isforzi tiegħu, għal kważi erbgħin sena taħt it-tmexxija tiegħu, il-gvern ħadem favur l-iskop ta’ Federico da Montefeltro. B’hekk, frott il-ħila tiegħu u anke b’daqsxejn ta’ xorti, irnexxielu jwettaq il-ħolma tiegħu u sawwar il-belt skont ħsibijietu.</p>
<p>Taħt il-patroċinju tiegħu, <ref target="https://mt.wikipedia.org/wiki/Piero_della_Francesca">Piero della Francesca</ref> kiteb dwar ix-<ref target="https://mt.wikipedia.org/wiki/Xjenza">xjenza</ref> tal-perspettiva, Francesco di Giorgio Martini kiteb it-<hi rend="italic">Trattato di architettura</hi> (it-Trattat dwar l-arkitettura) u missier <ref target="https://mt.wikipedia.org/wiki/Raffaello">Raffaello</ref>, <ref target="https://mt.wikipedia.org/wiki/Giovanni_Santi">Giovanni Santi</ref>, kiteb ir-rendikont poetiku tiegħu dwar l-artisti ewlenin ta’ żmienu. Permezz tan-nies brillanti li Federico kellu ma’ djulu fit-tmexxija tiegħu, skont id-deskrizzjonijiet ta’ <ref target="https://mt.wikipedia.org/wiki/Baldassare_Castiglione">Baldassare Castiglione</ref> f’<hi rend="italic">Il Cortegiano</hi> ppubblikat fl-1528, huwa stabbilixxa standards li mbagħad ikkaratterizzaw x’kien mistenni minn “ġentlom” Ewropew modern fis-sekli ta’ wara.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Pjanta antika ta’ Urbino tal-1698</caption></figure>
Cesare Borgia u d-Dukat Della Rovere
<p><ref target="https://mt.wikipedia.org/wiki/Cesare_Borgia">Cesare Borgia</ref> ħa t-tmexxija tal-belt f’idu wara <ref target="https://mt.wikipedia.org/wiki/Guidobaldo_da_Montefeltro">Guidobaldo da Montefeltro</ref>, it-tielet Duka ta’ Urbino, u <ref target="https://mt.wikipedia.org/wiki/Elisabetta_Gonzaga">Elisabetta Gonzaga</ref> fl-1502, bil-kompliċità ta’ missieru, il-<ref target="https://mt.wikipedia.org/wiki/Papa_Alessandru_VI">Papa Alessandru VI</ref>. Wara t-tentattiv tal-<ref target="https://mt.wikipedia.org/wiki/Papa_Ljun_XIII">Papa Ljun X</ref> li jaħtar żagħżugħ mill-familja Medici bħala duka, li sfaxxa fix-xejn minħabba l-mewt qabel iż-żmien ta’ <ref target="https://mt.wikipedia.org/wiki/Lorenzo_II_de_Medici">Lorenzo II de Medici</ref> fl-1519, Urbino saret parti mill-Istati Papali, taħt id-dinastija tad-duki Della Rovere (1508-1631). Dawn mexxew is-sede tad-dukat lejn il-belt ta’ Pesaro fl-1523 u bil-mod il-mod Urbino qabdet it-triq tan-niżla sas-seklu 17.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref></p>
Annessjoni mal-Istati Papali
<p>Fl-1626, il-<ref target="https://mt.wikipedia.org/wiki/Papa_Urban_VIII">Papa Urban VIII</ref> inkorpora b’mod definittiv id-Dukat mad-dominji Papali, skont ir-rieda tal-aħħar duka tal-familja Della Rovere li d-Dukat jiġi ggvernat mill-arċisqof, ladarba l-werriet ta’ warajh inqatel. Minn hemm ’il quddiem l-istat ġie mmexxi minn sistema Papali b’ġerarkija ekkleżjastika. Wara l-annessjoni tad-Dukat mal-Istati Papali, il-wirt artistiku għani (inkluż l-għamara) tal-Palazz Dukali sar jifforma parti mid-dota tal-aħħar dixxendent dirett tal-familja Della Rovere, <ref target="https://mt.wikipedia.org/wiki/Vittoria_della_Rovere">Vittoria della Rovere</ref>, li żżewġet lil <ref target="https://mt.wikipedia.org/wiki/Ferdinandu_II_de_Medici">Ferdinandu II de Medici</ref>. Dawn ix-xogħlijiet għaddew għand l-<ref target="https://mt.wikipedia.org/wiki/Uffizi">Uffizi</ref>, f’<ref target="https://mt.wikipedia.org/wiki/Firenze">Firenze</ref>, u għadhom hemm sa llum, fosthom id-dittiku tad-Duki ta’ Urbino magħmul minn Piero della Francesca. Xogħlijiet oħra tal-Palazz Dukali ttieħdu <ref target="https://mt.wikipedia.org/wiki/Ruma">Ruma</ref>, fosthom it-<ref target="https://mt.wikipedia.org/wiki/Tila_Ex_Barberini">Tila Ex Barberini</ref> ta’ <ref target="https://mt.wikipedia.org/wiki/Fra_Carnevale">Fra Carnevale</ref>, u l-librerija famuża li ġiet inkorporata fil-Bibljoteka <ref target="https://mt.wikipedia.org/wiki/Belt_tal-Vatikan">Vatikana</ref> fl-1657.</p>
Albani u l-okkupazzjoni tal-Franċiżi
<figure><caption>Il-Palazz Dukali</caption></figure>
<p>Ftit wara l-bidu tas-seklu 18, fl-1701 ġie elett għall-Papat il-Kardinal <ref target="https://mt.wikipedia.org/wiki/Giovan_Francesco_Albani">Giovan Francesco Albani</ref>, bl-isem ta’ <ref target="https://mt.wikipedia.org/wiki/Klement_XI">Klement XI</ref>. Dan kien l-aħħar perjodu għani għall-belt, speċjalment fir-rigward tal-arti u l-<ref target="https://mt.wikipedia.org/wiki/Kultura">kultura</ref>, bis-saħħa tal-finanzjament tal-Papa Albani u l-familja tiegħu. Twettqet ir-rinnovazzjoni ta’ diversi binjiet, knejjes u monasteri; fosthom Palazzo Albani, parti mill-faċċata tas-Sede Komunali, il-Palazz tal-Arċisqof, il-<ref target="https://mt.wikipedia.org/wiki/Kappella">Kappella</ref> Albani (fil-Kunvent ta’ San Franġisk), l-Oratorju ta’ San Ġużepp, u l-istruttura interna tal-knejjes ta’ <ref target="https://mt.wikipedia.org/wiki/San_Franġisk_t'Assisi">San Franġisk</ref>, <ref target="https://mt.wikipedia.org/wiki/San_Duminku">San Duminku</ref> u <ref target="https://mt.wikipedia.org/wiki/Santu_Wistin">Santu Wistin</ref>. Barra minn hekk, minħabba l-patroċinju tal-Papa u l-familja tiegħu, id-Duomo ta’ Urbino sarlu ħafna titjib (bħal artal ġdid) flimkien ma’ istituzzjonijiet reliġjużi oħra fil-belt. Minn Lulju 1717 sa Novembru 1718, Urbino ospitat lil <ref target="https://mt.wikipedia.org/wiki/James_Stuart">James Stuart</ref>, il-pretendent eżilhat tat-tron Brittaniku, li kien igawdi l-appoġġ b’saħħtu tal-Papat.</p>
<p>Din l-epoka ġdida tad-deheb għall-belt ta’ Urbino ntemmet bil-mewt ta’ Klement XI fl-1721, u minn dak iż-żmien ’il quddiem il-belt bdiet sejra lura sa llum. Wara l-mewt tal-Papa, il-familja Albani b’mod prinċipali baqgħet tieħu ħsieb l-iktar xogħlijiet sinifikanti sal-ewwel nofs tas-seklu 19.</p>
<p>Fl-1789, il-koppla tal-<ref target="https://mt.wikipedia.org/wiki/Katidral">Katidral</ref> ċediet minħabba terremot qawwi u b’hekk ġiet rinnovata l-knisja kollha.</p>
<p>Bejn l-1797 u l-1800, il-belt ġiet okkupata mit-truppi <ref target="https://mt.wikipedia.org/wiki/Franza">Franċiżi</ref>, bħall-biċċa l-kbira tat-Tramuntana u ċ-Ċentru tal-Italja. Matul l-okkupazzjoni tal-Franċiżi, Urbino u t-territorju tal-madwar kellhom jiffaċċjaw ir-rekwiżizzjoni ta’ ħafna opri tal-arti importanti mill-Franċiżi, u dawn spiċċaw <ref target="https://mt.wikipedia.org/wiki/Pariġi">Pariġi</ref> jew <ref target="https://mt.wikipedia.org/wiki/Milan">Milan</ref>, fil-mużewijiet tal-<ref target="https://mt.wikipedia.org/wiki/Louvre">Louvre</ref> u l-<ref target="https://mt.wikipedia.org/wiki/Pinacoteca_di_Brera">Pinacoteca di Brera</ref>. Dan kompla jgħaxxaq il-wirt artistiku lokali, li diġà kien tilef ħafna opri minħabba d-devoluzzjoni tad-Dukat fis-seklu 17.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Żvilupp mill-ġdid fis-seklu 19
<figure><caption>Id-Duomo ta’ Urbino</caption></figure>
<p>Is-seklu 19 beda bil-konsagrazzjoni tad-Duomo l-ġdid ta’ Urbino fl-1809, skont id-disinn tal-arkitett <ref target="https://mt.wikipedia.org/wiki/Giuseppe_Valadier">Giuseppe Valadier</ref>, li rrestawra l-binjiet ta’ żmien Federico da Montefeltro, bħas-Seminarju l-antik, biswit il-knisja ta’ San Sergio.</p>
<p>Wara l-kostruzzjoni tal-Palazzo Albani l-ġdid fl-1831, iddisinjat mill-arkitett <ref target="https://mt.wikipedia.org/wiki/Pietro_Ghinelli">Pietro Ghinelli</ref>, li ddisinja wkoll il-Pjazza tar-Repubblika li iktar ’il quddiem kienet l-ewwel parti ta’ Corso Garibaldi, il-belt esperjenzat għadd ta’ titjib iddisinjat biex tibdel il-bixra tal-belt. Mill-kostruzzjoni tat-<ref target="https://mt.wikipedia.org/wiki/Teatru">teatru</ref> Sanzio (1845-53) nibet it-twettaq aħħari ta’ Corso Garibaldi, b’portiċi mgħottija fuq in-naħa tat-triq li ġejja għan-niżla sabiex dawk li kienu jattendu t-teatru setgħu jistkennu mix-xita u mill-borra fi triqithom lejn il-Pjazza tar-Repubblika, u l-kostruzzjoni baqgħet għaddejja sal-bidu tas-seklu 20. Barra minn hekk, bidla importanti oħra kienet il-qerda, fl-1868, ta’ parti mis-swar biex tinħoloq barriera doganali, imsejħa Porta Nuova jew Barriera Margherita (f’ġieħ il-Prinċipessa <ref target="https://mt.wikipedia.org/wiki/Margerita_ta’_Savoia">Margerita ta’ Savoia</ref>), li kienet meħtieġa minħabba triq ġdida li kienet tgħaddi tul biċċa mis-swar u kienet kollegata ma’ Corso Garibaldi. Dan irriżulta f’pjanta urbana ġdida bl-inkorporazzjoni tal-biċċa art taħt il-Palazz Dukali msejħa <hi rend="italic">Pincio</hi>.</p>
<p>Dawn it-trasformazzjonijiet urbani ġabu magħhom bidla fl-aċċess għall-belt. Minflok it-toroq dojoq u jserrpu minn ġo daħliet fis-swar, issa wieħed seta’ jidħol minn Porta Nuova b’mod iktar faċli u konvenjenti biex jasal sal-Pjazza tar-Repubblika u l-Palazz Dukali fiċ-ċentru storiku tal-belt.</p>
<p>Dan it-tiġdid urban kien jirrifletti ħafna mill-ideat ta’ <ref target="https://mt.wikipedia.org/wiki/Fulvio_Corboli">Fulvio Corboli</ref> iżda d-disinn sar l-iktar mill-arkitett <ref target="https://mt.wikipedia.org/wiki/Vincenzo_Ghinelli">Vincenzo Ghinelli</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Unifikazzjoni tal-Italja
<p>Fit-8 ta’ Settembru 1860, it-truppi tal-<ref target="https://mt.wikipedia.org/wiki/Piemonte">Piemonte</ref> daħlu f’Urbino minn Porta Santa Lucia, u l-aħħar reżistenza tal-armata Papali kellha tarrendi taħt il-portiku tad-dar fejn Raffaello għex fi tfulitu. Iżda kien fid-29 ta’ Settembru, bil-ħakma ta’ <ref target="https://mt.wikipedia.org/wiki/Ancona">Ancona</ref>, li r-reġjun tal-Marche nħakem għalkollox mill-armata tal-Piemonte.</p>
<p>Bejn l-4 u l-5 ta’ Novembru, kien hemm referendum dwar l-annessjoni tal-Marche mar-<ref target="https://mt.wikipedia.org/wiki/Renju_ta’_Sardenja">Renju ta’ Sardenja</ref>, li spiċċa b’133,783 vot favur, 260 vot kontra u 1,212-il vot invalidu. Fil-provinċja ta’ Urbino (eskluż it-territorju ta’ Pesaro) l-għadd tal-voti kien 21,111 favur, 365 kontra u 29 vot invalidu. Sussegwentement, fl-10 ta’ Novembru, ir-reġjun tal-Marche ġie inkluż fl-Istatut Albertino, u mbagħad, fis-17 ta’ Diċembru, kollox ġie uffiċjalizzat bil-ħruġ ta’ digriet irjali.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Il-gvern il-ġdid beda l-konfiska ta’ diversi proprjetajiet ekkleżjastiċi, fosthom il-parti l-kbira tal-Kunvent ta’ San Franġisk (fejn kien hemm parti li kienet ġnien botaniku, iddisinjat minn Vincenzo Ghinelli), il-monasteru ta’ Santa Klara, il-monasteru ta’ San Ġlormu, u ħafna oħrajn.</p>
L-ewwel nofs tas-seklu 20
<p>Dan is-seklu beda bħal ta’ qablu. Il-perjodu ta’ paċi dam għall-ewwel nofs tas-seklu 20, bl-ebda avveniment sinifikanti. F’dan il-perjodu, ġiet stabbilita l-iScuola del Libro (Istituto per la Decorazione e l'Illustrazione del Libro) u minnha ħareġ talent konsiderevoli kemm fil-livell nazzjonali kif ukoll fil-livell internazzjonali. Flimkien mal-iżvilupp artistiku tal-iScuola del Libro, Urbino bdiet tikber ukoll bħala belt universitarja, b’fakultà universitarja għall-ispiżjara u l-fakultà tal-edukazzjoni (lejn l-1934). Minħabba dawn il-bidliet fl-Università, żieda fil-popolazzjoni tal-istudenti wasslet għal nuqqas ta’ akkomodazzjoni u l-belt inqabdet fuq sieq waħda, tant li għall-bidu ħafna studenti bdew joqogħdu fid-djar taċ-ċittadini. Il-problema ġiet solvuta parzjalment bl-istabbiliment tal-iskola tas-subien fejn kienu jibqgħu jorqdu u jieklu hemm, il-Convitto Raffaello, fil-bidu tas-seklu, u oħra tal-bniet, il-Convitto Laura Battiferri, lejn l-1926. Dan il-perjodu kien dominat minn avvenimenti kbar fl-istorja nazzjonali u internazzjonali, li inevitabbilment ġew espressi wkoll f’Urbino. Il-perjodu tad-<ref target="https://mt.wikipedia.org/wiki/Dittatura">dittatura</ref> <ref target="https://mt.wikipedia.org/wiki/Faxxiżmu">Faxxista</ref> ħalliet il-marka tagħha fuq il-belt, speċjalment mill-puntdivista arkitettoniku, bi skola primarja Faxxista ta’ <ref target="https://mt.wikipedia.org/wiki/Giovanni_Pascoli">Giovanni Pascoli</ref> (1932) li nbniet fuq il-ġnien antik ta’ Santa Luċija (parti mill-ġonna privati tad-duki), ir-restawr tal-Palazzo Mauruzi-Gherardi, li dak iż-żmien kien is-sede tat-tribunal, kif ukoll il-Casa dello Studente, biex jiġi kkumpensat in-nuqqas ta’ akkomodazzjoni għall-istudenti universitarji u għan-nies b’diżabbiltà u dawk li ndarbu fil-gwerer.</p>
<p>Fl-1938, il-belt ta’ Urbino ġiet iddeżinjata bħala l-kwartieri ġenerali tas-Soprintendenza alle Gallerie e alle Opere d'Arte delle Marche, li kienet Organizzazzjoni tal-Galleriji u l-Opri tal-Arti tal-Marche.</p>
<p>Malli faqqgħet <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, il-belt ma ġarrbet l-ebda ħsarat mill-bumbardamenti, bis-saħħa ta’ salib aħmar kbir li ġie miżbugħ fuq is-saqaf tal-Palazz Dukali u ftehim bejn il-<ref target="https://mt.wikipedia.org/wiki/Ġermanja">Ġermaniżi</ref> u l-Alleati. Kien biss lejn tmiem il-gwerra li t-truppi Ġermaniżi ppruvaw jeqirdu s-swar u l-ħitan kollha tal-belt bl-isplussiv qabel jirtiraw, iżda b’xorti tajba ċ-ċittadini ta’ Urbino li tqabbdu jiffabbrikaw l-isplussiv għamluh b’tali mod li ma jiħux. Huma hu jirtiraw, it-truppi Ġermaniżi iżolaw il-belt bil-qerda tal-kollegamenti ferrovjarji u bit-triq. Barra minn hekk, il-Ġermaniżi ppjanaw li jisplodu mina li kienet għadha qed tinbena bejn Urbino u l-parroċċa ta’ <ref target="https://mt.wikipedia.org/wiki/Schieti">Schieti</ref>, li kienet qed tintuża min-<ref target="https://mt.wikipedia.org/wiki/Nażisti">Nażisti</ref> biex jaħżnu l-<ref target="https://mt.wikipedia.org/wiki/Armi_tan-nar">armi tan-nar</ref>. Minħabba l-pożizzjoni tal-mina taħt iċ-ċentru storiku tal-belt, il-popolazzjoni ta’ Urbino kienet qed tibża’ li splużjoni kienet teqred il-belt kollha, iżda dan ma seħħx. Matul it-Tieni Gwerra Dinjija, is-Supretendent ta’ dak iż-żmien tal-Galleriji u l-Opri tal-Arti ta’ Urbino, <ref target="https://mt.wikipedia.org/wiki/Pasquale_Rotondi">Pasquale Rotondi</ref> ħeba madwar 10,000 kapulavur imprezzabbli (fosthom dawk ta’ <ref target="https://mt.wikipedia.org/wiki/Giorgione">Giorgione</ref>, Piero della Francesca, <ref target="https://mt.wikipedia.org/wiki/Paolo_Uccello">Paolo Uccello</ref>, <ref target="https://mt.wikipedia.org/wiki/Tizjanu">Tiziano</ref>, <ref target="https://mt.wikipedia.org/wiki/Mantegna">Mantegna</ref>, Raffaello u ħafna oħrajn, li issa jinsabu fl-aqwa mużewijiet fl-Italja) li kienu se jinsterqu min-Nażisti fil-Fortizza ta’ <ref target="https://mt.wikipedia.org/wiki/Sassocorvaro">Sassocorvaro</ref>. Għemilu ġie rikonoxxut mad-dinja kollha u sa llum il-fortizza hija magħrufa bħala l-“Arka tal-Arti”.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Urbino ġiet illiberata mill-okkupazzjoni Nażista fit-28 ta’ Awwissu 1944, bis-saħħa tal-intervent tal-Korp <ref target="https://mt.wikipedia.org/wiki/Renju_Unit">Brittaniku</ref> Nru V u tat-truppi <ref target="https://mt.wikipedia.org/wiki/Polonja">Pollakki</ref>, u l-azzjonijiet erojċi tal-gruppi partiġjani taż-żona. Uħud mill-membri ta’ dawn il-gruppi nqabdu min-Nażisti u ġew ġustizzjati f’Punto Panoramica, fejn illum hemm mafkar biex jagħti ġieħ lis-sagrifiċċju tagħhom.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Urbino u De Carlo
<figure><caption>Veduta tal-belt</caption></figure>
<p>Fit-tieni nofs tas-seklu 20 kien hemm kooperazzjoni kbira bejn l-istituzzjonijiet pubbliċi ewlenin u l-arkitett <ref target="https://mt.wikipedia.org/wiki/Giancarlo_De_Carlo">Giancarlo De Carlo</ref>. Din ir-relazzjoni bdiet fl-1956 meta <ref target="https://mt.wikipedia.org/wiki/Carlo_Bo">Carlo Bo</ref>, eks rettur tal-Università, ikkummissjona lil De Carlo biex iwettaq il-proġett tar-restawr intern tal-Palazzo Montefeltro-Bonaventura, is-sede tal-Università. Eżatt wara, De Carlo ġie kkummissjonat mill-belt biex iħejji l-Pjan Regolatur Ġenerali (1958-1964) bl-għan li jiġi restawrat iċ-ċentru storiku tal-belt, li kien jinsab f’qagħda mwiegħra, speċjalment il-parti tal-għolja taħt is-sisien tal-Palazz Dukali. Din issaħħet bis-saħħa tal-finanzjament statali minn żewġ liġijiet speċjali ppromulgati għall-belt ta’ Urbino (fl-1968 u fl-1982).</p>
<p>Sussegwentement, De Carlo wettaq diversi proġetti għall-Università, inkluż id-dormitorji tal-kulleġġ ħdejn il-knisja tal-Kapuċċini, eżempju interessanti ta’ kif l-arkitettura tista’ ssir ħaġa waħda mal-pajsaġġ tal-madwar. Lesta proġetti wkoll bħall-kostruzzjoni tal-Magisterium (1968-1976), ir-ristrutturar tal-fakultà tal-liġi (1966-1968) u l-binja Battiferri (1986-1999) għall-fakultà tax-xjenza ekonomika. Dawn huma tliet eżempji sinifikanti tal-inklużkoni ta’ arkitettura kontemporanja f’ambjent antik, u għadhom jiġu studjati sa llum.</p>
<p>Fis-snin sebgħin tas-seklu 20 seħħ proġett imsejjaħ Operazione Mercatale b’kollaborazzjoni mal-Muniċipalità (1969-1972), li kien jinkludi l-kostruzzjoni ta’ parkeġġ taħt l-art b’diversi sulari, taħt it-torrijiet żgħar famużi tal-Palazz Dukali, u r-restawr tar-rampa elikojdali ta’ <ref target="https://mt.wikipedia.org/wiki/Francesco_di_Giorgio_Martini">Francesco di Giorgio Martini</ref> (1971-1975) taħt it-teatru Sanzio. Mill-1977 sal-1982 ġie żviluppat ukoll il-proġett ta’ rinnovazzjoni tat-teatru Sanzio kif ukoll il-proġett kontroversjali ta’ rinnovazzjoni tal-istalel Dukali antiki. Barra minn hekk, bis-saħħa tar-relazzjoni mill-qrib ma’ De Carlo, il-belt ospitat il-laboratorji tal-ILAUD darbtejn (fl-1976-1981, u fl-1992-1993), stabbiliti u diretti mill-arkitett.</p>
<p>Waħda mill-aħħar azzjonijiet ta’ De Carlo kienet it-tħejjija, bejn l-1989 u l-1994, tal-Pjan Regolatur Ġenerali Ġdid.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Sit ta’ Wirt Dinji
<p>Iċ-ċentru storiku ta’ Urbino sar Sit ta’ Wirt Dinji tal-UNESCO fl-1998. Il-valur universali straordinarju tas-sit ġie rikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba fl-aqwa żmien tagħha, Urbino attirat uħud mill-aqwa studjużi u artisti umanisti tar-Rinaxximent, li ħolqu kumpless urban eċċezzjonali ta’ omoġenjetà notevoli li kienet influwenti għall-bqija tal-<ref target="https://mt.wikipedia.org/wiki/Ewropa">Ewropa</ref>; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba Urbino hija rappreżentazzjoni ta’ suċċess tal-arti u tal-arkitettura Rinaxximentali, adattati b’mod armonjuż għas-sit fiżiku u għall-prekursur Medjevali tal-belt b’mod eċċezzjonali.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Persuni notevoli
<list type="unordered"><item>Bartolomeo Carusi, teologu u professur</item>
<item>Battista Malatesta (1384-1448), poeta Rinaxximentali</item>
<item>Bernardino Baldi, matematiku u kittieb</item>
<item>Clorinda Corradi, kantant liriku (1804-1877)</item>
<item>Crispino Agostinucci, isqof ta’ Montefeltro</item>
<item><ref target="https://mt.wikipedia.org/wiki/Donato_Bramante">Donato Bramante</ref> twieled fil-qrib u esperjenza x-xogħol ta’ Laurana f’żgħożitu</item>
<item>Elisabetta Gonzaga, Dukessa ta’ Urbino (1471-1526)</item>
<item>Federico Barocci, pittur</item>
<item>Federico Commandini (1509), matematiku</item>
<item>Federico III da Montefeltro, Duka ta’ Urbino, mexxej Medjevali li ried li jkollu patroċinju tal-arti</item>
<item>Federico Zuccari u Taddeo Zuccari, pitturi li twieldu fil-qrib</item>
<item>Fernando Aiuti (1935), immunologu</item>
<item>Francesco Puccinotti (1794-1872), patologu</item>
<item>Giovanni Francesco Albani, il-Papa Klement XI</item>
<item>Giovanni Santi, pittur u poeta, missier Raffaello, twieled fil-qrib</item>
<item>Guidobaldo II Della Rovere, Duka ta’ Urbino, ikkummissjona l-pittura tal-Venere ta’ Urbino</item>
<item>Muzio Oddi (1569-1639), matematiku, arkitett, inġinier militari, kittieb</item>
<item>Ottaviano Petrucci, ivvinta l-istampar tal-mużika b’tipa immobbli, li twieled fil-qrib</item>
<item>Paolo Volponi (1924-1994), kittieb u poeta</item>
<item>Polydore Vergil jew Virgil, kronista fl-Ingilterra</item>
<item>Raffaello Carboni, kittieb</item>
<item>Raphael Gualazzi, pjanista tal-mużika jazz u kantant, ġie t-tieni fil-<ref target="https://mt.wikipedia.org/wiki/Festival_tal-Eurovision_2011">Festival tal-Eurovision tal-2011</ref></item>
<item>Raffaello, pittur; id-dar ta’ familtu hija mużew fil-belt</item>
<item>Umberto Piersanti, poeta u kittieb</item>
<item>Valentino Rossi, motoċiklista li rebaħ diversi kampjonati dinjija tal-MotoGP</item>
<item>Marica Branchesi, astrofiżiku</item>
<item>Stefano Sensi, plejer tal-<ref target="https://mt.wikipedia.org/wiki/Futbol">futbol</ref></item></list>
</text></body></html>