<html><body><text id="wikipedia_mt_wikipedia_org__26875.html" ns="0" revid="274143" sourceurl="https://mt.wikipedia.org/wiki/Mantova" title="Mantova" type="wikipedia">Mantova
<p><hi rend="bold">Mantova</hi> ([ˈmantova]) hija belt u komun fil-<ref target="https://mt.wikipedia.org/wiki/Lombardia">Lombardia</ref>, l-<ref target="https://mt.wikipedia.org/wiki/Italja">Italja</ref>, u kapitali tal-provinċja bl-istess isem.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fl-2016, Mantova kienet iddeżinjata l-Kapitali Taljana tal-<ref target="https://mt.wikipedia.org/wiki/Kultura">Kultura</ref>. Fl-2017 ġiet imsemmija l-Kapitali Ewropea tal-Gastronomija, inkluża fid-Distrett tal-Lvant tal-Lombardia (flimkien mal-bliet ta’ <ref target="https://mt.wikipedia.org/wiki/Bergamo">Bergamo</ref>, <ref target="https://mt.wikipedia.org/wiki/Brescia">Brescia</ref>, u <ref target="https://mt.wikipedia.org/wiki/Cremona">Cremona</ref>).</p>
<p>Fl-2008, iċ-ċentru storiku ta’ Mantova u ta’ <ref target="https://mt.wikipedia.org/wiki/Sabbioneta">Sabbioneta</ref> tniżżlu fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Il-poter u l-influwenza storiċi ta’ Mantova taħt il-<ref target="https://mt.wikipedia.org/wiki/Familja_Gonzaga">familja Gonzaga</ref> għamluha waħda miċ-ċentri artistiċi, kulturali, u speċjalment mużikali tat-Tramuntana tal-Italja u tal-pajjiż kollu kemm hu. Peress li kellha waħda mill-isbaħ residenzi nobbli tal-Ewropa tas-seklu 15, tas-seklu 16 u tal-bidu tas-seklu 17, Mantova hija notevoli għar-rwol sinifikanti li kellha fl-istorja tal-opri; il-belt hija magħrufa wkoll għat-teżori arkitettoniċi u għall-artefatti, għall-palazzi eleganti, u għall-pajsaġġ panoramiku ta’ belt <ref target="https://mt.wikipedia.org/wiki/Medjuevu">Medjevali</ref> u <ref target="https://mt.wikipedia.org/wiki/Rinaxximent">Rinaxximentali</ref>. Hija l-belt fejn il-<ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Monteverdi">Monteverdi</ref> wera l-opra tiegħu L'Orfeo għall-ewwel darba u l-post fejn Romeo jiġi mkeċċi f’<ref target="https://mt.wikipedia.org/wiki/Romeo_u_Ġuljetta">Romeo u Ġuljetta</ref> ta’ <ref target="https://mt.wikipedia.org/wiki/William_Shakespeare">William Shakespeare</ref>. Hija l-eqreb belt għal raħal twelid il-<ref target="https://mt.wikipedia.org/wiki/Poeta">poeta</ref> <ref target="https://mt.wikipedia.org/wiki/Imperu_Ruman">Ruman</ref> <ref target="https://mt.wikipedia.org/wiki/Virġilju">Virġilju</ref>, li ġie kkommemorat permezz ta’ <ref target="https://mt.wikipedia.org/wiki/Statwa">statwa</ref> fil-park ta’ “Piazza Virgiliana” f’xatt il-lag.</p>
<figure><caption>L-istemma araldika ta’ Mantova</caption></figure>
<p>Mantova hija mdawra fuq tliet naħat minn lagi artifiċjal, maħluqa matul is-seklu 12 bħala s-sistema tad-difiża tal-belt. Dawn il-lagi jirċievu l-ilma mix-xmara <ref target="https://mt.wikipedia.org/wiki/Mincio">Mincio</ref>, tributarja tax-xmara <ref target="https://mt.wikipedia.org/wiki/Po">Po</ref> li tinżel mil-<ref target="https://mt.wikipedia.org/wiki/Lag_ta’_Garda">Lag ta’ Garda</ref>. It-tliet lagi jissejħu Lago Superiore, Lago di Mezzo, u Lago Inferiore (il-Lagi ta’ Fuq, tan-Nofs u t’Isfel, rispettivament). Ir-raba’ lag, il-Lag Pajolo, li xi darba kien iservi ta’ ħandaq difensiv mimli bl-ilma madwar il-belt, nixef fl-aħħar tas-seklu 18.</p>
<p>Iż-żona u l-madwar tagħha huma importanti mhux biss f’termini naturalistiċi, iżda anke antropoloġikament u storikament; ir-riċerka għamlet enfasi fuq għadd ta’ insedjamenti umani mifruxa bejn Barche di Solferino u Bande di Cavriana, Castellaro u Isolone del Mincio. Dawn kienu datati, mingħajr interruzzjoni, miż-Żmien <ref target="https://mt.wikipedia.org/wiki/Neolitiku">Neolitiku</ref> (il-ħames sar-raba’ millenju <ref target="https://mt.wikipedia.org/wiki/QK">Q.K.</ref>) sa Żmien il-Bronż (it-tieni sal-ewwel millenju Q.K.) u l-fażijiet Galliċi (it-tieni sal-ewwel sekli Q.K.), u ntemmu b’insedjamenti residenzjali Rumani, li setgħu jiġu rintraċċati sat-tielet seklu W.K.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Fl-2017, Legambiente kklassifikat lil Mantova bħala l-aqwa belt Taljana għall-kwalità tal-ħajja u tal-ambjent.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
<figure><caption><hi rend="italic">It-Tkeċċija tal-familja Bonacolsi fl-1328, xena ta’ Pjazza Sordello</hi>, pittura fuq tiela ta’ Domenico Morone.</caption></figure>
<p>Mantova kienet insedjament fuq gżira li ġie stabbilit għall-ewwel darba għall-ħabta tas-sena 2000 Q.K. max-xtut tax-xmara Mincio, li tnixxi mil-Lag ta’ Garda għall-<ref target="https://mt.wikipedia.org/wiki/Baħar_Adrijatiku">Baħar Adrijatiku</ref>. Fis-seklu 6 Q.K., Mantova kienet villaġġ tal-<ref target="https://mt.wikipedia.org/wiki/Etruski">Etruski</ref> li, skont it-tradizzjoni Etruska, ġie stabbilit mill-ġdid minn <ref target="https://mt.wikipedia.org/wiki/Oknu">Oknu</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-isem jaf oriġina mill-alla tal-Etruski msejjaħ <ref target="https://mt.wikipedia.org/wiki/Mantus">Mantus</ref>. Wara li l-villaġġ inħakem miċ-Ċenomani, tribù Gallika, Mantova għaddiet minn id għall-oħra bejn l-ewwel u t-tieni <ref target="https://mt.wikipedia.org/wiki/Gwerer_Puniċi">Gwerer Puniċi</ref> kontra r-<ref target="https://mt.wikipedia.org/wiki/Imperu_Ruman">Rumani</ref>, li attribwew isem il-villaġġ lil Manto, it-tifla ta’ <ref target="https://mt.wikipedia.org/wiki/Tiresja">Tiresja</ref>. Dan it-territorju iktar ’il quddiem ġie popolat minn suldati veterani ta’ <ref target="https://mt.wikipedia.org/wiki/Awgustu">Awgustu</ref>. L-iktar ċittadin famuż ta’ Mantova tal-qedem huwa l-poeta Virġilju, jew <hi rend="italic">Publius Vergilius Maro</hi> <hi rend="italic">(Mantova me genuit)</hi>, li twieled fis-70 Q.K. f’villaġġ qrib il-belt li issa tissejjaħ Virgilio.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Wara l-waqgħa tal-Imperu Ruman
<p>Wara l-waqgħa tal-Imperu Ruman tal-Punent wara attakk ta’ <ref target="https://mt.wikipedia.org/wiki/Odovakar">Odovakar</ref> fl-476 W.K., Mantova nħakmet, flimkien mal-bqija tal-Italja, mill-<ref target="https://mt.wikipedia.org/wiki/Ostrogoti">Ostrogoti</ref>. Reġgħet ittieħdet mill-Imperu Ruman tal-Lvant f’nofs is-seklu 6 wara l-<ref target="https://mt.wikipedia.org/wiki/Gwerra_Gotika">Gwerra Gotika</ref> iżda sussegwentement reġgħet intilfet u sfat f’idejn il-<ref target="https://mt.wikipedia.org/wiki/Lombardi">Lombardi</ref>. Imbagħad ġiet maħkuma minn <ref target="https://mt.wikipedia.org/wiki/Karlu_Manju">Karlu Manju</ref> fis-774, u b’hekk Mantova ġiet inkorporata fl-Imperu tal-<ref target="https://mt.wikipedia.org/wiki/Franki">Franki</ref>. Diviżjonijiet tal-imperu (minħabba l-użu tal-wirt maqsum indaqs mill-Franki) fit-<ref target="https://mt.wikipedia.org/wiki/Trattat_ta’_Verdun">Trattati ta’ Verdun</ref> u ta’ <ref target="https://mt.wikipedia.org/wiki/Trattat_ta’_Prüm">Prüm</ref> wasslu biex Mantova tgħaddi għand <ref target="https://mt.wikipedia.org/wiki/Francia_tan-Nofs">Francia tan-Nofs</ref> fit-843, imbagħad għand ir-<ref target="https://mt.wikipedia.org/wiki/Renju_tal-Italja">Renju tal-Italja</ref> fit-855. Fid-962, ir-Re <ref target="https://mt.wikipedia.org/wiki/Otto_I">Otto I</ref> tal-<ref target="https://mt.wikipedia.org/wiki/Ġermanja">Ġermanja</ref> invada l-Italja, u b’hekk Mantova saret vassall tal-Imperu Ruman Sagru li kien għadu kemm issawwar.</p>
<p>Fis-seklu 11, Mantova saret parti mill-pussess ta’ <ref target="https://mt.wikipedia.org/wiki/Bonifacio_di_Canossa">Bonifacio di Canossa</ref>, Markiż tat-<ref target="https://mt.wikipedia.org/wiki/Toskana">Toskana</ref>. L-aħħar mexxej minn dik il-familja kienet il-Kontessa <ref target="https://mt.wikipedia.org/wiki/Matilda_di_Canossa">Matilda di Canossa</ref> (mietet fl-1115), li, skont leġġenda, ordnat il-kostruzzjoni tar-Rotunda prezzjuża ta’ <ref target="https://mt.wikipedia.org/wiki/San_Lawrenz">San Lawrenz</ref> fl-1082. Ir-Rotunda għadha teżisti sa llum u ġiet rinnovata fl-2013.</p>
Belt Imperjali Ħielsa
<p>Wara l-<ref target="https://mt.wikipedia.org/wiki/Mewt">mewt</ref> ta’ Matilda di Canossa, Mantova saret komun ħieles u ddefendiet ruħha bla heda mill-influwenza tal-Imperu Ruman Sagru matul is-sekli 12 u 13. Fl-1198, <ref target="https://mt.wikipedia.org/wiki/Alberto_Pitentino">Alberto Pitentino</ref> biddel il-fluss tax-xmara Mincio, u ħoloq dawk li l-Mantovani jsejħulhom bħala “l-erba’ lagi” biex issaħħaħ il-protezzjoni naturali tal-belt. Tlieta minn dawn il-lagi għadhom jeżistu sa llum u r-raba’ wieħed, li kien jgħaddi miċ-ċentru tal-belt, ġie mirdum fis-seklu 18.</p>
Podestà
<p>Mill-1215, il-belt ġiet immexxija taħt il-podestà tal-poeta u statista tal-<ref target="https://mt.wikipedia.org/wiki/Gwelfi">Gwelfi</ref> <ref target="https://mt.wikipedia.org/wiki/Rambertino_Buvalelli">Rambertino Buvalelli</ref>.</p>
<p>Matul it-taqbida bejn il-Gwelfi u l-<ref target="https://mt.wikipedia.org/wiki/Gibellini">Gibellini</ref>, <ref target="https://mt.wikipedia.org/wiki/Pinamonte_Bonacolsi">Pinamonte Bonacolsi</ref> ħa vantaġġ tas-sitwazzjoni kaotika biex jaħtaf il-poter tal-podestà fl-1273. Huwa ġie ddikjarat bħala l-<hi rend="italic">Kaptan Ġeneral tal-Poplu</hi>. Il-familja Bonacolsi mexxiet lil Mantova għaż-żewġ ġenerazzjonijiet ta’ wara u żiditilha l-prosperità u s-sbuħija artistika. Fis-16 ta’ Awwissu 1328, <ref target="https://mt.wikipedia.org/wiki/Luigi_Gonzaga">Luigi Gonzaga</ref>, uffiċjal fil-podestà tal-familja Bonacolsi, flimkien mal-familja tiegħu organizzaw rewwixta pubblika f’Mantova kif ukoll kolp ta’ stat kontra l-aħħar mexxej tal-familja Bonacolsi, Rinaldo.</p>
Familja Gonzaga
<figure><caption>Ludovico Gonzaga jirċievi l-aħbar li ibnu Francesco sar kardinal; affresk ta’ Andrea Mantegna fil-Kamra tal-Miżżewġin fil-Palazz Dukali.</caption></figure>
<p><ref target="https://mt.wikipedia.org/wiki/Ludovico_Gonzaga">Ludovico Gonzaga</ref>, li kien il-Podestà ta’ Mantova mill-1318, ġie elett <hi rend="italic">Kaptan tal-Poplu</hi>. Il-familja Gonzaga bniet swar ġodda b’ħames bibien/daħliet u rinnovat il-belt fis-seklu 14; madankollu, is-sitwazzjoni politika baqgħet imwiegħra sat-tielet mexxej tal-familja Gonzaga, <ref target="https://mt.wikipedia.org/wiki/Ludovico_III_Gonzaga">Ludovico III Gonzaga</ref>, li elimina lil qrabatu u ċċentralizza l-poter fuqu nnifsu. Matul ir-Rinaxximent Taljan, il-familja Gonzaga ratbet it-tmexxija despotika tagħha u kompliet iżżid il-livell ta’ kultura u rfinar f’Mantova.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Mantova saret ċentru sinifikanti ta<ref target="https://mt.wikipedia.org/wiki/L-Arti">l-arti</ref> u tal-umaniżmu Rinaxximentali. Il-Markiż <ref target="https://mt.wikipedia.org/wiki/Gianfrancesco_Gonzaga">Gianfrancesco Gonzaga</ref> ġab lil <ref target="https://mt.wikipedia.org/wiki/Vittorino_da_Feltre">Vittorino da Feltre</ref> lejn Mantova fl-1423 sabiex jiftaħ l-iskola umanista famuża tiegħu, magħrufa bħala Casa Giocosa.</p>
<figure><caption>Affresk famuż ta’ Andrea Mantegna fil-Palazz Dukali ta’ Mantova li juri l-ħajja tal-familja Gonzaga fl-aqwa tagħhom.</caption></figure>
<p><ref target="https://mt.wikipedia.org/wiki/Isabella_d'Este">Isabella d'Este</ref>, il-Markiża ta’ Mantova, iżżewġet lil <ref target="https://mt.wikipedia.org/wiki/Francesco_II_Gonzaga">Francesco II Gonzaga</ref>, il-Markiż ta’ Mantova, fl-1490. Meta ċċaqilqet minn <ref target="https://mt.wikipedia.org/wiki/Ferrara">Ferrara</ref> għal Mantova (hi kienet it-tifla tad-<ref target="https://mt.wikipedia.org/wiki/Duka_Erkole">Duka Erkole</ref>, il-mexxej ta’ Ferrara), hija ħolqot l-ewwel studjo żgħir (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">studiolo</hi>) famuż tagħha, l-ewwel fil-Kastell ta’ San Ġorġ fejn ikkummissjonat <ref target="https://mt.wikipedia.org/wiki/Pittura">pitturi</ref> mingħand <ref target="https://mt.wikipedia.org/wiki/Mantegna">Mantegna</ref>, <ref target="https://mt.wikipedia.org/wiki/Perugino">Perugino</ref> u <ref target="https://mt.wikipedia.org/wiki/Lorenzo_Costa">Lorenzo Costa</ref>. Iktar ’il quddiem ċaqilqet l-istudjo tagħha lejn il-Qorti l-Qadima u kkummissjonat żewġ pitturi mingħand <ref target="https://mt.wikipedia.org/wiki/Correggio">Correggio</ref> biex jitpoġġew mal-ħames pitturi l-oħra mill-Kastell ta’ San Ġorġ. Ma kinitx xi ħaġa tas-soltu li mara jkollha studjo fl-Italja tas-seklu 15 ladarba dan kien jitqies bħala spazju tal-irġiel. Isabella kienet kollezzjonista kbira u tant kellha reputazzjoni għolja li <ref target="https://mt.wikipedia.org/wiki/Niccolò_da_Corregio">Niccolò da Corregio</ref> sejħilha “l-ewwel mara tad-dinja”.</p>
<p>Permezz ta’ ħlas ta’ 120,000 fjorin tad-<ref target="https://mt.wikipedia.org/wiki/Deheb">deheb</ref> fl-1433, <ref target="https://mt.wikipedia.org/wiki/Gianfrancesco_I">Gianfrancesco I</ref> ġie maħtur bħala l-Markiż ta’ Mantova mill-Imperatur <ref target="https://mt.wikipedia.org/wiki/Sigismundo">Sigismundo</ref>. In-neputija tal-imperatur, <ref target="https://mt.wikipedia.org/wiki/Barbara_ta’_Brandenburg">Barbara ta’ Brandenburg</ref> iżżewġet lil iben il-Markiż, Ludovico. Fl-1459, il-<ref target="https://mt.wikipedia.org/wiki/Papa_Piju_II">Papa Piju II</ref> organizza l-Kunsill ta’ Mantova biex jipproklama <ref target="https://mt.wikipedia.org/wiki/Kruċjata">kruċjata</ref> kontra t-<ref target="https://mt.wikipedia.org/wiki/Imperu_Ottoman">Torok</ref>. Taħt Ludovico u l-werrieta tiegħu, il-pittur Rinaxximentali famuż <ref target="https://mt.wikipedia.org/wiki/Andrea_Mantegna">Andrea Mantegna</ref> ħadem f’Mantova bħala pittur tal-familja Gonzaga, u pproduċa wħud mill-iktar xogħlijiet straordinarji tiegħu.</p>
Dukat ta’ Mantova
<p>L-ewwel Duka ta’ Mantova kien <ref target="https://mt.wikipedia.org/wiki/Federico_II_Gonzaga">Federico II Gonzaga</ref>, li kiseb it-titlu mill-Imperatur Ruman Sagru <ref target="https://mt.wikipedia.org/wiki/Karlu_V">Karlu V</ref> fl-1530. Federico kkummissjona lil <ref target="https://mt.wikipedia.org/wiki/Giulio_Romano">Giulio Romano</ref> biex jibni Palazzo Te, fil-periferija tal-belt, u tejjeb il-belt ferm. Fl-aħħar tas-seklu 16, <ref target="https://mt.wikipedia.org/wiki/Claudio_Monteverdi">Claudio Monteverdi</ref> ġie Mantova minn belt twelidu Cremona. Huwa ħadem taħt <ref target="https://mt.wikipedia.org/wiki/Vincenzo_I_Gonzaga">Vincenzo I Gonzaga</ref>, l-ewwel bħala <ref target="https://mt.wikipedia.org/wiki/Kantant">kantant</ref> u vjolista, u mbagħad bħala direttur mużikali. Huwa żżewweġ lill-kantanta <ref target="https://mt.wikipedia.org/wiki/Claudia_Cattaneo">Claudia Cattaneo</ref> fl-1599.</p>
Minn Gonzaga għall-Asburgi
<figure><caption>Palazzo Te</caption></figure>
<p>Fl-1627, l-arblu tar-razza dirett tal-familja Gonzaga ntemm b’<ref target="https://mt.wikipedia.org/wiki/Vincenzo_II_Gonzaga">Vincenzo II</ref>, u Mantova bil-mod il-mod qabdet it-triq tan-niżla taħt il-mexxejja l-ġodda, Gonzaga-Nevers, fergħa Franċiża tal-familja. Faqqgħet il-Gwerra tas-Suċċessjoni Mantovana, u fl-1630 armata imperjali ta’ 36,000 merċenarju tal-Landsknecht assedjat lil Mantova, u dan wassal għall-<ref target="https://mt.wikipedia.org/wiki/Pesta_s-sewda">pesta</ref>. <ref target="https://mt.wikipedia.org/wiki/Ferdinando_Carlo_IV">Ferdinando Carlo IV</ref>, mexxej bla ħila, li kien jinteressah biss li jorganizza festini u spettakli teatrali, għamel alleanza ma’ <ref target="https://mt.wikipedia.org/wiki/Franza">Franza</ref> fil-Gwerra tas-Suċċessjoni Spanjola. Wara t-telfa tal-Franċiżi, huwa mar għall-kenn f’<ref target="https://mt.wikipedia.org/wiki/Venezja">Venezja</ref> u miegħu ħa xi elf pittura. Mal-mewt tiegħu fl-1708, id-Duka ta’ Mantova tneħħa u l-familja Gonzaga tilfet il-belt ta’ Mantova għal dejjem. Mantova spiċċat f’idejn l-<ref target="https://mt.wikipedia.org/wiki/Asburgi">Asburgi</ref> tal-<ref target="https://mt.wikipedia.org/wiki/Awstrija">Awstrija</ref>.</p>
<p>Taħt it-tmexxija Awstrijaka, Mantova reġgħet ħadet il-ħajja u matul dan il-perjodu nbnew l-Akkademja Rjali tax-<ref target="https://mt.wikipedia.org/wiki/Xjenza">Xjenzi</ref>, tal-Lingwi u tal-Arti, it-Teatru Xjentifiku, u bosta palazzi u binjiet.</p>
Gwerer ta’ Napuljun
<p>Fl-1786, għaxar snin qabel il-kampanja militari ta’ <ref target="https://mt.wikipedia.org/wiki/Napuljun_Bonaparte">Napuljun Bonaparte</ref> fl-Ewropa, id-Dukat Awstrijaku ta’ Mantova għal żmien qasir ingħaqad mad-Dukat ta’ <ref target="https://mt.wikipedia.org/wiki/Milan">Milan</ref> sal-1791.</p>
<p>Fl-4 ta’ Ġunju 1796, Mantova ġiet assedjata mill-armata ta’ Napuljun bħala mossa kontra l-Awstrija, li kienet għaqdet l-Ewwel Koalizzjoni kontra Franza. It-tentattivi Awstrijaki u <ref target="https://mt.wikipedia.org/wiki/Russja">Russi</ref> li jirreżistu l-assedju fallew, iżda kienu kapaċi jifirxu l-forzi Franċiżi biżżejjed biex kellhom jabbandunaw l-assedju fil-31 ta’ Lulju. Minkejja dan, fl-24 ta’ Awwissu l-Franċiż komplew l-assedju. Fil-bidu ta’ Frar 1797, il-belt arrendiet u r-reġjun spiċċa taħt amministrazzjoni Franċiża. Sentejn wara, fl-1799, il-belt reġgħet inħatfet mill-Awstrijaki wara l-Assedju ta’ Mantova.</p>
<p>Iktar ’il quddiem, il-belt reġgħet għaddiet taħt il-kontroll ta’ Napuljun u saret parti mir-Renju tal-Italja ta’ Napuljun. Fl-1810, <ref target="https://mt.wikipedia.org/wiki/Andreas_Hofer">Andreas Hofer</ref> ġie ġustizzjat ħdejn Porta Giulia, daħla tal-belt f’Borgo di Porto (Cittadella) talli mexxa insurrezzjoni fil-Kontea ta’ Tirol kontra Napuljun.</p>
Renju ta’ Lombardia-Venezja
<p>Wara l-perjodu qasir ta’ tmexxija Franċiża, Mantova reġgħet spiċċat f’idejn l-Awstrija fl-1814, u saret waħda mill-bliet <ref target="https://mt.wikipedia.org/wiki/Fortizza">fortizza</ref> tal-<hi rend="italic">Quadrilatero</hi> fit-Tramuntana tal-Italja. Wara l-Kungress ta’ <ref target="https://mt.wikipedia.org/wiki/Vjenna">Vjenna</ref> (1815), Mantova saret provinċja fir-Renju ta’ Lombardia-Venezja tal-Imperu Awstrijaku. Madankollu, l-aġitazzjoni kontra l-Awstrija laħqet l-ogħla livell tagħha f’rewwixta li damet mill-1851 sal-1855, iżda din finalment ġiet ikkontrollata mill-armata Awstrijaka. Wieħed mill-iktar episodji famużi tar-<ref target="https://mt.wikipedia.org/wiki/Risorġiment">Risorġiment</ref> Taljan seħħ fil-wied ta’ Belfiore, fejn grupp ta’ ribelli ġew mgħallqa mill-Awstrijaki.</p>
Unifikazzjoni tal-Italja
<p>Fil-<ref target="https://mt.wikipedia.org/wiki/Battalja_ta’_Solferino">Battalja ta’ Solferino</ref> (it-Tieni Gwerra Taljana għall-Indipendenza) fl-1859, Piemonte-<ref target="https://mt.wikipedia.org/wiki/Sardenja">Sardenja</ref> tal-<ref target="https://mt.wikipedia.org/wiki/Familja_Savoia">familja Savoia</ref>, żammew mal-Imperatur Franċiż <ref target="https://mt.wikipedia.org/wiki/Napuljun_III">Napuljun III</ref>, kontra l-Imperu Awstrijaku. Wara t-telfa li ġarrbet l-Awstrija, il-Lombardia ġiet ċeduta lil Franza, li ttrasferietha lil Piemonte-Sardenja bi tpartit għal <ref target="https://mt.wikipedia.org/wiki/Nizza">Nizza</ref> u <ref target="https://mt.wikipedia.org/wiki/Savoia">Savoia</ref>.</p>
<p>Mantova, għalkemm kienet provinċja kostitwenti tal-Lombardia, xorta waħda baqgħet taħt l-Imperu Awstrijaku flimkien ma’ Venezja. Fl-1866, il-Konfederazzjoni tat-Tramuntana tal-Ġermanja mmexxija mill-<ref target="https://mt.wikipedia.org/wiki/Prussja">Prussja</ref> żammet mar-Renju tal-Italja li kien għadu kemm issawwar  u li kien immexxi minn Piemonte, kontra l-Imperu Awstrijaku fit-Tielet Gwerra Taljana għall-Indipendenza. It-telfa ħesrem tal-Awstrija wasslet biex tirtira mir-Renju ta’ Venezja (inkluż mill-belt kapitali Venezja). Mantova reġgħet ingħaqdet mar-reġjun tal-Lombardia u ġiet inkorporata fir-Renju tal-Italja.</p>
Sit ta’ Wirt Dinji
<figure><caption>Veduta panoramika ta’ Mantova mix-xatt oppost tax-xmara Mincio</caption></figure>
<p>Mantova, flimkien ma’ Sabbioneta, ġiet iddeżinjata bħala Sit ta’ Wirt Dinji tal-UNESCO fl-2008.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ” u <hi rend="bold">l-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Siti ewlenin
<figure><caption>Veduta panoramika Pjazza Sordello, il-qalba taċ-ċentru storiku ta’ Mantova</caption></figure>
<p>Il-familja Gonzaga pproteġiet l-arti u l-kultura, u ospitat diversi artisti importanti bħal <ref target="https://mt.wikipedia.org/wiki/Leone_Battista_Alberti">Leone Battista Alberti</ref>, Andrea Mantegna, Giulio Romano, <ref target="https://mt.wikipedia.org/wiki/Donatello">Donatello</ref>, <ref target="https://mt.wikipedia.org/wiki/Peter_Paul_Rubens">Peter Paul Rubens</ref>, <ref target="https://mt.wikipedia.org/wiki/Pisanello">Pisanello</ref>, <ref target="https://mt.wikipedia.org/wiki/Domenico_Fetti">Domenico Fetti</ref>, <ref target="https://mt.wikipedia.org/wiki/Luca_Fancelli">Luca Fancelli</ref> u <ref target="https://mt.wikipedia.org/wiki/Nicolò_Sebregondi">Nicolò Sebregondi</ref>. Minkejja li ħafna mill-kapulavuri ġew sparpaljati, il-valur kulturali ta’ Mantova xorta waħda huwa straordinarju, u ħafna mill-binjiet ekkleżjastiċi ta’ Mantova huma eżempji importanti uniċi tal-arkitettura Taljana.</p>
<p>Fost il-binjiet ikoniċi ewlenin hemm:</p>
<list type="unordered"><item><hi rend="italic">il-Palazzo Te</hi> (1525-1535): palazz semirurali ta’ Giulio Romano<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> (li għex f’Mantova fl-aħħar snin ta’ ħajtu) bi stil Rinaxximentali matur, u b’xi ħjiel ta’ <ref target="https://mt.wikipedia.org/wiki/Manjeriżmu">Manjeriżmu</ref> ta’ wara żmien <ref target="https://mt.wikipedia.org/wiki/Raffaello">Raffaello</ref>. Il-palazz kien il-villa residenzjali tas-sajf ta’ Federico II Gonzaga. Attwalment jospita l-Mużew Ċiviku (permezz tad-donazzjonijiet ta’ <ref target="https://mt.wikipedia.org/wiki/Arnoldo_Mondadori">Arnoldo Mondadori</ref>, wieħed mill-iktar pubblikaturi Taljani importanti, u ta’ <ref target="https://mt.wikipedia.org/wiki/Ugo_Sissa">Ugo Sissa</ref>, <ref target="https://mt.wikipedia.org/wiki/Arkitett">arkitett</ref> Mantovan li ħadem fl-<ref target="https://mt.wikipedia.org/wiki/Iraq">Iraq</ref> u li minn hemm ġab miegħu opri tal-arti importanti tal-<ref target="https://mt.wikipedia.org/wiki/Mesopotamja">Mesopotamja</ref>)</item>
<item><hi rend="italic">il-Palazz Dukali</hi>: residenza famuża tal-familja Gonzaga, magħmula minn numru ta’ binjiet, btieħi u ġonna madwar il-<hi rend="italic">Palazzo del Capitano</hi>, il-<hi rend="italic">Magna Domus</hi> u l-Kastell ta’ San Ġorġ bil-Kamra tal-Miżżewġin (bit-Taljan: Camera degli Sposi), kamra mimlija affreski magħmula minn Andrea Mantegna.</item>
<item><hi rend="italic">il-Bażilika ta’ Sant'Indrija</hi>: il-kostruzzjoni tagħha nbdiet fl-1462 skont id-disinni ta’ Leon Battista Alberti iżda tlestiet biss fis-seklu 18 meta nbniet il-koppla enormi ddisinjata minn  <ref target="https://mt.wikipedia.org/wiki/Filippo_Juvarra">Filippo Juvarra</ref>.</item>
<item><hi rend="italic">id-Duomo</hi> (il-<ref target="https://mt.wikipedia.org/wiki/Katidral">Katidral</ref> ta’ San Pietru l-Appostlu)</item>
<item><hi rend="italic">ir-Rotunda ta’ San Lawrenz</hi></item>
<item><hi rend="italic">it-Teatru Bibiena</hi>: magħruf ukoll bħala t-Teatru Xjentifiku, ġie ddisinjat minn <ref target="https://mt.wikipedia.org/wiki/Antonio_Bibiena">Antonio Bibiena</ref> fl-1767-1769. It-teatru ġie inawgurat uffiċjalment fit-3 ta’ Diċembru 1769 u fis-16 ta’ Jannar 1770, <ref target="https://mt.wikipedia.org/wiki/Wolfgang_Amadeus_Mozart">Wolfgang Amadeus Mozart</ref>, li kellu 13-il sena, għamel kunċert fih.</item>
<item><hi rend="italic">il-Knisja ta’ <ref target="https://mt.wikipedia.org/wiki/San_Bastjan">San Bastjan</ref></hi></item>
<item><hi rend="italic">il-Palazz tal-Isqof</hi></item>
<item><hi rend="italic">il-Palazzo degli Uberti</hi></item>
<item><hi rend="italic">il-Palazzo d'Arco</hi>: palazz Neo-Klassiku li nbena fl-1746 minn familja nobbli minn <ref target="https://mt.wikipedia.org/wiki/Trento">Trento</ref> li tat isimha lill-binja. Fil-palazz attwalment hemm mużew u gallerija ta’ pitturi bix-xogħlijiet ta’ <ref target="https://mt.wikipedia.org/wiki/Bernardino_Luini">Bernardino Luini</ref>, <ref target="https://mt.wikipedia.org/wiki/Alessandro_Magnasco">Alessandro Magnasco</ref>, <ref target="https://mt.wikipedia.org/wiki/Frans_Pourbus_iż-Żgħir">Frans Pourbus iż-Żgħir</ref>, <ref target="https://mt.wikipedia.org/wiki/Anthony_van_Dyck">Anthony van Dyck</ref> u ċiklu ta’ pitturi ta’ <ref target="https://mt.wikipedia.org/wiki/Giuseppe_Bazzani">Giuseppe Bazzani</ref>.</item>
<item><hi rend="italic">it-Torre della Gabbia</hi> (it-Torri tal-Gaġġa)</item>
<item><hi rend="italic">il-Palazz tal-Podestà</hi></item>
<item><hi rend="italic">il-Palazzo della Ragione</hi> bit-<hi rend="italic">Torri tal-Arloġġ</hi></item>
<item><hi rend="italic">il-Palazz Bonacolsi</hi></item>
<item><hi rend="italic">il-Palazz Valenti Gonzaga</hi>: eżempju ta’ arkitettura u tiżjin Barokki, b’affreski li ġew attribwiti lill-pittur Fjamming <ref target="https://mt.wikipedia.org/wiki/Frans_Geffels">Frans Geffels</ref>. Il-faċċata tal-palazz ġiet iddisinjata minn Nicolò Sebregondi.</item>
<item><hi rend="italic">il-Casa del Mercato</hi> (id-Dar tas-Suq): binja Rinaxximentali mimlija affreski li ġiet iddisinjata minn Luca Fancelli fl-1462 u li iktar ’il quddiem intużat minn Andrea Mantegna.</item>
<item><hi rend="italic">id-Dar ta’ Mantegna</hi>: faċċata tal-Knisja ta’ San Bastjan. Din bdiet tinbena minn Mantegna fl-1476, skont pjanta b’bitħa interna ċirkolari inkluża fi ħdan binja kwadra esterna. Attwalment tintuża għal wirjiet temporanji.</item>
<item><hi rend="italic">il-Mużew Djoċesan ta’ Francesco Gonzaga</hi>: mużew tal-arti fejn jintwerew oġġetti sagri, armaturi, muniti, tapizzeriji, oġġetti tal-fuħħar, u pitturi antiki u kontemporanji.</item>
<item><hi rend="italic">il-Knisja ta’ Santa Pawla</hi>: knisja li nbniet fil-bidu tas-seklu 15 skont ir-rieda tal-Markiża <ref target="https://mt.wikipedia.org/wiki/Paola_Malatesta">Paola Malatesta</ref>, il-mara ta’ <ref target="https://mt.wikipedia.org/wiki/Francesco_II">Francesco II</ref>. Arkitetti bħal Luca Fancelli u Giulio Romano kkollaboraw fil-kostruzzjoni tagħha. Il-knisja fiha l-oqbra ta’ ħames membri tal-familja Gonzaga, fosthom dawk ta’ Paola Malatesta u Francesco II.</item>
<item><hi rend="italic">il-Knisja ta’ <ref target="https://mt.wikipedia.org/wiki/Santa_Marija">Santa Marija</ref> ta’ Gradaro</hi>: knisja li bdiet tinbena mill-1256 fuq is-sit fejn skont it-tradizzjoni kien midfun San Lonġinu. Fl-1772 il-knisja saret maħżen, u reġgħet ġiet ikkonsagrata biss fis-snin 50 tas-seklu 20.</item></list>
Trasport
<figure><caption>Veduta ta’ Mantova billejl bil-Kastell ta’ San Ġorġ mixgħul</caption></figure>
Karozza
<p>Bil-<ref target="https://mt.wikipedia.org/wiki/Karozza">karozza</ref>, wieħed jista’ jasal Mantova bl-awtostrada A4 (Milan-Venezja) sa <ref target="https://mt.wikipedia.org/wiki/Verona">Verona</ref>, imbagħad jaqbad l-awtostrada A22 (<ref target="https://mt.wikipedia.org/wiki/Brennero">Brennero</ref>-<ref target="https://mt.wikipedia.org/wiki/Modena">Modena</ref>). Inkella, wieħed jista’ jasal Mantova minn Milan fuq it-triq statali 415 (Milan-Cremona) sa Cremona u minn hemm jaqbad it-triq statali 10 (Cremona-Mantova), jew minn Verona fuq it-triq statali 62.</p>
Ferrovija
<p>L-istazzjon ferrovjarju ta’ Mantova, li nfetaħ fl-1873, jinsab fuq ir-rotot ferrovjarji ta’ Milan-<ref target="https://mt.wikipedia.org/wiki/Codogno">Codogno</ref>-Cremona-Mantova u Verona-Mantova-Modena. L-istazzjon huwa l-venda għal tliet linji reġjonali, lejn Cremona u Milan, lejn <ref target="https://mt.wikipedia.org/wiki/Monselice">Monselice</ref>, u lejn Verona Porta Nuova u Modena. Trenitalia topera kollegament ta’ veloċità għolja ta’ kuljum ma’ <ref target="https://mt.wikipedia.org/wiki/Ruma">Ruma</ref>.</p>
Ajru
<p>L-eqreb ajruport huwa dak ta’ Verona-Villafranca. Is-servizz privat dirett bil-karozzi tal-linja li kien jikkollega l-ajruport mal-istazzjon ferrovjarju ta’ Mantova ġie kkanċellat fl-1 ta’ Jannar 2015. Attwalment hemm kollegament pubbliku bil-karozzi tal-linja li huwa pprovdut mill-ajruport sal-istazzjon ferrovjarju ta’ Verona Porta Nuova, u mbagħad wieħed jista’ jaqbad il-ferrovija minn Verona sa Mantova.</p>
Tal-linja
<p>Is-servizzi lokali bil-karozzi tal-linja pprovdut minn APAM huwa maqsum fuq żewġ livelli: is-servizz urban fi ħdan iż-żona taċ-ċentru u s-subborgi) u dak interurban fi ħdan l-irħula u l-villaġġi tal-madwar.</p>
Mixxellanji
<list type="unordered"><item>Stħarriġ annwali ta’ Legambiente (moviment ekoloġista tal-Italja) fl-2005 iddikjara li Mantova kienet l-iktar belt “tajba biex tgħix fiha” fl-Italja. L-istħarriġ kien ibbażat fuq il-livelli ta’ tniġġis, il-kwalità tal-ħajja, it-traffiku, u t-trasport pubbliku, fost kriterji oħra.</item>
<item>Il-ġisem ta’ San Lonġinu, li ġie rkuprat u ntilef darbtejn, jingħad li nstab għal darb’oħra f’Mantova fl-1304, flimkien mal-Isponża Mqaddsa mtebba’ bid-<ref target="https://mt.wikipedia.org/wiki/Demm">demm</ref> ta’ <ref target="https://mt.wikipedia.org/wiki/Ġesù">Kristu</ref>.</item>
<item>Il-<ref target="https://mt.wikipedia.org/wiki/Kompożitur">kompożitur</ref> Claudio Monteverdi ġie impjegat minn Vincenzo Gonzaga, id-Duka ta’ Mantova, il-mexxej tad-Dukat ta’ Mantova, meta kiteb il-<hi rend="italic">Vespro della Beata Vergine</hi>, ippubblikat fl-1610. Iben Vincenzo u s-suċċessur tiegħu, <ref target="https://mt.wikipedia.org/wiki/Francesco_IV_Gonzaga">Francesco IV Gonzaga</ref>, id-Duka ta’ Mantova, fl-1612 keċċa lil Monteverdi, li kiseb pożizzjoni iktar prestiġjuża fil-Bażilika ta’ San Mark f’Venezja.</item>
<item>Mill-1997, Mantova ospitat il-Festivaletteratura, wieħed mill-iktar avvenimenti letterarji rinomati fl-Ewropa.</item>
<item>Fl-2007, il-fdalijiet ta’ żewġ katavri, magħrufa bħala l-Maħbubin ta’ Valdaro, ġew skoperti waqt il-kostruzzjoni ta’ fabbrika. Huwa maħsub li l-fdalijiet għandhom bejn 5,000 u 6,000 sena. Ġie spekulat ukoll li l-fdalijiet huma ta’ żewġ żgħażagħ maħbubin għaliex iż-żewġ skeletri nstabu qishom kienu mgħannqin.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></item>
<item>F’Mejju 2012, terremot kbir heżżeż it-Tramuntana tal-Italja u kkawża ħsarat lil xi binjiet storiċi ta’ Mantova, fosthom il-Palazz Dukali. Wara xhur ta’ tiswija, il-Palazz Dukali reġa’ nfetaħ f’Settembru 2012.</item>
<item>Il-kompożitur <ref target="https://mt.wikipedia.org/wiki/Antonio_Vivaldi">Antonio Vivaldi</ref> ġie impjegat mill-Gvernatur ta’ Mantova bejn l-1718 u l-1720. Mantova ispiratu biex jikteb <hi rend="italic">l-Erba’ Staġuni</hi> u l-belt baqgħet magħrufa fl-Italja li tgawdi minn varjazzjonijiet staġonali.</item></list>
Gvern
<p>Mill-organizzazzjoni politika mill-ġdid tal-gvern lokali fl-1993, Mantova ġiet iggvernata mill-Kunsill tal-Belt ta’ Mantova. Il-votanti jeleġġu direttament lil 33 kunsillier u lis-Sindku ta’ Mantova kull ħames snin. Is-Sindku ta’ Mantova attwali huwa <ref target="https://mt.wikipedia.org/wiki/Mattia_Palazzi">Mattia Palazzi</ref> (PD), li ġie elett fil-15 ta’ Ġunju 2015 u mill-ġdid fl-2020 għal mandat ieħor.</p>
Ġemellaġġ
<p>Mantova hija ġemellata ma’:<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<list type="unordered"><item>Charleville-Mézières, Franza, 1959</item>
<item>Nevers, Franza, 1959</item>
<item>Pushkin, ir-Russja, 1993</item>
<item>Weingarten, il-Ġermanja, 1998</item>
<item>Madison, l-<ref target="https://mt.wikipedia.org/wiki/Stati_Uniti">Istati Uniti</ref>, 2001</item>
<item>Ōmihachiman, il-<ref target="https://mt.wikipedia.org/wiki/Ġappun">Ġappun</ref>, 2005</item>
<item>Oradea, ir-<ref target="https://mt.wikipedia.org/wiki/Rumanija">Rumanija</ref>, 2005</item></list>
Ċittadini notevoli
<list type="unordered"><item>Marcus Antonius Antimachus (għall-ħabta tal-1473 – 1552), pijunier tat-tagħlim Rinaxximentali tal-lingwa Griega.</item>
<item>Giovanni Battista Bertani (1516–1576), <ref target="https://mt.wikipedia.org/wiki/Arkitett">arkitett</ref>.</item>
<item>Giacomo Benefatti (1304–1332), isqof <ref target="https://mt.wikipedia.org/wiki/Knisja_Kattolika">Kattoliku Ruman</ref>.</item>
<item>Constanzo Beschi, (it-8 ta’ Novembru 1680 – 1742), poeta <ref target="https://mt.wikipedia.org/wiki/Tamil">Tamil</ref> magħruf sew. Huwa magħruf bħala Vīramāmunivar bit-Tamil.</item>
<item>Baldassare Castiglione (is-6 ta’ Diċembru 1478 – it-2 ta’ Frar 1529), il-Konti ta’ Casatico, uffiċjal, diplomatiku, suldat u awtur.</item>
<item>Gino Fano (1871–1952), matematiku.</item>
<item>San Alwiġi Gonzaga (1568-1591), Ġiżwita.</item>
<item>Pietro Giovanni Guarneri (1655–1720), produttur tal-vjolini tal-familja Guarneri; telaq minn Cremona fl-1679 u eventwalment stabbilixxa ruħu f’Mantova.</item>
<item>Learco Guerra (1902–1963), ċiklista professjonista; fil-1931 rebaħ il-kampjonat tad-dinja taċ-ċikliżmu.</item>
<item>Alfredo Guzzoni (1877–1965), Ġeneral tal-Armata Taljana f<ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref></item>
<item>Alberto Jori, filosfu Neo-<ref target="https://mt.wikipedia.org/wiki/Aristotli">Aristoteljan</ref>.</item>
<item>Maħbubin ta’ Valdaro</item>
<item>Claudio Monteverdi (għall-ħabta tal-1567 – 1643), kompożitur.</item>
<item>Tazio Nuvolari (1892–1953), motoċiklista u sewwieq tal-karozzi tat-tlielaq.</item>
<item>Ippolito Nievo (1831–1861), <ref target="https://mt.wikipedia.org/wiki/Kittieb">kittieb</ref>, <ref target="https://mt.wikipedia.org/wiki/Ġurnalist">ġurnalist</ref> u patrijott.</item>
<item>Dave Rodgers (1963–), mużiċista u kantant.</item>
<item>Pietro Pomponazzi (1462–1525), filosfu Taljan. Xi kultant huwa magħruf bl-isem Latin tiegħu <hi rend="italic">Petrus Pomponatius</hi>.</item>
<item>Samuel Romanelli (1757–1814), intellettwali <ref target="https://mt.wikipedia.org/wiki/Ġudaiżmu">Lhudi</ref> u kittieb dwar il-vjaġġi li ppubblikat l-ewwel etnografija moderna tal-<ref target="https://mt.wikipedia.org/wiki/Marokk">Marokkini</ref> Lhud.</item>
<item>Salamone Rossi (ca. 1570 – 1630), vjolinista u kompożitur Lhudi li kien direttur tal-kunċerti f’Mantova mill-1587 sal-1628.</item>
<item>Giuseppe Sarto (1835–1914), maħtur Isqof fl-1884 qabel ma sar il-<ref target="https://mt.wikipedia.org/wiki/Papa_Piju_X">Papa Piju X</ref> fl-1903.</item>
<item>Stefano Scarampella (1843–1925), produttur tal-vjolini; telaq minn <ref target="https://mt.wikipedia.org/wiki/Brescia">Brescia</ref> u stabbilixxa ruħu f’Mantova fl-1886.</item>
<item>Ada Sacchi Simonetta (1874–1944), <ref target="https://mt.wikipedia.org/wiki/Librar">librar</ref> u attivista għad-drittijiet tan-nisa.</item>
<item>Leone de' Sommi (għall-ħabta tal-1525 – għall-ħabta tal-1590), direttur teatrali u kittieb.</item>
<item>Sordello jew Sordel, <hi rend="italic">troubadour</hi> tas-seklu 13 mil-Lombardia; twieled fil-muniċipalità ta’ <ref target="https://mt.wikipedia.org/wiki/Goito">Goito</ref> fil-provinċja ta’ Mantova.</item>
<item>Franca Sozzani, editur kap ta’ <hi rend="italic">Vogue Italia</hi> twieldet f’Mantova.</item>
<item>Virġilju (70 Q.K.–19 Q.K.), poeta klassiku Ruman.</item></list>
Fizzjoni
<list type="unordered"><item>F’<hi rend="italic">Romeo u Ġuljetta</hi> ta’ William Shakespeare, Romeo jiġi kkastigat talli qatel lil Tybalt: huwa jiġi eżiljat minn Verona għal Mantova. Il-pjan kien li kemm Romeo kif ukoll Ġuljetta jaħarbu minn Verona wara li Ġuljetta tqum mill-mewta taparsi tagħha, iżda dan qatt ma seħħ, għaliex Romeo miet, u hi qatlet lilha nnifisha b’sejf.</item>
<item>F’<hi rend="italic">The Taming of the Shrew</hi> ta’ William Shakespeare, is-surmast tal-iskola li jagħmilha taparsi ta’ missier Lucentio, Vincentio, huwa minn Mantova. Hortensio jiġi ppreżentat bħala "Licio, imwieled f’Mantova". Karattru ieħor bl-isem ta’ "Pedant" jiddikjara wkoll li huwa minn Mantova.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item>
<item>L-opra <hi rend="italic"><ref target="https://mt.wikipedia.org/wiki/Rigoletto">Rigoletto</ref></hi> ta’ <ref target="https://mt.wikipedia.org/wiki/Giuseppe_Verdi">Giuseppe Verdi</ref> (ibbażata fuq <hi rend="italic">Le roi s'amuse</hi> ta’ <ref target="https://mt.wikipedia.org/wiki/Victor_Hugo">Victor Hugo</ref>) hija ambjentata f’Mantova. L-awtoritajiet Awstrijaki-Ungeriżi f’Venezja ġegħluh jiċċaqlaq minn Franza lejn Mantova. Binja <ref target="https://mt.wikipedia.org/wiki/Medjuevu">Medjevali</ref> b’portiku u loġġa tas-seklu 15 f’Mantova jingħad li hija d-“dar ta’ Rigoletto". Fil-verità kienet id-dar ta’ dawk li kienu jattendu l-<ref target="https://mt.wikipedia.org/wiki/Katidral">katidral</ref> regolarment. Din intgħażlet mill-familja Gonzaga bħala r-residenza tal-ġifa leġġendarja li mbagħad intużat minn Verdi fl-opra tiegħu.</item></list>
</text></body></html>