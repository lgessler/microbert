<html><body><text id="wikipedia_mt_wikipedia_org__23745.html" ns="0" revid="267797" sourceurl="https://mt.wikipedia.org/wiki/Anthony_Zammit" title="Anthony Zammit" type="wikipedia">Anthony Zammit<p>Il-Professur Anthony Zammit (Tas-Sliema, 26 ta' Ġunju 1950 - 4 ta' Novembru 2017) kien <ref target="https://mt.wikipedia.org/wiki/Kirurgu">kirurgu</ref> u Membru Parlamentari <ref target="https://mt.wikipedia.org/wiki/Partit_Laburista_(Malta)">Laburista</ref>. Huwa ħalla impatt qawwi fil-qasam tal-<ref target="https://mt.wikipedia.org/wiki/Mediċina">mediċina</ref> lokali, b’mod speċjali fil-qasam tal-kirurġija.</p>
Studji
<p>Huwa attenda għadd ta’ skejjel u ta’ 18-il sena daħal <ref target="https://mt.wikipedia.org/wiki/Università_ta'_Malta">l-Università ta’ Malta</ref> biex jistudja l-mediċina u l-kirurġija. </p>
Fil-Ġermanja
<p>Wara li ggradwa, fis-snin 70 tas-seklu 20, reħielha lejn il-<ref target="https://mt.wikipedia.org/wiki/Ġermanja">Ġermanja</ref>, fejn baqa’ jistudja l-mediċina għal għadd ta’ snin, filwaqt li ggradwa wkoll fil-<ref target="https://mt.wikipedia.org/wiki/Lingwa_Ġermaniża">Ġermaniż</ref>, tant li spiċċa jgħallem fl-Università ta’ <ref target="https://mt.wikipedia.org/wiki/Dusseldorf">Dusseldorf</ref>. Illum, ismu hu rikonoxxut f’għadd ta’ kitbiet li kiteb fi żmienu fil-Ġermanja.</p>
F’Malta
<p>Fl-1985 irritorna Malta fejn beda jservi bħala Konsulent Kirurgu fl-Isptar Ġenerali ta’ San Luqa u beda jgħallem ukoll il-Kirurġija fl-Università ta’ Malta. </p>
<p>Baqa’ jaħdem bħala kirurgu, anke fiż-żmien li matulu kien fil-politika (2008-2013) sakemm laħaq l-età tal-irtirar fl-2011, iżda dak iż-żmien, taħt amministrazzjoni <ref target="https://mt.wikipedia.org/wiki/Partit_Nazzjonalista_(Malta)">Nazzjonalista</ref>, hu ma tħalliex ikompli jaħdem u l-kuntratt ma ġġeddidlux. </p>
<p>Il-Professur Zammit jibqa’ mfakkar għall-qalb tad-deheb li dejjem wera mal-pubbliku <ref target="https://mt.wikipedia.org/wiki/Maltin">Malti</ref>, li jistgħu jixhduha l-mijiet jekk mhux eluf ta’ nies li ġew bżonn l-għajnuna tiegħu tul ħajtu.</p>
Politika
<p>Il-Professur Zammit ġie elett fil-Parlament Malti fl-2008, wara li ftit qabel kien opera lill-eks Prim Ministru Laburista, <ref target="https://mt.wikipedia.org/wiki/Alfred_Sant">Alfred Sant</ref> f’Diċembru tal-2007, meta dan tal-aħħar kien marid bil-kanċer. Huwa sar il-Kelliem tal-Oppożizzjoni għas-Saħħa flimkien ma’ Dr. <ref target="https://mt.wikipedia.org/wiki/Michael_Falzon">Michael Falzon</ref>, u mbagħad għall-Anzjani u s-Soċjetà Interġenerazzjonali.</p>
Mewt
<p>Huwa ħalla din id-dinja fl-età ta’ 67 sena, wara battalja mal-marda tal-kanċer.</p>
<p>Alfred Sant irreaġixxa hekk għall-<ref target="https://mt.wikipedia.org/wiki/Mewt">mewt</ref> tiegħu: "L-aħbar tal-mewt tal-ħabib tiegħi l-Professur Tony Zammit timlieni dieqa kbira. Kien ħabib ġenwin. Ma' oħrajn imma hu fost l-aktar, kien il-bniedem li sibtu biex jgħini, jinkuraġġini u fuq kollox jikkurani fi żminijiet meta saħħti kienet qalgħet daqqa kbira. Mingħajr il-ħila, il-ġentilezza u l-attenzjoni tiegħu, ma kontx insalva -- ħila u attenzjoni li kien jagħti lil kulħadd bl-akbar reqqa".</p>
<p>"Ammirajt matul is-snin id-dehen politiku tiegħu, b'ideat siewja dwar kif il-qasam tas-saħħa publika f'pajjiżna seta' jiżviluppa għall-ġid ta' kulħadd. Ammirajtu wkoll ftit ġimgħat ilu meta żortu f'daru. Kien sod, rassenjat u luċidu bħal dejjem. Hekk kif jasal il-mument li nkun kif kien hu, nixtieq li jkolli l-kuraġġ tiegħu. Grazzi ta' kollox, ħabib".</p>
Ħoloq Esterni

<list type="unordered"><item><ref target="https://www.youtube.com/watch?v=b22iLltux6M">L-Aħbar tal-Mewt</ref></item></list>
</text></body></html>