<html><body><text id="wikipedia_mt_wikipedia_org__13117.html" ns="0" revid="272688" sourceurl="https://mt.wikipedia.org/wiki/Antonio_Valencia" title="Antonio Valencia" type="wikipedia">Antonio Valencia
<p><hi rend="bold">Luis Antonio Valencia Mosquera</hi> (twieled fl-4 ta' Awwissu 1985) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ekwador">Ekwadorjan</ref>.</p>
Karriera
<p>Valencia beda l-karriera tiegħu ma' <ref target="https://mt.wikipedia.org/wiki/Club_Deportivo_El_Nacional">El Nacional</ref>, u fl-2005 ittrasferixxa għal mat-tim Spanjol ta' <ref target="https://mt.wikipedia.org/wiki/Villarreal_CF">Villarreal</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Madankollu, hu ġie msellef lil <ref target="https://mt.wikipedia.org/wiki/Recreativo_de_Huelva">Recreativo de Huelva</ref> għal parti sostanzjali tal-istaġun 2005–06.</p>
<p>Fit-3 ta' Awwissu 2006, Valencia ingħaqad mal-klabb tal-<ref target="https://mt.wikipedia.org/wiki/Premier_League">Premier League Ingliż</ref> <ref target="https://mt.wikipedia.org/wiki/Wigan_Athletic_FC">Wigan Athletic</ref> għal sena taħt self. Il-kowċ <ref target="https://mt.wikipedia.org/wiki/Paul_Jewell">Paul Jewell</ref> ikkumenta fuq Valencia: "Antonio hu xi ħaġa ġdida għal Wigan. Bħal ħafna Sudamerikani, hu jħaddan ħafna kapaċitajiet u din jikkombinaha ma' pass mgħaġġel u ħidma bla qatigħ fuq il-grawnd. Hu lagħab fl-Ewropa għal staġun, u jien konvint li hu għandu l-attributi neċessarji biex jagħmel suċċess fil-Premiership."<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Id-debutt tiegħu wasal fid-19 ta' Awwissu 2006, fit-telfa ta' 2–1 kontra <ref target="https://mt.wikipedia.org/wiki/Newcastle_United_FC">Newcastle United</ref>, u skorja l-ewwel gowl tiegħu fil-21 ta' Ottubru 2006 kontra <ref target="https://mt.wikipedia.org/wiki/Manchester_City_FC">Manchester City</ref>. Il-perjodu ta' self ġie estiż għas-sena segwenti, u fit-18 ta' Frar 2008 issiġilla permanentament il-passaġġ tiegħu mal-klabb Ingliż, fejn iffirma kuntratt ta' tliet snin u nofs.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-forma eċċellenti laqtet l-għajn ta' klabbs importanti matul is-suq tat-trasferimenti tas-sajf 2008, fosthom <ref target="https://mt.wikipedia.org/wiki/Manchester_United_FC">Manchester United</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u <ref target="https://mt.wikipedia.org/wiki/Liverpool_FC">Liverpool</ref>,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> fejn finalment ittrasferixxa fl-istaġun segwenti ma' Manchester United, għal kuntratt ta' erba' snin.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Internazzjonali
<p>L-ewwel dehra internazzjonali ta' Valencia mat-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">tim nazzjonali tal-Ekwador</ref> kienet f'partita valida għall-kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> fis-27 ta' Marzu 2005, fejn skorja doppjetta fir-rebħa Ekwadorjana bl-iskor ta' 5–2. Hu lagħab f'isem l-Ekwador fil-fażi finali tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> li saret fil-<ref target="https://mt.wikipedia.org/wiki/Ġermanja">Ġermanja</ref>, u kien nominat fit-tim ideali tal-FIFA, lista li tirrikonoxxi l-aqwa plejers għal kull pożizzjoni matul it-Tazza tad-Dinja. Hu kien nominat ukoll bħala wieħed mis-sitt kandidati għall-unur ta' L-Aqwa Plejer Żagħżugħ.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> <ref target="https://mt.wikipedia.org/wiki/Lukas_Podolski">Lukas Podolski</ref> kien ir-rebbieħ eventwali, anke jekk ir-riżultati uffiċjali tas-sondaġġ imwassal mis-sit tat-Tazza tad-Dinja 2006 urew lil Valencia fil-vantaġġ.</p>
Unuri
Klabb
El Nacional
<list type="unordered"><item><ref target="https://mt.wikipedia.org/wiki/Kampjonat_tal-futbol_Ekwadorjan">Serie A de Ecuador</ref>: 2005</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>