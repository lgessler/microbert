<html><body><text id="wikipedia_mt_wikipedia_org__27502.html" ns="0" revid="272630" sourceurl="https://mt.wikipedia.org/wiki/Alto_Douro" title="Alto Douro" type="wikipedia">Alto Douro<figure><caption>Veduta panoramika ta' Alto Douro</caption></figure>
<p><hi rend="bold">Alto Douro</hi> huwa reġjun <ref target="https://mt.wikipedia.org/wiki/Portugall">Portugiż</ref> tal-<ref target="https://mt.wikipedia.org/wiki/Inbid">inbid</ref> iċċentrat fuq ix-xmara <ref target="https://mt.wikipedia.org/wiki/Douro">Douro</ref> fil-provinċja magħrufa bħala Trás-os-Montes e Alto Douro. Ir-reġjun jinsab ftit 'il fuq mill-fluss tax-xmara minn <ref target="https://mt.wikipedia.org/wiki/Porto">Porto</ref>, u huwa mkenni mill-influwenza kostali permezz tal-ktajjen muntanjużi. Ir-reġjun għandu l-ogħla klassifikazzjoni tal-inbid fil-Portugall, Denominazzjoni ta' Oriġini KKontrollata (DOK; bil-<ref target="https://mt.wikipedia.org/wiki/Lingwa_Portugiża">Portugiż</ref>: <hi rend="italic">Denominação de Origem Controlada</hi>), huwa rreġistrat bħala Denominazzjoni ta' Oriġini Protetta skont id-<ref target="https://mt.wikipedia.org/wiki/Dritt">dritt</ref> tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> u tar-<ref target="https://mt.wikipedia.org/wiki/Renju_Unit">Renju Unit</ref>, u għandu Indikazzjoni Ġeografika Tipika f'diversi pajjiżi oħra permezz ta' ftehimiet bilaterali.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Filwaqt li r-reġjun huwa assoċjat primarjament mal-produzzjoni tal-inbid aħmar magħruf bħala <hi rend="italic">Port</hi> (għalkemm teżisti wkoll il-varjetà tal-<hi rend="italic">Port</hi> abjad), ir-reġjun ta' Alto Douro jipproduċi l-istess ammont ta' nbid tal-mejda (inbejjed mhux fortifikati) u nbid fortifikat. L-inbejjed mhux fortifikati tipikament jissejħu "nbejjed ta' Douro".</p>
<p>Alto Douro kien wieħed mit-13-il reġjun tal-Portugall kontinentali li ġew identifikati mill-ġeografu <ref target="https://mt.wikipedia.org/wiki/Amorim_Girão">Amorim Girão</ref>, fi studju ppubblikat bejn l-1927 u l-1930. Flimkien ma' Trás-os-Montes saret il-provinċja ta' Trás-os-Montes e Alto Douro. Fl-2001 ir-Reġjun tal-Inbid ta' Alto Douro sar <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>L-istil tal-inbejjed prodotti fir-reġjun ta' Alto Douro jvarja minn ħafif, stil bħal ta' <ref target="https://mt.wikipedia.org/wiki/Bordeaux">Bordeaux</ref>, għal stil rikk ta' <ref target="https://mt.wikipedia.org/wiki/Bourgogne">Bourgogne</ref> li jiġu mqaddmin fi btieti ġodda tal-ballut.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Storja
<figure><caption>Qawsalla fuq waħda mil-loġoġ tal-<hi rend="italic">Port</hi> fir-reġjun tal-inbid ta' Alto Douro</caption></figure>
<p>L-evidenza arkeoloġika tal-produzzjoni tal-inbid fir-reġjun tmur lura sa tmiem l-<ref target="https://mt.wikipedia.org/wiki/Imperu_Ruman">Imperu Ruman</ref> tal-Punent, matul is-sekli 3 u 4 W.K., għalkemm instabu żrieragħ tal-għeneb f'siti arkeoloġiċi iktar antiki.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fiż-żminijiet <ref target="https://mt.wikipedia.org/wiki/Medjuevu">Medjevali</ref> minn nofs is-seklu 12, iċ-Ċisterċensi kellhom influwenza importanti fuq il-produzzjoni tal-inbid fir-reġjun, permezz tat-tliet monasteri tagħhom: Salzedas, São João de Tarouca u São Pedro das Águias.</p>
<p>Fis-<ref target="https://mt.wikipedia.org/wiki/Seklu_XVII">seklu 17</ref>, id-dwieli tar-reġjun espandew, u l-iktar tismija bikrija magħrufa tal-inbid <hi rend="italic">Port</hi> tmur lura għall-1675. It-Trattat ta' Methuen bejn il-Portugall u l-Ingilterra fl-1703, u l-istabbiliment sussegwenti ta' bosta loġoġ tal-<hi rend="italic">Port</hi> Brittaniċi f'Porto, wasslu biex l-inbid <hi rend="italic">Port</hi> sar il-prodott ewlieni tar-reġjun, u sar importanti ħafna ekonomikament għall-Portugall. Bħala parti mir-regolamentazzjoni tal-produzzjoni u tal-kummerċ ta' din il-komodità ta' valur, karta rjali Portugiża tal-10 ta' Settembru 1756 iddefiniet ir-reġjun tal-produzzjoni tal-inbid <hi rend="italic">Port</hi>. B'hekk ir-reġjun sar l-ewwel reġjun tal-inbid fid-<ref target="https://mt.wikipedia.org/wiki/Id-Dinja">dinja</ref> li ngħata demarkazzjoni formali. Id-dwieli koperti b'din id-demarkazzjoni kienu jinsabu fil-parti tal-Punent tar-reġjun attwali. Iktar 'il quddiem, id-dwieli progressivament espandew lejn il-Lvant f'żoni iktar sħan u nexfin.</p>
<p>Ir-reġjun ta' Alto Douro ġie affettwat ukoll mill-mard tal-vinji tas-seklu 19. Fl-1852 faqqgħet il-marda tal-moffa żajbrija u fl-1863 faqqgħet il-marda tal-<hi rend="italic">Phylloxera</hi>.</p>
<figure><caption>Il-btieti tal-inbid f'waħda mil-loġoġ ta' Alto Douro</caption></figure>
<p>Filwaqt li l-inbid tal-mejda dejjem ġie prodott fir-reġjun, għal żmien twil ma tantx kien jidher minnu 'l barra mir-reġjun stess. Il-loġoġ tal-<hi rend="italic">Port</hi> kien iffukati fuq il-produzzjoni u l-esportazzjoni tal-inbid <hi rend="italic">Port</hi>, li kien il-prodott uniku tagħhom fis-suq tal-esportazzjoni, u ma tantx kellhom interess fi stili oħra ta' nbejjed. B'hekk, għalkemm l-inbejjed jaf ikunu tajbin, għal żmien twil, ma kien hemm l-ebda tentattiv li l-għeneb ta' Alto Douro jintużaw għal inbid tal-mejda iktar ambizzjuż. Il-persuna kkreditata bil-ħolqien tal-ewwel inbid ambizzjuż ta' Alto Douro huwa <ref target="https://mt.wikipedia.org/wiki/Fernando_Nicolau_de_Almeida">Fernando Nicolau de Almeida</ref>, li ħadem bħala enologu mal-loġġa tal-<hi rend="italic">Port</hi> ta' Ferreira. Huwa żar Bordeaux matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, u din iż-żjara tatu l-ispirazzjoni biex joħloq inbid tal-mejda tal-ogħla kwalità. Ir-riżultat kien l-inbid Barca Velha, li ġie prodott għall-ewwel darba fl-1952 bl-għeneb minn Quinta do Vale de Meão fis-sottoreġjun tad-Douro Superior.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref> L-inbid Barca Velha inizjalment ma kisibx wisq suċċess, peress li għal żmien twil il-biċċa l-kbira tal-loġoġ tal-inbid <hi rend="italic">Port</hi> baqgħu mhux interessati fl-inbejjed mhux fortifikati. Ftit inbejjed ta' Douro iktar ambizzjużi tfaċċaw fis-snin 70 tas-seklu 20, iżda l-iktar li tfaċċaw kienu fis-snin 90 tas-seklu 20. Fattur li kkontribwixxa għal dan kien id-dħul tal-Portugall fil-Komunità Ekonomika Ewropea fl-1986, li kien ifisser li l-monopolju tal-loġoġ tal-<hi rend="italic">Port</hi> ġie abolit<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, u b'hekk dan witta t-triq għal bosta produtturi fir-reġjun ta' Alto Douro biex jipproduċu u jibbottiljaw l-inbid tagħhom stess - <hi rend="italic">Port</hi> jew inbejjed mhux fortifikati ta' Alto Douro. F'dan l-istadju, diversi loġoġ tal-<hi rend="italic">Port</hi> bdew jintroduċu nbejjed mhux fortifikati ta' Alto Douro fil-firxa ta' prodotti tagħhom.</p>
Ġeografija u klima
<figure><caption>Veduta tax-xmara ta' Douro</caption></figure>
<p>Ir-reġjun tal-inbid ta' Alto Douro jinsab madwar il-wied tax-xmara Douro u l-widien iktar fil-baxx tat-tributarji tax-xmara: Varosa, Corgo, Távora, Torto, u Pinhão. Ir-reġjun huwa mkenni mill-irjieħ <ref target="https://mt.wikipedia.org/wiki/Oċean_Atlantiku">Atlantiċi</ref> permezz tal-muntanji Marão u Montemuro u għandu klima kontinentali, bi sjuf sħan u nexfin u bi xtiewi kesħin.</p>
<p>Normalment jiġi maqsum fi tliet sottoreġjuni, mill-Punent għal-Lvant:<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<list type="unordered"><item>Baixo Corgo huwa sottoreġjun bl-iktar klima miti u bl-akbar preċipitazzjoni. Għandu 14,000 ettaru ta' dwieli. Għalkemm huwa sottoreġjun li ġie mħawwel l-ewwel, inġenerali jitqies li jagħti nbejjed ta' kwalità inferjuri miż-żewġ sottoreġjuni l-oħra.</item>
<item>Cima Corgo huwa l-akbar sottoreġjun bi 19,000 ettaru ta' dwieli, iċċentrat madwar il-villaġġ ta' Pinhão, fejn jinsabu l-maġġoranza tal-<hi rend="italic">Quintas</hi> (loġoġ).</item>
<item>Douro Superior huwa l-iktar sottoreġjun sħun u niexef, u jibqa' sejjer sal-fruntiera ma' <ref target="https://mt.wikipedia.org/wiki/Spanja">Spanja</ref>. Għandu 8,700 ettaru ta' dwieli u huwa s-sors ta' bosta nbejjed ta' kwalità tajba. Peress li huwa l-inqas aċċessibbli mit-tliet sottoreġjuni, huwa l-iktar wieħed li ġie mħawwel reċentement, u għadu qed jespandi.</item></list>
<p>Id-dwieli mtarrġin huma komuni ħafna fir-reġjun tal-inbid ta' Alto Douro. Id-dwieli ddedikati għall-produzzjoni tal-<hi rend="italic">Port</hi> is-soltu jiġu mħawla fuq l-iskist, filwaqt li l-ħamrija b'bażi granitika tintuża għall-produzzjoni tal-inbid tal-mejda.</p>
Għeneb
<figure><caption>Għanqud għeneb abjad ta' Alto Douro</caption></figure>
<p>Il-varjetajiet tal-għeneb prinċipali tar-reġjun tal-inbid ta' Alto Douro jinkludu l-għeneb aħmar Bastardo, Mourisco Tinto, Tinta Amarela, Tinta Barroca, Tinta Cão, Tinta Roriz (l-istess bħat-Tempranillo ta' Spanja), Touriga Francesa u Touriga Nacional, u l-għeneb abjad Donzelinho Branco, Gouveio, Malvasia Fina, Rabigato, u Viosinho.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Għadd kbir ta' varjetajiet ta' għeneb jitkabbru fir-reġjun ta' Alto Douro, u l-biċċa l-kbira minnhom huma għeneb Portugiż lokali. Għal żmien twil, il-varjetajiet tal-għeneb imkabbra f'Alto Douro ma kinux studjati sew. Id-dwieli b'vinji mħallta kienu n-normalità, u l-biċċa l-kbira taż-żmien, is-sidien tad-dwieli lanqas kienu jafu liema varjetajiet ta' għeneb kienu qed ikabbru. Fis-snin 70 tas-seklu 20 sar sforz pijunier li identifika it-Touriga Nacional, it-Tinta Roriz, it-Touriga Franca, it-Tinta Cão u t-Tinta Barroca bħala l-varjetajiet tal-għeneb aħmar primarji. It-Tinta Amarela u t-Teinturier Sousão iktar 'il quddiem ġew inklużi fost il-varjetajiet li jattiraw l-ikbar interess. Dan ix-xogħol kien importanti biex tinħoloq firxa ġdida ta' nbejjed ta' kwalità għolja ta' Alto Douro u wasslet ukoll għal enfasi akbar fuq il-varjetajiet ta' għeneb li jintużaw fl-inbid <hi rend="italic">Port</hi>. L-aqwa <hi rend="italic">Quintas</hi> issa jħawwlu mill-ġdid fi dwieli b'varjetà waħda ta' għeneb u jiffukaw fuq għadd limitat ta' varjetajiet, għalkemm id-dwieli mħallta iktar antiki xorta waħda se jibqgħu jipproduċu nbejjed għal bosta deċennji.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
Sit ta' Wirt Dinji
<p>Ir-Reġjun tal-Inbid ta' Alto Douro ġie ddeżinjat bħala Sit ta' Wirt Dinji tal-UNESCO fl-2001.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; il-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>