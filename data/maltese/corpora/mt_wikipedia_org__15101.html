<html><body><text id="wikipedia_mt_wikipedia_org__15101.html" ns="0" revid="267721" sourceurl="https://mt.wikipedia.org/wiki/Pawlu_Xuereb" title="Pawlu Xuereb" type="wikipedia">Pawlu Xuereb
<p><hi rend="bold">Pawlu Xuereb</hi> (<ref target="https://mt.wikipedia.org/wiki/Rabat_(Malta)">ir-Rabat (Malta)</ref>, <ref target="https://mt.wikipedia.org/wiki/21_ta'_Lulju">21 ta' Lulju</ref> <ref target="https://mt.wikipedia.org/wiki/1923">1923</ref> – <ref target="https://mt.wikipedia.org/wiki/6_ta'_Settembru">6 ta' Settembru</ref> <ref target="https://mt.wikipedia.org/wiki/1994">1994</ref>) kien figura politika <ref target="https://mt.wikipedia.org/wiki/Malta">Maltija</ref> u <ref target="https://mt.wikipedia.org/wiki/Kittieb">kittieb</ref>. Bejn is-16 ta' Frar 1987 u l-4 ta' April 1989 serva bħala aġent <ref target="https://mt.wikipedia.org/wiki/President_ta'_Malta">President ta' Malta</ref>. Kien ukoll Speaker tal-Parlament.</p>
Bijografija
<p>Pawlu Xuereb twieled nhar il-21 ta' Lulju, 1923, bin Adeodato Xuereb (awtur ta' drammi u <ref target="https://mt.wikipedia.org/wiki/Għalliem">għalliem</ref>) u Maria Dolores née Busuttil. Wara li attenda l-iskola elementari tal-<ref target="https://mt.wikipedia.org/wiki/Mdina">Imdina</ref>, huwa ħa l-edukazzjoni sekondarja tiegħu fil-Kulleġġ ta' San Alwigi, <ref target="https://mt.wikipedia.org/wiki/Birkirkara">Birkirkara</ref> u fil-Kulleġġ Flores, il-<ref target="https://mt.wikipedia.org/wiki/Belt_Valletta">Belt Valletta</ref>. Bejn l-1946 u l-1949 Pawlu Xuereb studja fis-City Literary Institute u fir-Regent Street Polytechnic f'<ref target="https://mt.wikipedia.org/wiki/Londra">Londra</ref>. Huwa studja wkoll il-ġurnaliżmu, l-ekonomija politika u x-xjenza politika. </p>
Il-gwerra u wara
<p>Matul it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> huwa serva mar-Royal Malta Artillery u bejn l-1944 u l-1946 ħadem bħala <ref target="https://mt.wikipedia.org/wiki/Skrivan">skrivan</ref> fid-dipartiment tal-inġinerija tat-Tarzna. Matul dan il-perjodu Xuereb iddistingwa ruħu u ngħata l-<hi rend="italic">Africa Star</hi>, il-<hi rend="italic">War Medal</hi> u l-<hi rend="italic">Victory Medal</hi>. Fl-1946 emigra lejn l-<ref target="https://mt.wikipedia.org/wiki/Ingilterra">Ingilterra</ref> u ħadem bħala superviżur mad-Dipartiment tal-Kontijiet tad-Ditta <hi rend="italic">Peter Robinson</hi> u wara bħala skrivan mad-Dipartiment tat-Taxxi Interni f'Londra. Hemmhekk huwa kompla bl-istudji tiegħu u ġie lura Malta fl-1950. Fost xogħlijiet li kellu hawnhekk kien hemm dak ta' għalliem mad-Dipartiment tal-<ref target="https://mt.wikipedia.org/wiki/Edukazzjoni">Edukazzjoni</ref>.</p>
Il-ħajja politika
<p>Fl-1959 telaq l-impjieg tiegħu mal-Gvern u ssieħeb mal-<ref target="https://mt.wikipedia.org/wiki/Partit_Laburista_(Malta)">Partit Laburista</ref> fejn kien editur letterarju u assistent editur tal-ġurnal Laburista <hi rend="italic">The Voice of Malta</hi>. Fl-1964 inħatar direttur ġenerali tal-istamperija tal-Partit Laburista Freedom Press. Xuereb ikkontesta l-elezzjonijiet tal-1962 u ġie elett għall-ewwel darba. Huwa baqa' jżomm is-siġġu parlamentari tiegħu fl-elezzjonijiet tal-1966, 1971, 1976 u 1981. Huwa kellu diversi karigi fil-gvernijiet Laburisti, fosthom Ministru tal-Industrija u Kummerċ fl-1971, sakemm imbagħad irriżenja mill-Parlament fis-17 ta' April, 1983, biex ġie ikkoopjat bħala membru parlamentari <ref target="https://mt.wikipedia.org/wiki/Karmenu_Mifsud_Bonniċi">Karmenu Mifsud Bonnici</ref>, li kien se jilħaq mexxej tal-MLP. Huwa kien spiker tal-Parlament fiż-żmien imqanqal ta' bejn Lulju 1986 u Frar 1987.</p>
<p>Huwa kien ukoll ukoll chairperson tal-Mid-Med Bank, tal-Medigrain, tal-Investment Finance Bank u tal-Malta Development Corporation.</p>
Aġent President
<p>Pawlu Xuereb inħatar aġent <ref target="https://mt.wikipedia.org/wiki/President_ta'_Malta">President ta' Malta</ref> fis-16 ta' Frar 1987 u baqa' sal-4 ta' April 1989. Wara l-inċidenti vjolenti fir-Rabat tal-1987, Xuereb għamel appell imqanqal minn fuq it-televiżjoni biex tieqaf immedjatament il-vjolenza.</p>
<p>Mart Pawlu Xuereb, Edwige, mhux l-ewwel darba li esprimiet pubblikament ix-xewqa li fis-sala tal-<ref target="https://mt.wikipedia.org/wiki/Palazz_Presidenzjali_ta'_San_Anton">Palazz</ref> fejn jinżammu l-kwadri tal-eks-Presidenti jitwaħħal ukoll kwadru tiegħu.</p>
Letteratura
<p>Pawlu Xuereb kien ukoll awtur ta' bosta kotba, l-iktar stejjer tad-ditektivs. Il-kotba li ħareġ jinkludu:</p>
<list type="unordered"><item>Il-Każ tat-tfajla maħruqa (1966)</item>
<item>Is-Serqa ta' Nicolas Cotoner (1967)</item>
<item>Qtil f'San Pawl il-Baħar (1968)</item>
<item>Runduvù (1971)</item>
<item>Meta... (1986), rebbieħ tal-Premju Letterarju għal dik is-sena</item>
<item>Pitirross li ġie Malta u stejjer oħra (1989)</item></list>
Mewt
<p>Hu miet ta' 71 sena, nhar is-6 ta' Settembru 1994 u ngħata funeral statali. Huwa kien miżżewweġ lil Edwige mwielda Muscat u kellhom tifla, Marija. Fil-Ġnien tar-Rabat hemm <ref target="https://mt.wikipedia.org/wiki/Monument">monument</ref> tiegħu, xogħol l-iskultur <ref target="https://mt.wikipedia.org/wiki/Anton_Agius">Anton Agius</ref>.</p>
Ħoloq esterni
<list type="unordered"><item><ref target="http://www.president.gov.mt/mr_paul_xuereb">Paġna fuq is-sit uffiċjali tal-President ta' Malta</ref></item></list>
</text></body></html>