<html><body><text id="wikipedia_mt_wikipedia_org__15337.html" ns="0" revid="244801" sourceurl="https://mt.wikipedia.org/wiki/M%C3%A9rida_(Vene%C5%BCwela)" title="Mérida (Veneżwela)" type="wikipedia">Mérida (Veneżwela)<figure><caption>Dehra panoramika ta' Mérida</caption></figure>
<p><hi rend="bold">Mérida</hi> (l-isem sħiħ, <hi rend="bold">Santiago de los Caballeros de Mérida</hi>) hija belt fil-<ref target="https://mt.wikipedia.org/wiki/Veneżwela">Veneżwela</ref>, il-kapitali tal-<ref target="https://mt.wikipedia.org/wiki/Muniċipalitajiet_tal-Veneżwela">muniċipalità</ref> ta' Libertador u tal-istat ta' <ref target="https://mt.wikipedia.org/wiki/Mérida_(stat)">Mérida</ref>, u hi waħda mill-bliet prinċipali tal-<ref target="https://mt.wikipedia.org/wiki/Andi">Andi Veneżwelani</ref>. Fundata fl-1558 bħala parti mill-<ref target="https://mt.wikipedia.org/wiki/Viċirenju_tal-Grenada_l-Ġdida">Viċirenju tal-Grenada l-Ġdida</ref>, aktar tard saret parti mill-<ref target="https://mt.wikipedia.org/wiki/Kapitali_Ġenerali_tal-Veneżwela">Kapitali Ġenerali tal-Veneżwela</ref>, u kellha rwol dirett fil-<ref target="https://mt.wikipedia.org/wiki/Gwerra_tal-Indipendenza_tal-Veneżwela">Gwerra tal-Indipendenza</ref>.</p>
<p>II-popolazzjoni ta' Mérida tgħodd iktar minn 200,000 ruħ u ż-żona metropolitana għandha mat-350,000 ruħ. Din il-belt hija ċ-ċentru tal-edukazzjoni u tat-turiżmu ta' Veneżwela tal-Punent, fejn hi s-sede tal-Università tal-Andi u l-<ref target="https://mt.wikipedia.org/wiki/Arċidjoċesi_ta'_Mérida">Arċidjoċesi ta' Mérida</ref>. Barra minn hekk, għandha t-tieni l-itwal u l-ogħla <ref target="https://mt.wikipedia.org/wiki/Funikular">funikular</ref> fid-dinja.</p>
<p>Il-belt tinsab fuq pjanura fil-wied tax-xmara Chama li tgħaddi minn tarf għal ieħor. L-altitudni ta' Mérida hi ta' 1,600 metru fuq il-livell tal-baħar. L-isfond tal-orizzont ta' Mérida hu l-ogħla quċċata tal-pajjiż, il-<ref target="https://mt.wikipedia.org/wiki/Pico_Bolívar">Pico Bolívar</ref>.</p>
L-isem tal-belt
<figure><caption>Stemma ta' Mérida</caption></figure>
<p>Il-belt kisbet l-isem tagħha mill-fundatur tagħha Juan Rodríguez Suárez li semmieha hekk bħala sinjal ta' ġieħ għall-belt fejn kien twield hu, <ref target="https://mt.wikipedia.org/wiki/Mérida_(Spanja)">Mérida</ref> f'<ref target="https://mt.wikipedia.org/wiki/Estremadura">Estremadura</ref> (<ref target="https://mt.wikipedia.org/wiki/Spanja">Spanja</ref>). Madanakollu, Juan de Maldonado taha l-isem ġdid ta' <hi rend="italic">San Juan de las Nieves</hi>. Fl-1559, reġgħet biddlet isimha, din id-darba għal <hi rend="italic">Santiago de los Caballeros</hi>. Bil-mod il-mod bdiet tadotta l-isem <hi rend="italic">Santiago de los Caballeros de Mérida</hi>, forma li kienet tikkombina l-ismijiet adottati sa dakinhar.</p>
<p>Il-kelma Mérida ġejja mit-terminu <hi rend="italic">emerita</hi>, kelma <ref target="https://mt.wikipedia.org/wiki/Lingwa_Latina">Latina</ref> li t-tifsira tagħha tingħad għal <hi rend="italic">xi ħadd li għandu mertu</hi> u emeritu, li hi tassew l-oriġini etimoloġika tal-isem tal-belt, minħabba li tifsira oħra tat-terminu bil-Latin aċċettati kienet relatata mas-suldati li kienu liċenzjati mill-armata. Għalhekk il-belt ta' Mérida, il-kapitali attwali tal-<ref target="https://mt.wikipedia.org/wiki/Estremadura">Komunità Awtonoma ta' Estremadura</ref>, għandha din l-oriġini: l-isem ta' Emerita Augusta ifisser li kienet belt fundata matul iż-żminijiet ta' <ref target="https://mt.wikipedia.org/wiki/Awgustu">Awgustu</ref> b'suldati mkeċċijin mill-armata, li marru jgħixu f'raħal diġà eżistenti fi skambju fejn rat lir-residenti antiki tal-belt jingħataw iċ-ċittadinanza Rumana. Fatt ieħor komuni bejn Mérida Spanjola u dik Veneżwelana hi fiż-żewġ bliet hemm tributarja tax-xmara prinċipali bl-isem ta' Albarregas.</p>
Klima
<p>Minkejja l-fatt li l-pajjiż tal-Veneżwela għandu temp sħun u klima tropikali, Mérida hi aktar temperata bi <ref target="https://mt.wikipedia.org/wiki/Klima_muntanjuża">klima muntanjuża</ref>. Din hi minħabba l-pożizzjoni ġeografika tagħha, imdawwra minn mutanji għoljin iktar minn 4,500 metru, u l-altitudni għolja li għandha.</p>
<p>Anke jekk it-<ref target="https://mt.wikipedia.org/wiki/Tniġġis_tal-arja">tniġġis tal-arja</ref> wassal għal żieda fit-temperaturi, dawn kienu pjuttost inqas minn dawk ta' bliet oħra importanti tal-pajjiż, b'temperaturi li jvarjaw bejn it-18°C u l-24°C, b'medja ta' 22°C. Ix-xita hi ta' intensità medja matul l-istaġun tax-xita, bejn April u Novembru. Il-Veneżwela jinsab f'żona intertropikali, u għalhekk id-differenza fit-temperaturi matul is-sena hija waħda minima. L-isess japplika għal Mérida, li fix-xahar ta' Awwissu tirreġistra temperaturi kważi l-istess għal dawk miġbura f'kundizzjonijiet simili waqt jum ta' Jannar.</p>
<p>Min-naħa l-oħra, il-fatt li l-pożizzjoni ta' Mérida fil-qalba tal-pajjiż, 'il bogħod mill-kosti u l-oċean, u l-altitudni għolja tagħha, id-differenza tat-temperatura matul il-ġurnata hija waħda għolja. Bejn lejl u nhar, tista' tiġi reġistrata differenza ta' aktar minn 10°C; din id-differenza kapaċi testendi anke sa 20°C. It-temperaturi għoljin jintlaħqu matul il-jum, u ġeneralment huma madwar il-25°C, imma f'każijiet rari tista' tkun iktar minn 30°C. L-inqas limitu tat-temperaturi ta' matul il-ġurnata hu ta' madwar 20°C.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Kura tas-saħħa
<p>Il-belt tgwadi mill-ogħla kwalità ta' ħajja fil-Veneżwela.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fis-sena 2000, 36 ċentru tas-saħħa kienu jinsabu fiż-żona metropolitana ta' Mérida, klassifikati taħt il-mod segwenti: sptar tip I, sptar tip III u sptar tip IV, li huma fil-belt proprja, flimkien ma' 15-il klinika urbana, erba' ta' tip III u ħdax ta' tip I. Iż-żona għandha wkoll 18-il klinika rurali, 13 ta' tip II u 5 ta' tip I.</p>
<p>Kif taħt aspetti oħra, l-<ref target="https://es.wikipedia.org/wiki/Universidad%20de%20Los%20Andes%20(Venezuela)">Università tal-Andi tal-Veneżwela</ref> u l-faċilitajiet tagħha huma mgħaqqda ħafna mal-ħajja tal-belt; l-infrastruttura medika tikkonsisti minn ċentri li jappartjenu għal tal-ewwel, flimkien ma' ċentri mediċi privati. Fost l-isptarijiet pubbliċi li joffru servizz b'xejn huma l-<hi rend="italic">Instituto Autónomo Hospital Universitario de Los Andes</hi> (IHULA), l-ikbar wieħed fir-reġjun, u kif ukoll żewġ sptarijiet iżgħar u fergħa tas-<ref target="https://mt.wikipedia.org/wiki/Salib_l-Aħmar">Salib l-Aħmar</ref> Veneżwelana. Fost l-isptarijiet privati, magħrufa bħala "kliniki", l-ikbar huma l-<hi rend="italic">Hospital Clínico de Mérida</hi>, is-<hi rend="italic">Centro Clínico</hi>, il-<hi rend="italic">Clínica Mérida</hi>, il-<hi rend="italic">Clínica Albarregas</hi> u għexieren kliniki iżgħar.</p>
<p>Minkejja s-sitwazzjoni prekarja tal-infrastruttura tas-saħħa fil-pajjiż kollu, il-belt ta' Mérida kienet l-inqas li ġiet affettwata, grazzi għall-ħidma tal-IHULA, fejn it-telfa ta' pazjenti fiċ-ċentri mediċi privati kienet inqas estrema minn muniċipalitajiet Veneżwelani oħra.</p>
Ekonomija
<p>Fl-2001, il-belt ta' Mérida kellha wieħed fost l-inqas rata ta' faqar fil-Veneżwela. Skont iċ-ċensiment ta' dik is-sena, din kellha rata ta' faqar ta' 18.09%, ftit biss ogħla minn dik ta' <ref target="https://mt.wikipedia.org/wiki/San_Cristóbal_(Veneżwela)">San Cristóbal</ref> u minn dawk tal-kwartieri aktar raffinati ta' <ref target="https://mt.wikipedia.org/wiki/Chacao">Chacao</ref> (8.69%), <ref target="https://mt.wikipedia.org/wiki/Baruta">Baruta</ref> (11.22%) u <ref target="https://mt.wikipedia.org/wiki/San_Antonio_de_Los_Altos">San Antonio de Los Altos</ref> (6.13%) fl-istat ta' <ref target="https://mt.wikipedia.org/wiki/Miranda_(stat)">Miranda</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-bidu tas-seklu 20 fisser bidla drastika tal-ekonomija tal-belt. Tradizzjonalment, l-agrikoltura kienet xi ħaġa importanti tal-attivitajiet ekonomiċi ta' Mérida, li kienet iċ-ċentru ta' distribuzzjoni ta' prodotti agrikoli tal-istat ta' Mérida. Barra minn hekk, fil-madwar kien hemm fabbriki (<hi rend="italic">haciendas</hi>) importanti taz-<ref target="https://mt.wikipedia.org/wiki/Zokkor_tal-kannamieli">zokkor tal-kannamieli</ref>, li kienu jipprovdu dħul li wassal għall-bini ta' <ref target="https://mt.wikipedia.org/wiki/Raffinerija_taz-zokkor">raffinerija taz-zokkor</ref>. Illum il-ġurnata, din ir-raffinerija spiċċat bħala <ref target="https://mt.wikipedia.org/wiki/Mużew">mużew</ref>.</p>
Funikular ta' Mérida
<figure><caption>Laguna ta' Mucubají</caption></figure>
<p>Bil-bini tal-<ref target="https://mt.wikipedia.org/wiki/Funikular_ta'_Mérida">funikular ta' Mérida</ref> fl-1960 (li jwassal għal <ref target="https://mt.wikipedia.org/wiki/Pico_Espejo">Pico Espejo</ref>, f'altitudni ta' 4,765 metru), bit-tlestija tal-awtostrada u l-inawgurazzjoni tal-ajruport, l-attivitajiet ekonomiċi mxew 'il quddiem, fejn għaddew mis-settur primarju tal-agrikoltura għas-settur terzjarju tas-servizzi, speċjalment fis-settur tat-turiżmu. Attwalment, il-funikular hi wieqfa minħabba nuqqas ta' manutenzjoni, u minħabba li l-impjant qdiem tqajjment il-bżonn ta' wieħed ġdid.</p>
<p>It-turiżmu, spiss imsejjaħ <hi rend="italic">l-industrija l-ħadra</hi>, hu s-sors prinċipali għas-sosten tal-belt, u waħda mill-industriji li jagħtu profitt. Mill-punt ta' vista turistiku, Mérida toffri l-veduta ta' żewġ ktajjen muntanjużi madwar il-belt, u hi mdawwra minn wied. Ġewwa l-belt jinstabu parks, mużewijiet, pjazez li jippreseraw l-aspett kolonjali, diversi knejjes Barokki u Neoklassiċi, eċċ. F'dawn l-aħħar snin, grazazi għall-ħolqien tal-uniku park tax-xjenza fil-Veneżwela, "żona ħielsa" mill-punt ta' vista kulturali, xjentifika u teknoloġika, li tat sforz fl-iżvilupp tal-belt fl-ambitu teknoloġiku, anke grazzi għall-appoġġ li nkiseb mill-Università tal-Andi.</p>
<p>Fl-2005, il-belt ġiet immarkata bħala fost l-iktar bl-inqas għoli tal-ħajja u l-qliegħ <hi rend="italic">per capita</hi> relattivament għoli (madwar 4,381 <ref target="https://mt.wikipedia.org/wiki/Dollaru_Amerikan">dollaru</ref>), li jpoġġuwha fid-disa' post fost l-ibliet Veneżwelani.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Is-settur tas-servizzi jforni perċentwal essenzjali tad-dħul tal-Estado Mérida. Fl-2005, Mérida kienet tgħodd 82,537 persuna potenzjalment attivi mill-aspett ekonomiku, li 6.57% minnhom kienu qiegħda.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>


Ħoloq esterni

<list type="unordered"><item><ref target="http://www.merida24.com/index-italiano.htm">Merida Online</ref></item></list>
</text></body></html>