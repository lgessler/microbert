<html><body><text id="wikipedia_mt_wikipedia_org__6600.html" ns="0" revid="250510" sourceurl="https://mt.wikipedia.org/wiki/Tazza_tad-Dinja_tal-Futbol_tal-Klabbs" title="Tazza tad-Dinja tal-Futbol tal-Klabbs" type="wikipedia">Tazza tad-Dinja tal-Futbol tal-KlabbsDan l-artiklu hu dwar il-kompetizzjoni li tinvolvi lill-klabbs rebbieħa ta' kull kontinent. Għall-kompetizzjoni li kienet issir mill-1960 sal-2004, ara <ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali (futbol)</ref>.

<p>It-<hi rend="bold">Tazza tad-Dinja tal-Futbol tal-Klabbs</hi> hija kompetizzjoni tal-<ref target="https://mt.wikipedia.org/wiki/Futbol">futbol</ref> li fiha jipparteċipaw ir-rebbieħa tas-sitt kontinenti, allavolja mill-2007 ir-rebbieħa tal-<ref target="https://mt.wikipedia.org/wiki/Konfederazzjoni_tal-Futbol_Oċeaniku">konfederazzjoni Oċeanika</ref> jridu jilgħabu <hi rend="italic">play-off</hi> kontra ċ-ċampjin tal-pajjiż li jkun qiegħed jospita l-logħob.</p>
<p>L-ewwel edizzjoni seħħet ġewwa l-<ref target="https://mt.wikipedia.org/wiki/Brażil">Brażil</ref> f'Jannar tal-2000. Il-<ref target="https://mt.wikipedia.org/wiki/FIFA">FIFA</ref> għażlitha bħala s-sostitut għat-<ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref> li kienet issir kull sena f'<ref target="https://mt.wikipedia.org/wiki/Tokjo">Tokjo</ref>, fil-<ref target="https://mt.wikipedia.org/wiki/Ġappun">Ġappun</ref> bejn ir-rebbieħa tal-<ref target="https://mt.wikipedia.org/wiki/Ewropa">Ewropa</ref> u dawk tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref>. Wara waqfa, il-kompetizzjoni reġgħet ġiet introdotta fl-2005 u minn dakinhar baqgħet bħala l-unika kompetizzjoni internazzjonali għall-<ref target="https://mt.wikipedia.org/wiki/Klabb_tal-futbol">klabbs tal-futbol</ref>.</p>
Storja
<p>L-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2000">ewwel edizzjoni</ref> tas-sena 2000, li saret ġewwa l-<ref target="https://mt.wikipedia.org/wiki/Brażil">Brażil</ref>, kienet tikkonsisti minn tmien timijiet: is-sitt rebbieħa kontinentali, ir-rebbieħ attwali tal-Tazza Interkontinentali u ċ-ċampjins tal-pajjiż ospitu. Din il-kompetizzjoni kienet kemmxejn kontroversjali, speċjalment meta l-klabb <ref target="https://mt.wikipedia.org/wiki/Ingilterra">Ingliż</ref> ta' <ref target="https://mt.wikipedia.org/wiki/Manchester_United_FC">Manchester United</ref> kellu jirtira mit-tazza nazzjonali tal-<ref target="https://mt.wikipedia.org/wiki/FA_Cup">FA Cup</ref> sabiex jieħu sehem f'dan it-turnew. Il-ftuħ tal-kompetizzjoni kienet mifhumha minn ftit bħala parti minn "ġlieda" bejn il-<ref target="https://mt.wikipedia.org/wiki/FIFA">FIFA</ref> u l-<ref target="https://mt.wikipedia.org/wiki/UEFA">UEFA</ref>, li kienu qed jikkompetu għall-kontroll tal-futbol internazzjonali għall-klabbs: it-<ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref> kienet 'il barra mill-ġurisdizzjoni tal-FIFA.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-finali tas-sena 2000 kienet missielta bejn żewġ timijiet Brażiljani u kienet ikkunsidrata bħala logħba li naqset li toffri livell tajjeb ta' futbol.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>It-tieni edizzjoni kienet mistennija li ssir ġewwa <ref target="https://mt.wikipedia.org/wiki/Spanja">Spanja</ref> fl-2001, u li fiha jieħdu sehem tnax-il tim. Dan l-avveniment però ġie imħassar, prinċiparjament minħabba l-kollass tas-sieħeb fil-kummerċ tal-FIFA, l-ISL. Wara li l-edizzjoni tal-2003 ġiet ukoll imħassra, eventwalment, il-FIFA qablet li t-Tazza Interkontinentali u din il-kompetizzjoni jiġu magħqudin ma' xulxin. L-aħħar edizzjoni tat-Tazza Interkontinentali kienet fl-<ref target="https://mt.wikipedia.org/wiki/Tazza_Interkontinentali_2004">2004</ref>, bl-ewwel turnew tat-Tazza tad-Dinja tal-Klabbs isir fil-Ġappun bejn il-11 u t-18 ta' Diċembru, 2005.</p>
<p>Il-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2005">verżjoni l-ġdida tal-2005</ref> kienet fuq skala iżgħar ta' żmien, fejn naqqas il-problema tal-iskedar tat-turnew matul l-istaġuni differenti tal-klabbs madwar kull kontenut. Dan kien jinkludi ċ-ċampjins renjanti tal-kompetizzjonijiet kontinentali, bir-rebbieħa mill-<ref target="https://mt.wikipedia.org/wiki/CONMEBOL">CONMEBOL</ref> u l-<ref target="https://mt.wikipedia.org/wiki/UEFA">UEFA</ref> jingħataw post awtomatiku fis-semifinali tal-kompetizzjoni.</p>
<p>Il-kompetizzjoni baqgħet issir kull sena mill-2006 sal-2008 ġewwa l-Ġappun, bl-edizzjonijiet tal-2009 u l-2010 jiġu miżmuma fl-<ref target="https://mt.wikipedia.org/wiki/Emirati_Għarab_Magħquda">Emirati Għarab Magħquda</ref>. Għall-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2007">edizzjoni tal-2007</ref>, intlagħbet partita ta' spareġġ bejn iċ-ċampjin taż-<ref target="https://mt.wikipedia.org/wiki/Konfederazzjoni_tal-Futbol_Oċeaniku">żona Oċeanika</ref> u ċ-ċampjin tal-pajjiż ospitu għal post fil-kwarti tal-finali sabiex iqajjem interess fit-turnew. L-introduzzjoni mill-ġdid tal-logħba għall-ħames post fil-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2008">kompetizzjoni tal-2008</ref> wasslet għal tkabbir fit-total ta' flus mogħtija minn <ref target="https://mt.wikipedia.org/wiki/Dollaru_Amerikan">$</ref>500,000 għal $16.5 miljun. B'din l-introduzzjoni l-ġdida, ir-rebbieħ ħadu $5 miljun, tat-tieni post ħadu $4 miljun, it-tim li spiċċa fit-tielet post kiseb is-somma ta' $2.5 miljun, ir-raba' tim ikklassifikat ħa $2 miljuni, it-tim fil-ħames post ħadu $1.5 miljun, it-tim li spiċċa fis-sitt post kiseb $1 miljun, waqt li tas-seba' post $500,000.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>











Ara wkoll
<list type="unordered"><item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref></item>
<item><ref target="https://mt.wikipedia.org/wiki/Klabbs_ċampjins_tad-dinja_(futbol)">Klabbs ċampjins tad-dinja (futbol)</ref></item>
<item><ref target="https://mt.wikipedia.org/wiki/FIFA">FIFA</ref></item></list>


Ħoloq esterni
<list type="unordered"><item>(EN)  <ref target="http://www.fifa.com/clubworldcup/">Sit uffiċjali</ref></item>
<item>(EN)  <ref target="http://sportsillustrated.cnn.com/soccer/world/2000/club_championship/">Ħarsa lejn din il-kompetizzjoni</ref></item>
<item>(IT)  <ref target="http://www.gransito.com/st/calcio/mondialeclub/">Storja tat-Tazza tad-Dinja tal-Futbol tal-Klabbs</ref></item></list>
</text></body></html>