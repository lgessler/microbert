<html><body><text id="wikipedia_mt_wikipedia_org__6005.html" ns="0" revid="273911" sourceurl="https://mt.wikipedia.org/wiki/Dublin" title="Dublin" type="wikipedia">Dublin
<figure><caption>Il-Pont Ha'penny, fil-qalba ta' Dublin</caption></figure>
<p><hi rend="bold">Dublin</hi> (bl-<ref target="https://mt.wikipedia.org/wiki/Lingwa_Irlandiża">Irlandiż</ref>: <hi rend="italic">Baile Átha Claith</hi> jew <hi rend="italic">Áth Cliath</hi>) hija l-<ref target="https://mt.wikipedia.org/wiki/Belt_kapitali">belt kapitali</ref> u l-iktar belt populata tar-<ref target="https://mt.wikipedia.org/wiki/Repubblika_tal-Irlanda">Repubblika tal-Irlanda</ref>. Din tinsab fil-Lvant tal-pajjiż tħares fuq il-<ref target="https://mt.wikipedia.org/wiki/Baħar_tal-Irlanda">Baħar tal-Irlanda</ref>. Il-qalba tal-belt għandha kobor ta' 115-il kilometru kwadru, b'popolazzjoni ta' nofs miljun. Bis-subborgi tleħħaq 921-il kilometru kwadru u miljun u mitt elf ruħ.</p>
Il-bidu tal-belt

<figure><caption>Ix-xmara <ref target="https://mt.wikipedia.org/wiki/Liffey">Liffey</ref> taqsam il-belt fi tnejn</caption></figure>
<p>Storiċi kienu jsostnu li l-belt twaqqfet mill-Vikingi fis-sena 988 W.K. iżda llum hemm min qed jgħid li dan seħħ qabel. Il-Vikingi spiċċaw miblugħa min-numru akbar ta' Gaels, li kien hemm fuq il-gżira u għażlu li jitħalltu magħhom. Il-post li ħassew li kien xieraq għall-kummerċ fuq l-ilma kien ħdejn għadira sewda, bil-Gejliku, <hi rend="italic">dubh linn</hi>. Minn hemm ħareġ l-isem ta' llum. </p>
<p>Ix-xmara Liffey taqsam lil belt fi tnejn, is-South Liffey u n-North Liffey, u n-nies għadha tuża l-isem biex tfisser liema l-inħawi tal-belt trid tmur. </p>
<p>Ftit kilometri 'l fuq mal-kosta hemm il-port ta' <ref target="https://mt.wikipedia.org/wiki/Howth">Howth</ref>, mimli bid-dgħajjes tas-sajd u tat-tkarkir. Howth jipprovdi lil Dublin bil-frott tal-baħar u l-ħut frisk li l-Irlanda hija tant magħrufa għalihom.</p>
Il-qalba ta' Dublin
<p>L-akbar attivita f'Dublin tinsab fil-qalba, li hija fit-toroq ta' madwar O'Connell Street. Hawn insibu l-qrati f'Four Courts, il-Bank of Ireland, il-mekka tal-pabbijiet f' Temple Bar u Trinity College. Dawn kollha jistu' jintleħqu bi ftit minuti mixi, fosthom bl-użu ta' numru ta' pontijiet li jsallbu x-xmara Liffey. L-aktar tnejn magħrufa huma Grattan Bridge u Hal'penny Bridge, mlaqqma hekk għan-noll ta' nofs sold li wieħed jħieġlu jħallas biex jaqsam. </p>
Kittieba Dubliniżi
<p>Dublin tat lil-letteratura Ingliża għadd ġmielu mill-aqwa kittieba ta' l-aħħar mitt sena. Ħafna spikkaw fil-qasam drammaturgu, u jista' jkun li t-tqanqil politiku fil-pajjiż kontra l-ħakma Ingliża nebbaħ kitbithom.</p>
<p>Fost dawn insibu lil <ref target="https://mt.wikipedia.org/wiki/James_Joyce">James Joyce</ref>, <ref target="https://mt.wikipedia.org/wiki/William_Butler_Yeats">William Butler Yeats</ref>, <ref target="https://mt.wikipedia.org/wiki/Seán_O'Casey">Seán O'Casey</ref>, <ref target="https://mt.wikipedia.org/wiki/Brendan_Behan">Brendan Behan</ref>, <ref target="https://mt.wikipedia.org/wiki/Oliver_Goldsmith">Oliver Goldsmith</ref>, <ref target="https://mt.wikipedia.org/wiki/Samuel_Beckett">Samuel Beckett</ref> u anki <ref target="https://mt.wikipedia.org/wiki/Bram_Stoker">Bram Stoker</ref>, li ħoloq il-karattru tal-vampir Drakula. </p>
<figure><caption> L-istatwa ta' James Joyce fit-toroq ta' Dublin</caption></figure>
<p>Fost il-kotba ta' James Joyce hemm <ref target="https://mt.wikipedia.org/wiki/Ulysses">Ulysses</ref>, li ġie mitbugħ fl-1922. Kritiċi letterarji jqisuh bħala wieħed mill-aqwa kotba modernisti tas-Seklu Għoxrin. L-istorja hija minsuġa dwar jum fil-ħajja tal-karattru fittizju Leopold Bloom f'<ref target="https://mt.wikipedia.org/wiki/Sandycove">Sandycove</ref> u Dublin fis- ta' Ġunju, 1904. Dan il-jum jiġi mfakkar bħala <hi rend="italic">Bloomsday</hi>, u ħafna jgħadduh jixorbu l-inbid. Wieħed jara wkoll sinjali mal-art f'Dublin li jfakkru fejn Bloom mexa' fil-ktieb u segwaċi ta' Joyce jsegwu l-passi, imqar jekk mistħajla, tiegħu.</p>
Mużiċisti Dubliniżi
<p>Fost l-aktar mużiċisti magħrufa fil-qasam kummerċjali li twieldu f' Dublin hemm <ref target="https://mt.wikipedia.org/wiki/Bob_Geldof">Bob Geldof</ref> fl-1951, li kien il-kantant tal-grupp <hi rend="italic">Boomtown Rats</hi>, Paul Hewson, magħruf bħala <ref target="https://mt.wikipedia.org/wiki/Bono">Bono</ref> fl-1960 u <ref target="https://mt.wikipedia.org/wiki/Sinead_O'Connor">Sinead O'Connor</ref>, li twieldet hawn fl-1966. Bono huwa l-kantant tal-grupp rokk <ref target="https://mt.wikipedia.org/wiki/U2">U2</ref>. Huwa wkoll is-sid tal-lukanda Clarence, li tinsab fuq ix-xmara Liffey. O'Connor hija magħrufa għal-lirika u l-imġieba kontroversjali tagħha, u kemm il-darba sfidat lil-mexxejja reliġjużi kattoliċi u lill-Kuruna Ingliża. Hija tgħix fi <ref target="https://mt.wikipedia.org/wiki/Bray">Bray</ref>, viċin ta' Dublin.</p>
<p>Fil-qasam folk kien hemm ħafna gruppi, fosthom <hi rend="italic">The Dubliners</hi> u <hi rend="italic">The Chieftains</hi>. Dawn ma għandhomx jitħalltu ma' dawk li li jitqiesu bħala forom ta' mużika tradizzjoni mhux kummerċjali, li għadek issib xi drabi fil-partijiet imwarrba tal-pajjiż. </p>
<p>Filwaqt li ħafna mill-kunċerti jsiru fit-teatri u l-pabbijiet tal-belt, dawk kbar fil-magħluq jinżammu f' The Point Theatre, li jesa' 8,500. Dawn għandu jitwaqqa' u jinbena mill-ġdid lejn tmiem l-2007. Il-kumpanija taż-żfin Riverdance, immexxija minn Bill Whelan, tat ħafna kunċerti hawn. </p>
Il-kultura tax-xorb
<p>Ma tistax issemmi lil Dublin u tinsa' lil Guinness, il-fabbrika tal-birra skura magħrufa mad-dinja kollha. Din twaqqfet fl-1759 u tinsab f'St James' Gate Brewery. </p>
<figure><caption>Il-birerija Guinness</caption></figure>
<p>Il-Guinness Storehouse, għoli seba' sulari huwa l-aktar post imfittex minn dawk li jkunu qed iżuru l-Irlanda, fejn xi ftit jintgħażlu wkoll sabiex iduqu l-birra fil-laboratorju, jekk inkella jixorbu mill-<hi rend="italic">Gravity Bar</hi>, minn fejn wieħed iġib lil Dublin taħtu. </p>
Kif tasal Dublin
<p>Dublin hija moqdija tajjeb mill-ajruport tagħha, Dublin Airport, li qiegħed 10 kilometri biss 'il bogħod mill-qalba tal-belt, f' Collinstown. Dan huwa wieħed mill-aktar ajruporti li jara ċaqliq t' ajruplani fid-dinja. Il-kumpanija nazzjonali <ref target="https://mt.wikipedia.org/wiki/Aer_Lingus">Aer Lingus</ref> ittir lejn ħafna pajjiżi, kif jagħmlu aktar minn disgħin kumpanija oħra. Kumpaniji oħra Irlandiżi li jtiru minn hawn huma <ref target="https://mt.wikipedia.org/wiki/Aer_Arann">Aer Arann</ref> u <ref target="https://mt.wikipedia.org/wiki/Ryanair">Ryanair</ref>, li anki ttir lejn <ref target="https://mt.wikipedia.org/wiki/Malta">Malta</ref>.</p>
<figure><caption><ref target="https://mt.wikipedia.org/wiki/Airbus_A321-200">Airbus A321-200</ref> ta' l-Aer Lingus nieżel.</caption></figure><p> Fost id-destinazzjonijiet imfitxxija hemm <ref target="https://mt.wikipedia.org/wiki/San_Francisco">San Francisco</ref>, <ref target="https://mt.wikipedia.org/wiki/New_York">New York</ref> u <ref target="https://mt.wikipedia.org/wiki/Boston">Boston</ref>, fejn hemm komunitajiet kbar ta' Irlandiżi.</p>
<p>Il-ferroviji, operati mill-kumpanija Iarnród Éireann, tgħaqqad l-ibliet ta' l-Irlanda b'linji li jitilqu mill-istazzjonijiet Heuston, għan-nofsinhar u l-punent tal-gżira fosthom <ref target="https://mt.wikipedia.org/wiki/Cork">Cork</ref>, <ref target="https://mt.wikipedia.org/wiki/Galway">Galway</ref> u <ref target="https://mt.wikipedia.org/wiki/Limerick">Limerick</ref>; Connolly għal <ref target="https://mt.wikipedia.org/wiki/Belfast">Belfast</ref>, <ref target="https://mt.wikipedia.org/wiki/Dundalk">Dundalk</ref>, <ref target="https://mt.wikipedia.org/wiki/Drogheda">Drogheda</ref>, <ref target="https://mt.wikipedia.org/wiki/Sligo">Sligo</ref> u <ref target="https://mt.wikipedia.org/wiki/Wexford">Wexford</ref>; u l-istazzjon Pearse għall-inħawi ta' Dublin.</p>
Trasport madwar Dublin
<figure><caption>Ferrovija <ref target="https://mt.wikipedia.org/wiki/IE_8200_Class">8200 Class</ref> DART unit, Iarnród Éireann 8203, qed tasal l-istazzjon tal-<ref target="https://mt.wikipedia.org/wiki/Grand_Canal_of_Ireland">Grand Canal</ref> Dock</caption></figure>
<p>Minbarra hekk hemm ukoll is-servizz DART (Dublin Area Rapid Transit), li huwa mezz irħis u komdu sabiex tasal malajr fl-inħawi tal-belt, fosthom <ref target="https://mt.wikipedia.org/wiki/Howth">Howth</ref>, <ref target="https://mt.wikipedia.org/wiki/Bray">Bray</ref> u <ref target="https://mt.wikipedia.org/wiki/Wicklow">Wicklow</ref>. Biljett jiswa' daqs prezz ta' gazzetta Irlandiża, u l-passiġġier huwa obligat li jħassar il-biljett hekk kif jitla fuq l-istaffa. Is-servizzi tad-DART jaħdmu minn filgħodu kmieni sa' nofsil-lejl.</p>
Ħoloq esterni
<list type="unordered"><item><ref target="http://www.dublincity.ie/">Sit uffiċjali ta-kunsill tal-belt ta' Dublin</ref></item>
<item><ref target="http://www.visitdublin.com/">Sit uffiċjali tal-bord tat-turiżmu</ref></item>
<item><ref target="http://archiseek.com/category/buildings/ireland-buildings/leinster/dublin-buildings/">Arkitettura ta' Dublin</ref></item>
<item><ref target="http://www.propertysearchnow.com/ireland/webcam_ireland.htm/"><hi rend="italic">Webcam</hi> fuq il-belt ta' Dublin</ref></item></list>
</text></body></html>