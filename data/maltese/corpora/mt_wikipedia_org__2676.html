<html><body><text id="wikipedia_mt_wikipedia_org__2676.html" ns="0" revid="274008" sourceurl="https://mt.wikipedia.org/wiki/Id-Dinja" title="Id-Dinja" type="wikipedia">Id-Dinja

<p><hi rend="bold">Id-Dinja</hi> (), il-pjaneta li fiha ngħixu aħna l-bnedmin, hija it-tielet waħda 'l hinn mix-<ref target="https://mt.wikipedia.org/wiki/Xemx">Xemx</ref>. Fl-ispażju, id-Dinja tidher ta' lewn ikħal skur u ovvjament xi linji bojod dejjem jinbidlu, li huma l-isħab. Il-kulur il-blu ġej mill-ilma likwidu li jieħu 70% tas-superfiċi terrestri. Il-preżenza ta' dawn l-<ref target="https://mt.wikipedia.org/wiki/Oċejani">oċeani</ref> għandha effett essenzjali għall-ħajja fuq id-<hi rend="bold">Dinja</hi>. Is-simbolu astronomiku tad-Dinja huwa ċirku u fl-intern tiegħu salib. Il-linja orizzontali tirrappreżenta l-ekwatur, waqt li dik vertikali l-meridjan (Unicode: ).</p>
Kompożizzjoni interna
<p>Bħall-pjaneti l-oħra, id-Dinja għandha l-qalba. Din il-qalba hija maqsuma fi tnejn, dik ġewwinija u dik ta' barra. Il-qalba ġewwinija hija magħmula l-aktar minn <ref target="https://mt.wikipedia.org/wiki/Ħadid">ħadid</ref> solidu u xi <ref target="https://mt.wikipedia.org/wiki/Nikil">nikil</ref> u fonda biss 1,200 km (740 mil). Din il-qalba imbagħad hija mdawra bil-<hi rend="bold">qalba barranija</hi> li hi magħmula minn ħadid imdewweb u hi ħarira inqas densa mill-ħadid imdewweb pur billi x'aktarx jinsabu xi 10% ta' elementi oħrajn bħall-<ref target="https://mt.wikipedia.org/wiki/Kubrit">kubrit</ref> u saħansitra l-<ref target="https://mt.wikipedia.org/wiki/Ossiġenu">ossiġenu</ref>. Il-qalba hija l-iżjed ħaġa densa li tinsab fid-Dinja u tagħmel terz tal-massa tad-Dinja. Fuq il-qalba hemm iż-żona ta' tranżizzjoni: strat ta' bejn 200 u 300 km (120 u 190 mil) li huwa magħruf bħala "D". Din id-"D" tvarja kimikament kemm mill-qalba kif ukoll mill-mantell tad-Dinja. Il-materjal li hemm fih jista' jkun li hu materjal li kien maħlul mill-qalba jew inkella skula mill-mantell waqt li d-<hi rend="bold">Dinja</hi> kienet għadha qed tifforma.</p>
<figure><caption>il-kompożizzjoni interna tad-Dinja</caption></figure>
<p><hi rend="bold">1. Il-qalba ġewwinija (solida)</hi></p>
<p><hi rend="bold">2. Il-qalba ta' barra (likwida)</hi></p>
<p><hi rend="bold">3. Mantell</hi></p>
<p><hi rend="bold">4. Il-Mantell ta' Fuq</hi></p>
<p><hi rend="bold">5. Litosfera</hi></p>
<p><hi rend="bold">6. Krosta (Qoxra ta' Barra)</hi></p>
<p>Il-Mantell t'isfel (3) tagħmel 50% tal-massa tad-Dinja u hu kompost primarjament <ref target="https://mt.wikipedia.org/wiki/Basalt">basalt</ref>, <ref target="https://mt.wikipedia.org/wiki/Siliċju">siliċju</ref> u <ref target="https://mt.wikipedia.org/wiki/Manjeżju">manjeżju</ref>, u <ref target="https://mt.wikipedia.org/wiki/Ossiġenu">ossiġenu</ref>. Wisq probbabli fiha wkoll xi traċċi ta' <ref target="https://mt.wikipedia.org/wiki/Ħadid">ħadid</ref>, <ref target="https://mt.wikipedia.org/wiki/Kalċju">kalċju</ref> u <ref target="https://mt.wikipedia.org/wiki/Aluminju">aluminju</ref>. </p>
<p>Bejn il-Mantell t'isfel u dak ta' fuq (4) tinsab iż-<hi rend="bold">Żona ta' Tranżizzjoni</hi>, wiesgħa 200 km- (120 mil-). Iż-żona tikkonsisti primarjament minn kalċju u aluminju. Il-mantell ta' fuq hu wisa xi 400km- (250 mil-).</p>
<p>Il-krosta (6) hi komposta minn minerali ta' densita' baxxa bħal l-<ref target="https://mt.wikipedia.org/wiki/Ossidu_tas-siliċju">ossidu tas-siliċju</ref> u tvarja mill-ħxuna ta' 10 km- (6 mili-), krosta oċejanika, għal 50 km- (30 mil-) tal-krosta kontinentali. </p>
<p>L-iskema li ġejja tiġbor fiha il-profonditajiet u l-karatteristika prinċipali għad-definizjoni tal-varji qxur li jagħmlu d-Dinja:</p>
<list type="unordered"><item>0-30/35 km -- <ref target="https://mt.wikipedia.org/wiki/Krosta_terrestri">Krosta</ref> (proprjetajiet kimiċi)</item>
<item>0-60 km -- <ref target="https://mt.wikipedia.org/wiki/Litosfera">Litosfera</ref> (proprjetajiet fisiċi)</item>
<item>60-700 km -- <ref target="https://mt.wikipedia.org/wiki/Astenosfera">Astenosfera</ref> jew <hi rend="italic">Mantell ta' fuq</hi> (proprjetajiet fisikċi)</item>
<item>30/35-2900 km -- <ref target="https://mt.wikipedia.org/wiki/Mantell_terrestri">Mantell</ref> (proprjetajiet kimiċi u fisiċi)</item>
<item>700-2900 km -- <ref target="https://mt.wikipedia.org/wiki/Meżosfera">Meżosfera</ref> (proprjetajiet fisiċi)</item>
<item>2900-5100 km -- <ref target="https://mt.wikipedia.org/wiki/Nukleju_terrestri">Nukleju estern</ref> jew <hi rend="italic">Qalba ta' barra</hi> (proprjetajiet kimiċi u fisiċi)</item>
<item>5100-~6375 km -- <ref target="https://mt.wikipedia.org/wiki/Nukleju_terrestri">Nukleju intern</ref> jew <hi rend="italic">Qalba ġewwinija</hi> (proprjetajiet kimiċi u fisiċi)</item></list>
Qamar
<figure><caption><hi rend="italic">Tlugħ id-Dinja</hi> hekk kif jidher mill-Qamar fuq <ref target="https://mt.wikipedia.org/wiki/Apollo_8">Apollo 8</ref>, <ref target="https://mt.wikipedia.org/wiki/24_Diċembru">24 Diċembru</ref> <ref target="https://mt.wikipedia.org/wiki/1968">1968</ref></caption></figure>
<p>Id-Dinja għandha satellita naturali waħda li hija l-Qamar. Il-Qamar huwa satellita li tixbaħ lil <ref target="https://mt.wikipedia.org/wiki/Pjaneti_terrestri">Pjaneti terrestri</ref>. Id-dijametru tiegħu huwa madwar kwart ta' dak tad-Dinja. Is-satelliti naturali tal-pjaneti l-oħra huma wkoll msejħa qmura għall-qamar terrestri.</p>
<p>Il-ġibda gravitazzjonali tal-Qamar fuq id-Dinja tikkawża l-frugħ u l-mili tal-baħar). L-istess effett fuq il-Qamar jikkaġuna l-<ref target="https://mt.wikipedia.org/wiki/Qofol_tidali">qofol tidali</ref>: il-perijodu rotazzjonali tiegħu u ż-żmien li huwa jieħu biex jorbita madwar id-Dinja huma maqfulin flimkien, jiifieri huma l-istess. Min ħabba dan, dejjem naraw l-istess parti ta' wiċċ il-Qamar.</p>
<p>Hekk kif il-Qamar jdur mad-Dinja, partijiet differenti minn wiċċu jiddawlu mix-Xemx u dan iwwasal għall-<ref target="https://mt.wikipedia.org/wiki/Fażijiet_lunari">fażijiet lunari</ref>.</p>
<p>Il-Qamar jista' jaffetwa drastikament l-iżvillup u l-ħajja fuq id-Dinja billi jimmodifika it-temp.
Xhieda palejontologika u simulazzjonijiet bil-<ref target="https://mt.wikipedia.org/wiki/Kompjuter">kompjuter</ref> juru kif it-tmejjil tal-assi terrestri hija stabbilita mill-interazzjonijiet tidali mal-Qamar. </p>
<p>Xi teoristi jsostnu illi mingħajr din l-istabbilizzazzjoni kontra l-<ref target="https://mt.wikipedia.org/wiki/Koppja">koppji</ref> applikati mix-Xemx u l-pjaneti lil nefħa ekwatorjali tad-Dinja, l-assi rotazzjonali jista' jkun instabbli għall-aħħar, bħalma jidher li hu għal <ref target="https://mt.wikipedia.org/wiki/Marte_(pjaneta)">Marte</ref>. Li kieku l-assi tar-rotazzjoni terrestri kellu jilħaq l-<ref target="https://mt.wikipedia.org/wiki/Elitiku">pjan elitiku</ref>, kien jirriżulta f'temp aħrax, u id-differenzi ta' 
l-istaġuni kienu jkunu estremi wkoll. Pol wieħed kien ikun dirett lejn ix-Xemx matul is-sajf u direttament `l hinn matul ix-xitwa. Ix-<ref target="https://mt.wikipedia.org/wiki/Xjenza_planetarja">Xjenza planetarja</ref> li tisstudja dan l-effett tat-tmejjil ltad-Dinja tistqar ili kieku l-annimali kbar imutu u ħajjiet il-pjanti tkun ħafna iżjed diffiċli milli hi. </p>
<p>Il-Qamar huwa biżżejjed viċin id-Dinja li jidher relattivament l-istess daqs tax-Xemx, (ix-Xemx hija 400 darba ikbar mid-Dinja iżda l-Qamar hu 400 darba eqreb) dan jippermetti l-<ref target="https://mt.wikipedia.org/wiki/Eklissi">eklissi</ref> totali u anulari tax-<ref target="https://mt.wikipedia.org/wiki/Xemx">Xemx</ref>. </p>
<figure><caption>L-Art u l-qamar fuq skala.</caption></figure>
<p>l-iżjed teorija aċċetta dwar l-oriġini tal-Qamar hija, it-<ref target="https://mt.wikipedia.org/wiki/Teorija_tal-impatt_ġgantesk">teorija tal-impatt ġgantesk</ref>, li tgħid li ġie ffurmat minn ħabta ta' <ref target="https://mt.wikipedia.org/wiki/Protopjaneta">protopjaneta</ref> id-daqs ta' Marte mad-Dinja bikrija. Din l-ipoteżi tispjega (flimkien ma' affarijiet oħra) in-nuqqas relattiv ta' ħadid u elementi volatili fil-Qamar, u l-fatt ili l-kompożizzjoni tiegħu hija kważi identika għal dik ta' wiċċ id-Dinja.</p>
<figure><caption>Animazzjoni fuq il-formazzjoni tal-Qamar (ipoteżi)</caption></figure>
<figure><caption>Vulkan jiżbroffa meta żewġ plakek fil-krosta jitbegħdu minn xulxin</caption></figure>
Plakka tettonika tad-Dinja
<p>IL-KROSTA flimkien man-naħa ta' fuq tal-Mantell tissejjaħ il-Litosfera, qoxra riġida ta' madwar 100 sa 200 km (60 sa 120 mil) ħoxna. Din il-Qoxra hi maqsuma f'sensiela ta' plakek li jimxu relattivament ma' xulxin bir-rata ta' ftit ċentimetri fis-sena, u hekk jiġi ikkawżat <hi rend="italic">il-mixi tal-kontinenti</hi>. Madwar 180,000,000 sena ilu, il-<ref target="https://mt.wikipedia.org/wiki/Kontinenti">kontinenti</ref> kollha kienu magħquda f'daqqa. Għaldaqstant kien jeżisti superkontinent wieħed li jġib l-isem <ref target="https://mt.wikipedia.org/wiki/Pangea">Pangea</ref>.</p>
<figure><caption>Kien hemm perijodu fejn il-<ref target="https://mt.wikipedia.org/wiki/Kontinenti">kontinenti</ref> kollha kienu superkontinent wieħed, dan il-kontinent kien <hi rend="bold"><ref target="https://mt.wikipedia.org/wiki/Pangea">Pangea</ref></hi>. L-ewwel qasma għamlet massa fit-tramuntana, il-<ref target="https://mt.wikipedia.org/wiki/Laurasia">Laurasia</ref>, u oħra lejn in-nofsin-nhar, il-<ref target="https://mt.wikipedia.org/wiki/Gondwanalandja">Gondwanalandja</ref>.</caption></figure>
<p><hi rend="bold">Hemm tliet tipi ta'limiti tal-plakek:</hi></p>
<p>(1) Diverġenti (jitbgħedu),</p>
<p>(2) konverġenti, jersqu lejn xulxin u jiltaqgħu, fejn plakka tindradam fuq oħra. </p>
<p>(3) konservattivi, li waqt li mexjin jgħaddu ma' ġemb xulxin biss. </p>
<p>

It-terremoti isseħħu fil-limiti tal-plakek - il-blat ma jgħaddix ġentilemnt minn ma' xulxin u l-enerġija tiproduċi iċ-ċaqliq ta' wiċċ id-Dinja It-terremoti huma l-iżjed komuni tul limiti konservattivi u jafu jkunu aktar b'saħħithom tul limiti konverġenti. Fejn jiltaqgħu żewġ plakek kontinentali, jiffurmaw il-muntanji, għax il-krosta issir eħxen fiż-żona tal-kolliżjoni tal-blat. Fejn il-blat jitbiegħed, materjal minn tal-mantell jitla' fil-wiċċ biex jimla l-ispażji, hekk tiġi ffurmata kresta oċejanika ġdida. Dan il-materjal jista' jkun sparat 'l fuq b'saħħa tremenda; bħall-<ref target="https://mt.wikipedia.org/wiki/Vulkani">vulkani</ref> fl-<ref target="https://mt.wikipedia.org/wiki/Islanda">Islanda</ref>.
Vulkani jistgħu sseħħu wkoll fl-limiti konverġenti, meta il-krosta tal-plakka tiġi miġbuda l-isfel, tisħon u ddub, bħal fl-<ref target="https://mt.wikipedia.org/wiki/Andi">Andi</ref>. Vulkani bħal dawk li ffurmaw il-<ref target="https://mt.wikipedia.org/wiki/Hawaii">Hawaii</ref> huma mbegħda mil-limiti tal-plakek. huma jinsabu f'punti <hi rend="italic">jaħarqu</hi> fejn ikun hemm taqlib fil-mantell. Dawn it-tip ta' vulkani jinsabu wkoll fuq il-pjaneti Marte u Venere, id-Dinja hi l-uniku pjaneta magħrufa li għandha struttura ta' plakek.</p>
Superfiċi żagħżugħa
<figure><caption>Il-Krater tal-Ariżona, <ref target="https://mt.wikipedia.org/wiki/Stati_Uniti">USA</ref>, huwa ppreservat fi stat tajjeb</caption></figure><p>WIĊĊ ID-DINJA qed jiġi kontinwament mibdul, minħabba il-plakek tettoniċi. Din hi waħda mir-raġunijiet għala il-krateri ta' impatt ma tantx huma komuni fuq id-Dinja. Il-krosta oċejanika eżempju, iddum biss 200,000,000 sena qabel tiġi distrutta b'xifer ta' plakka konverġenti. Il-krateri huma wkoll mikula mill-erużjoni, jew midfuna taħt is-sedimenti.</p>
<p>Wieħed mill-krateri l-iżjed magħruf huwa dak tal-Ariżona, <ref target="https://mt.wikipedia.org/wiki/USA">USA</ref>, li żamm preservat sew minħabba li jinsab f'art niexfa u huwa pjutost <hi rend="italic">reċenti</hi> -- hu ġie iffurmat biss madwar 50,000 sena ilu.</p>
<p>Ħafna mill-krateri huma viżibbli biss mill-ispazju. Ċiksulub, li huwa wiesgħa 200 km (120 Mil) kien iffurmat madwar 65,000,000 sena ilu, huwa midfun taħt mijiet ta' metri ta' sediment ġol-Messiku. Dan il-krater huwa l-evidenza ta' impatt enormi li seta' kien il-kawża tat-tmiem id-<ref target="https://mt.wikipedia.org/wiki/Dinożawri">dinożawri</ref>.</p>
L-atmosfera tad-Dinja
<p>L-Art għandha atmosfera relativament ħoxna, magħmula għat-78% ta' <ref target="https://mt.wikipedia.org/wiki/Ażotu">ażotu</ref>, għall-21% ta' <ref target="https://mt.wikipedia.org/wiki/Ossiġenu">ossiġenu</ref> u għal l'1% ta' <ref target="https://mt.wikipedia.org/wiki/Argu">argu</ref> u traċċi ta' gassijiet oħra bħal biossidu tal-karbonju u ilma. L-atmosfera taqsam is-superfiċi terrestri mill-ambjent inospitabbli tal-ispazju u iżżomm parti kbira ta' radjazzjoni solari. L-atmosfera tinqasam fi strati varji, it-<ref target="https://mt.wikipedia.org/wiki/Troposfera">troposfera</ref>, l-i<ref target="https://mt.wikipedia.org/wiki/Stratosfera">stratosfera</ref>, il-<ref target="https://mt.wikipedia.org/wiki/Meżosfera">meżosfera</ref>, it-<ref target="https://mt.wikipedia.org/wiki/Termosfera">termosfera</ref> u l-<ref target="https://mt.wikipedia.org/wiki/Eżosfera">eżosfera</ref>. </p>
Biosfera
<p>It-teoriji kurrenti dwar il-biosfera jgħidu li twildet ftit mijiet ta' miljuni ta' snin qabel il-formazioni tal-pjaneta Art, minn 3,5 u 4 miljardi ta' snin ilu. Il-biosfera hi maqsuma f'varji <ref target="https://mt.wikipedia.org/wiki/Bjoma">bjomi</ref>, fihom jgħixu il-<ref target="https://mt.wikipedia.org/wiki/Flora_(botanika)">flora</ref> u l-<ref target="https://mt.wikipedia.org/wiki/Fawna">fawna</ref> ftit jew wisq simili. Fuq l-Art, il-bjomi huma sseparati prinċipalment skont il-<ref target="https://mt.wikipedia.org/wiki/Latitudni">latitudni</ref>. Il-bjomi fit-tramuntana taċ-<ref target="https://mt.wikipedia.org/wiki/Ċirklu_polari_artiku">ċirklu polari artiku</ref> u fin-nofs in-nhar taċ-<ref target="https://mt.wikipedia.org/wiki/Ċirku_polari_antartiku">ċirku polari antartiku</ref> huma relarivament vojta mill-ħajja animali u veġetali , waqt li dawk l-iżjed popolari jinsabu lejn l-<ref target="https://mt.wikipedia.org/wiki/Ekwatur">ekwatur</ref>.</p>
Temp u staġuni
<p>L-arja sħuna tad-Dinja issaħħan it-troposfera, li issir turbolenta. Temperaturi ta' 290K (17°C/63°F) fuq wiċċ l-Art jaqgħu għal 220K (-53°C/-63°F) fil-quċċata tat-troposfera. Arja sħuna, umda titla u tiksaħ; l-ilma jikkondensa, jifforma is-sħab ta' qtar ċkejkin jew kristalli, jikreja xita, silġ u borra. L-assi tar-rotazzjoni terrestri huwa ittiltjat għal 23º. Din it-tiltjatura tikkawża l-istaġuni; meta emisfera tkun moħbija mix-Xemx, tirċieva inqas dawl, u dak id-dawl li tirċievi jaqa' f'anglu li jrid jippenetra iktar atmosfera biex jasal mal-art. Din hija ix-<ref target="https://mt.wikipedia.org/wiki/Xitwa">Xitwa</ref> għal dik l-<ref target="https://mt.wikipedia.org/wiki/Emisfera">emisfera</ref>. Minn naħa l-oħra meta emisfera tirċievi iżjed sigħat ta' dawl Xemxi hemm ikun is-<ref target="https://mt.wikipedia.org/wiki/Sajf">Sajf</ref>. L-orbita tad-Dinja mhiex interament ċirkulari, infatti, waqt ix-Xitwa tal-emisfera tat-<ref target="https://mt.wikipedia.org/wiki/Tramuntana">tramuntana</ref>, l-Art hija eqreb lejn ix-Xemx milli waqt is-Sajf. Madanakollu, l-eċċentriċità orbitali hija minima, u li l-Art tkun eqreb lejn ix-Xemx għandha effett minuri minn dak tat-tilt.</p>
Il-Ħajja fuq id-Dinja
<p>L-ART hija post uniku fis-<ref target="https://mt.wikipedia.org/wiki/Sistema_Solari">Sistema Solari</ref>. Huwa l-uniku pjaneta li għandu ammont ta' ilma sinifikanti fuq is-superfiċi; is-superfiċi iżżomm temperaturi tajba biex il-ħajja tkun possibli. L-assi tar-rotazzjoni huwa inklinat biżżejjed biex jagħti l-i<ref target="https://mt.wikipedia.org/wiki/Staġuni">staġuni</ref> iżda mhux l-estrem tal-istaġuni bħal <ref target="https://mt.wikipedia.org/wiki/Uranu">Uranu</ref>. </p>
<p>Hemm diversi teoriji dwar kif <ref target="https://mt.wikipedia.org/wiki/Oriġini_tal-Ħajja">oriġinat il-ħajja</ref> fuq Art, fosthom it-teorija <ref target="https://mt.wikipedia.org/wiki/Panspermja">panspermja</ref>.</p>
<p>Il-kontenut ta' ossiġenu fl-atmosfera huma mantnut mill-<ref target="https://mt.wikipedia.org/wiki/Fotosintesi">fotosintesi</ref> tax-xtieli ħodor, hekk kif il-bnedmin qed jeqirdu il-veġetazzjoni il-bilanċ bejn id-djosiku tal-karbonju u l-osssiġenu qed jiġi żbilanċat.Emissjonijiet mill-fossili maħruqa qed iħallu ammont dejjem ikbar ta' djosiku tal-karbonju. Iktar ma jkun hawn djassiku tal-karbonju fl-arja l-<ref target="https://mt.wikipedia.org/wiki/Effett_serra">effett serra</ref> jikber, isaħħan is-superfiċi u is-silġ polari jdub. </p>
<p>L-istrat tal-ożonu fl-istratosfera jiproteġġi id-dinja mir-raġġi ultra vjoletti tax-Xemx. Gassijiet magħmulha mill-bniedem bħal <ref target="https://mt.wikipedia.org/wiki/Chlorofluorocarbons">chlorofluorocarbons</ref> ikkisru l-ożonu u b'hekk radjazzjoni tar-raġġi, li tagħmel il-ħsara tidħol f'ammoti akbar.</p>
<p>Iktar ma Bnedmin jabbitaw il-pjaneta aktar il-biosfera (Il-parti ta' art, arja u ilma) qed tkun mhedda. Il-bnedmin għandhom jitgħallmu jirrispettaw il-fatturi li jagħmlu l-Art post li fih hu possibli l-ħajja.</p>
Kamp Manjetiku
<figure><caption>Il fenomenu tal-Awrora Borealis huwa ikkawżat minn partiċelli ta' gass joniżat li ġej mix-Xemx, waqt li <hi rend="italic">jaħbat</hi> mal-atmosfera tad-Dinja.</caption></figure>
<p>ID-DINJA DDUR fuqha nfisha darba kull 24 siegħa, b'hekk tikkawża l-qalba tal-ħadid imdewweb taħdem bħala dinamo u toħloq l-<hi rend="bold">kamp manjetiku</hi>. </p>
<p>L-kamp manjetiku jipproteġi d-Dinja mir-riħ solari. Il-partiċelli ikkargati tar-riħ solari jiġu devjati mill-kamp manjetiku tad-Dinja, hekk tiġi ikkrejata manjetosfera. Xi partiċelli jiġu maqbuda mill-manjetosfera f'żewġ faxxi semi-ċirkulari u huma msejħa l-Faxxi ta' Van Allen. </p>
<p>Partiċelli oħrajn jinżlu spiralment f'kamp manjetiku tad-Dinja fil-poli. Il-partiċelli jirrejaġixxu mal-atmosfera ta' fuq u jikrejaw l-awrori jew id-dwal tat-tramuntana u n-nofsinhar.</p>
Ġeografija
<figure><caption>Mappa fisika tad-Dinja.</caption></figure>
<p><hi rend="bold">Suddiviżjonijiet geografiċi maġġuri:</hi></p>
<p><ref target="https://mt.wikipedia.org/wiki/Kontinent">Kontinenti</ref>, <ref target="https://mt.wikipedia.org/wiki/Oċejan_(ġografija)">Oċejani</ref></p>
<p><hi rend="bold">Area:</hi></p>
<list type="unordered"><item><hi rend="italic">total:</hi> 510.065.285 <ref target="https://mt.wikipedia.org/wiki/Kilometru_kwadrat">km2</ref></item>
<item><hi rend="italic">art:</hi> 148.939.063 km2 (29,2%)</item>
<item><hi rend="italic">ilma:</hi> 361.126.222 km2 (70,8%)</item></list>
<p><hi rend="bold">Konfini:</hi></p>
<p>Il-linji tal-konfini terrestri jammontaw għal 251.480,24 km</p>
<p><hi rend="bold">Linji tal-kosti:</hi>
356.000 km</p>
<p><hi rend="bold">Rivendikazzjonijiet marittimi:</hi></p>
<list type="unordered"><item><hi rend="italic">żoni kontigwi:</hi> 24 <ref target="https://mt.wikipedia.org/wiki/Mil_nawtiku">mil nawtiku</ref> għall-maġġor parti tan-nazzjonijiet b'xi varjazzjonijiet</item>
<item><hi rend="italic"><ref target="https://mt.wikipedia.org/wiki/Plattaforma_kontinentali">plattaforma kontinentali</ref>:</hi> 200 metru ta' profondità, jew sal-profondità tal- esplorazzjoni. Oħrajn jirivendikaw 200 mil marittimu jew sal-bord tal-plattaforma kontinentali.</item>
<item><hi rend="italic">żona ta' sajd esklusiva:</hi> 200 mil marittimu, b'varjazzjonijiet</item>
<item><hi rend="italic"> żona ekonomika esklusiva:</hi> 200 mil marittimu, b'varjazzjonijiet</item>
<item><hi rend="italic">ilmijiet territorjali:</hi> 12 mil marittimu, b'varjazzjonijiet</item>
<item><hi rend="italic">Nota:</hi> konfini ma stati konfinanti jistgħu ma jħallux nazzjonijiet oħra li jestendu iż-żona tas-sajd jew ekonomika sa 200 mil nawtiku. 43 nazzjon u arjiet oħra m'għandhomx aċċess għall-baħar, bħal: <ref target="https://mt.wikipedia.org/wiki/Afganistan">Afganistan</ref>, <ref target="https://mt.wikipedia.org/wiki/Andorra">Andorra</ref>, <ref target="https://mt.wikipedia.org/wiki/Armenja">Armenja</ref>, <ref target="https://mt.wikipedia.org/wiki/Awstrija">Awstrija</ref>, <ref target="https://mt.wikipedia.org/wiki/Ażerbajġan">Ażerbajġan</ref>, <ref target="https://mt.wikipedia.org/wiki/Bjelorussja">Bjelorussja</ref>, <ref target="https://mt.wikipedia.org/wiki/Butan">Butan</ref>, <ref target="https://mt.wikipedia.org/wiki/Bolivja">Bolivja</ref>, <ref target="https://mt.wikipedia.org/wiki/Botswana">Botswana</ref>, <ref target="https://mt.wikipedia.org/wiki/Burkina_Faso">Burkina Faso</ref>, <ref target="https://mt.wikipedia.org/wiki/Burundi">Burundi</ref>, <ref target="https://mt.wikipedia.org/wiki/Repubblika_Ċentru-Afrikana">Repubblika Ċentru-Afrikana</ref>, <ref target="https://mt.wikipedia.org/wiki/Ċad">Ċad</ref>, <ref target="https://mt.wikipedia.org/wiki/Repubblika_Ċeka">Repubblika Ċeka</ref>, <ref target="https://mt.wikipedia.org/wiki/Etjopja">Etjopja</ref>, <ref target="https://mt.wikipedia.org/wiki/Belt_tal-Vatikan">Vatikan</ref>, <ref target="https://mt.wikipedia.org/wiki/Ungerija">Ungerija</ref>, <ref target="https://mt.wikipedia.org/wiki/Każakistan">Każakistan</ref>, <ref target="https://mt.wikipedia.org/wiki/Kirġiżistan">Kirġiżistan</ref>, <ref target="https://mt.wikipedia.org/wiki/Laos">Laos</ref>, <ref target="https://mt.wikipedia.org/wiki/Lesoto">Lesoto</ref>, <ref target="https://mt.wikipedia.org/wiki/Liechtenstein">Liechtenstein</ref>, <ref target="https://mt.wikipedia.org/wiki/Lussemburgu">Lussemburgu</ref>, <ref target="https://mt.wikipedia.org/wiki/Malawi">Malawi</ref>, <ref target="https://mt.wikipedia.org/wiki/Mali">Mali</ref>, <ref target="https://mt.wikipedia.org/wiki/Moldova">Moldova</ref>, <ref target="https://mt.wikipedia.org/wiki/Mongolja">Mongolja</ref>, <ref target="https://mt.wikipedia.org/wiki/Nepal">Nepal</ref>, <ref target="https://mt.wikipedia.org/wiki/Niġerja">Niġerja</ref>, <ref target="https://mt.wikipedia.org/wiki/Paragwaj">Paragwaj</ref>, <ref target="https://mt.wikipedia.org/wiki/Rwanda">Rwanda</ref>, <ref target="https://mt.wikipedia.org/wiki/San_Marino">San Marino</ref>, <ref target="https://mt.wikipedia.org/wiki/Slovakkja">Slovakkja</ref>, <ref target="https://mt.wikipedia.org/wiki/Sważiland">Sważiland</ref>, <ref target="https://mt.wikipedia.org/wiki/Svizzera">Svizzera</ref>, <ref target="https://mt.wikipedia.org/wiki/Taġikistan">Taġikistan</ref>, <ref target="https://mt.wikipedia.org/wiki/Repubblika_tal-Maċedonja_ta'_Fuq">Repubblika tal-Maċedonja ta' Fuq</ref>, <ref target="https://mt.wikipedia.org/wiki/Turkmenistan">Turkmenistan</ref>, <ref target="https://mt.wikipedia.org/wiki/Uganda">Uganda</ref>, <ref target="https://mt.wikipedia.org/wiki/Użbekistan">Użbekistan</ref>, <ref target="https://mt.wikipedia.org/wiki/West_Bank">West Bank</ref>, <ref target="https://mt.wikipedia.org/wiki/Żambja">Żambja</ref>, <ref target="https://mt.wikipedia.org/wiki/Żimbabwe">Żimbabwe</ref></item></list>
Orografija
<p><hi rend="bold">Estremitajiet tal-għoli:</hi> (imkejla b'rispett għall-<ref target="https://mt.wikipedia.org/wiki/Livell_tal-baħar">livell tal-baħar</ref>)</p>
<list type="unordered"><item>L-għola Punt: <ref target="https://mt.wikipedia.org/wiki/Everest">Monti Everest</ref> 8.850 m (stima tal-1999)</item>
<item>Punt l-aktar Baxx: <ref target="https://mt.wikipedia.org/wiki/Fossa_ta'_Marianne">Fossa ta' Marianne</ref> fl-<ref target="https://mt.wikipedia.org/wiki/Oċejan_Paċifiku">Oċejan Paċifiku</ref> −10.924 m</item>
<item>Punt t-aktar baxxa tad-Dinja wieqfa: <ref target="https://mt.wikipedia.org/wiki/Baħar_il-Mejjet">Baħar il-Mejjet</ref> −408 m</item></list>
<p>Huwa stmat li fuq l-Art jgħixu 6.327.152.352 persuna (stima ta' Novembru <ref target="https://mt.wikipedia.org/wiki/2003">2003</ref>).</p>
<p>L-abitat l-iżjed għan-nord huwa <ref target="https://mt.wikipedia.org/wiki/Alert">Alert</ref> ġewwa l-<ref target="https://mt.wikipedia.org/wiki/Kanada">Kanada</ref>. L-abitat l-aktar għan-nofs in-nhar huwa l-<ref target="https://mt.wikipedia.org/wiki/Stazjon_ta'_Amundsen-Scott">stazjon ta' Amundsen-Scott</ref> f'<ref target="https://mt.wikipedia.org/wiki/Antartide">Antartide</ref>, sitwata kważi eżattament fil-<ref target="https://mt.wikipedia.org/wiki/Pol_tan-nofs_in-nhar">pol tan-nofs in-nhar</ref>.</p>
Ħajjiet oħra fl-Univers
<figure><caption>Ir-rotazzjoni terrestri.</caption></figure>
<p>Huwa kważi ċert li ma teżisti l-ebda ħajja intelliġenti oħra fis-<ref target="https://mt.wikipedia.org/wiki/Sistema_Solari">Sistema Solari</ref>. L-astronomi qegħdin iffitxu tip ta' ħajja intelliġenti oħra madwar stilel u pjaneti extra-solari.
Ix-Xemx hi biss waħda mill-biljuni ta' stilel li hemm fil-galassja tat-<ref target="https://mt.wikipedia.org/wiki/Triq_ta'_Sant'Anna">Triq ta' Sant'Anna</ref> (bl-ingliż <hi rend="italic">Milky Way</hi>). Din il-galassja hi biss sistema stellari fi ħdan l-Univers immens, ħajja għandha tinsab x'imkien ieħor f'dan il-kobor ta' Spazju. Iżda id-distanzi enormi li hemm bejn stilla u oħra u bejn galassja u oħra jagħmluha diffiċli ħafna biex jiġu skoperti forom oħrajn ta' ħajja!</p>
Ara wkoll
<list type="unordered"><item><ref target="https://mt.wikipedia.org/wiki/Astronomija">Astronomija</ref></item>
<item><ref target="https://mt.wikipedia.org/wiki/Pjaneta">Pjaneta</ref></item>
<item><ref target="https://mt.wikipedia.org/wiki/Globu">Globu</ref></item>
<item><ref target="https://mt.wikipedia.org/wiki/Mappa_tad-dinja">Mappa tad-dinja</ref></item>
<item><ref target="https://mt.wikipedia.org/wiki/Univers">Univers</ref></item>
<item><ref target="https://mt.wikipedia.org/wiki/Umanità">Umanità</ref></item></list>


Ħoloq esterni


<list type="unordered"><item><ref target="http://worldwind.arc.nasa.gov/">NASA World Wind</ref></item>
<item><ref target="http://www.fourmilab.ch/cgi-bin/uncgi/Earth">Dehra tad-Dinja u l-Qamar</ref></item></list>
</text></body></html>