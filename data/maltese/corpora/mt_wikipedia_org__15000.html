<html><body><text id="wikipedia_mt_wikipedia_org__15000.html" ns="0" revid="246486" sourceurl="https://mt.wikipedia.org/wiki/Tere%C5%BCa_ta%27_%C3%81vila" title="Tereża ta' Ávila" type="wikipedia">Tereża ta' Ávila
<p><hi rend="bold">Santa Tereża ta' Avila</hi>, magħrufa wkoll bħala Santa Tereża ta' Ġesu jew Tereża l-Kbira, kienet qaddisa mistika Spanjola, soru Karmelitana, kittieba fi żmien il-Kontro-Riforma, u teologu. Riformatriċi tal-Ordni Karmelitana u flimkien ma' <ref target="https://mt.wikipedia.org/wiki/San_Ġwann_tas-Salib">San Ġwann tas-Salib</ref>, fundatriċi tal-Karmelitani Skalzi. </p>
Tfulija
<p>Tereża twieldet f’Avila, <ref target="https://mt.wikipedia.org/wiki/Spanja">Spanja</ref>, fit-28 ta’ Marzu, 1515, għand familja sinjura. Kienet ta’ natural ħelu u vivaċi. Meta kellha seba’ snin, hi u ħuha iżgħar minnha, wara li qraw xi ħajjiet ta’ qaddisin <ref target="https://mt.wikipedia.org/wiki/Martri">martri</ref>, ġiethom f’moħħhom li jmorru għall-Missjoni biex imutu martri, iżda ma laħqux tbiegħdu wisq mid-dar meta ltaqgħu ma’ zijuhom u ħadhom lura għand ommhom.</p>
<p>Meta kellha 12-il sena, ommha mietet. Tliet snin wara, oħtha l-kbira li kienet tieħu ħsieb id-dar iżżewġet, u l-missier daħħal lil Tereża mas-sorijiet Agostinjani. Wara sena u nofs, mardet, u kellha tmur lura lejn id-dar. F’dawn is-snin kienet bierda ħafna fir-reliġjon. Imbagħad f’daqqa waħda fl-1535 iddeċidiet li tidħol Soru mal-<ref target="https://mt.wikipedia.org/wiki/Karmelitani">Karmelitani</ref> li kienu f’Avila. Missierha għall-ewwel ma ridhiex, iżda mbagħad ċeda.</p>
Soru
<p>Sena wara li daħlet Soru, ipprofessat. Imbagħad ġie fuqha żmien twil ta’ mard, u ta’ nixfa fil-ħajja spiritwali. Meta missierha kien marid, hi marret iddur bih. Il-mewt tiegħu ġabet bidla ġo fiha għax marret tqerr għand il-konfessur tiegħu u dan ordnalha terġa' tibda titlob. Kellha issa qrib l-erbgħin sena.</p>
Mistika
<p>Jingħad li beda jkollha esperjenzi mistiċi li nafu bihom għax hi kitbithom f’kotba li llum huma meqjusa bħala klassiċi spiritwali: l-”Awtobijografija”, ”Il-Mixja tal-Perfezzjoni”, u ”Il-Kastell Ġewwieni”.</p>
Riformatriċi
<figure><caption><ref target="https://mt.wikipedia.org/wiki/Livio_Mehus">Livio Mehus</ref>, <hi rend="italic">San Pietro d'Alcantara iqarben lil Santa Tereża t'Avila</hi> (1683), Museo dell'Opera del Duomo (Prato)</caption></figure>
<p>Fl-1560 ġieha l-ħsieb li tirriforma l-Ordni tagħha, u ġġedded l-awsterità u d-dixxiplina ta’ qabel, u fl-1562, bil-għajnuna ta’ <ref target="https://mt.wikipedia.org/wiki/San_Pietru_ta’_Alkantara">San Pietru ta’ Alkantara</ref>, minkejja bosta taħbit u tfixkil, rat l-ewwel erba’ Sorijiet Karmelitani Skalzi jilbsu l-libsa l-ġdida fil-Monasteru l-ġdid ta’ San Jose’, f’Avila. Sitt xhur wara, meta ġieha l-permess, marret tgħix magħhom. Xahar wara, ġiet magħżula biex tkun is-Superjura.</p>
<p>Wara xi snin ta’ ħajja kwieta, bdiet tiftaħ kunventi oħra mxerrdin ma’ Spanja. Fl-1568 bil-għajnuna ta’ San Ġwann tas-Salib waqqfet l-ewwel monasteru tal-Patrijiet. B’kollox hi fetħet 17-il kunvent tas-Sorijiet u 15 tal-Patrijiet.</p>
Mewt
<p>Fl-aħħar vjaġġ tagħha fl-1582, wara li fetħet monasteru f’Burgos, telqet lejn Alba de Tormes. Meta waslet fl-20 ta’ Settembru, kienet għajjiena ħafna u marida, inxteħtet fis-sodda, u mietet ftit ġranet wara, fl-4 ta’ Ottubru.</p>
Wara mewtha
<p>Fl-1622, il-<ref target="https://mt.wikipedia.org/wiki/Papa_Girgor_XV">Papa Girgor XV</ref> iddikjaraha, u fl-1970, il-<ref target="https://mt.wikipedia.org/wiki/Papa_Pawlu_VI">Papa Pawlu VI</ref> ipproklamaha Duttur tal-Knisja flimkien ma’ <ref target="https://mt.wikipedia.org/wiki/Santa_Katerina_ta’_Siena">Santa Katerina ta’ Siena</ref>.</p>
</text></body></html>