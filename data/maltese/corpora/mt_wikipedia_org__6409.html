<html><body><text id="wikipedia_mt_wikipedia_org__6409.html" ns="0" revid="268846" sourceurl="https://mt.wikipedia.org/wiki/G-14" title="G-14" type="wikipedia">G-14<p>Il-<hi rend="bold">G-14</hi> kienet organizzazzjoni <ref target="https://mt.wikipedia.org/wiki/Ewropa">Ewropea</ref> tal-<ref target="https://mt.wikipedia.org/wiki/Klabb_tal-futbol">klabbs tal-futbol</ref>. Fundata fis-sena 2000, din baqgħet teżisti biss sas-sena 2008.</p>
Formazzjoni
<p>Il-klabbs tal-G-14 kienu mxerrdin madwar seba' pajjiżi differenti, u bejniethom rebħu madwar 250 titlu tal-kampjonat nazzjonali. Tliet timijiet kienu ġejjin mill-aqwa diviżjoni tal-<ref target="https://mt.wikipedia.org/wiki/Italja">Italja</ref>, l-<ref target="https://mt.wikipedia.org/wiki/Ingilterra">Ingilterra</ref>, <ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Ġermanja">Ġermanja</ref>, il-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref> u <ref target="https://mt.wikipedia.org/wiki/Spanja">Spanja</ref> ilkoll kellhom żewġ timijiet, waqt li l-<ref target="https://mt.wikipedia.org/wiki/Portugall">Portugall</ref> tim wieħed. Minn 51 staġun tat-<ref target="https://mt.wikipedia.org/wiki/UEFA_Champions_League">Tazza taċ-Ċampjins</ref> (aktar tard magħrufa bħala l-UEFA Champions League), 41 edizzjoni minnhom ġew mirbuħa minn membri ta' din l-għaqda.</p>
<p>Il-finali tal-<ref target="https://mt.wikipedia.org/wiki/UEFA_Champions_League_2003–04">UEFA Champions League 2003–04</ref> kienet l-ewwel darba mill-1992 li f'din il-kompetizzjoni ltaqgħu żewġ finalisti li wieħed minnhom ma kienx membru tal-G-14. Dan il-konfront finali laqqa' lil <ref target="https://mt.wikipedia.org/wiki/FC_Porto">Porto</ref>, membru ta' din l-organizzazzjoni, u lil <ref target="https://mt.wikipedia.org/wiki/AS_Monaco_FC">AS Monaco</ref> li ma kienx. Fl-istorja ta' din il-kompetizzjoni kien hemm biss tliet okkażjonijiet fejn il-finali laqqet żewġ timijiet li ma kinux membri tal-G-14 (<ref target="https://mt.wikipedia.org/wiki/Tazza_taċ-Ċampjins_1969–70">1970</ref>, <ref target="https://mt.wikipedia.org/wiki/Tazza_taċ-Ċampjins_1978–79">1979</ref> u <ref target="https://mt.wikipedia.org/wiki/Tazza_taċ-Ċampjins_1979–80">1980</ref>).</p>
Storja
<p>Il-G-14 ġiet fundata f'Settembru tas-sena 2000 minn fost l-aqwa erbatax-il klabb, u l-għan tagħha kien li tipprovdi vuċi waħda waqt negozjati mal-<ref target="https://mt.wikipedia.org/wiki/UEFA">UEFA</ref> u l-<ref target="https://mt.wikipedia.org/wiki/FIFA">FIFA</ref>. Membri ġodda setgħu jidħlu permezz ta' invit biss. F'Awwissu tal-2002, erba' klabbs oħra ngħaqdu, biex b'hekk tellgħu n-numru ta' klabbs fis-sħubija għal 18, minkejja li l-organizzazzjoni baqgħet iżżomm l-isem oriġinali.</p>
<p>L-aħħar president tal-grupp kien iċ-ċermen ta' <ref target="https://mt.wikipedia.org/wiki/Olympique_Lyonnais">Olympique Lyonnais</ref> <ref target="https://mt.wikipedia.org/wiki/Jean-Michel_Aulas">Jean-Michel Aulas</ref>, li ħa post <ref target="https://mt.wikipedia.org/wiki/David_Dein">David Dein</ref>, li kien abdika wara sitt xhur ta' presidenza. Hu kien elett president fis-16 ta' Mejju 2007, wara li kien assigura minn taħt, qbil mall-klabbs membri dwar il-prinċipju ta' espansjoni tal-membri tal-G-14. Aulas ħabbar li l-intenzjoni tiegħu kienet li jistieden 16-il tim ieħor biex jingħaqad, fejn stqarr li hu ried li l-G14 "tespandi ġeografikament u tkun imsaħħha permezz ta' klabbs oħra."<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> F'Ottubru tal-2007, 22 klabb Ewropew kienu ġew mistiedna biex jipparteċipaw f'taħdidiet dwar l-espansjoni.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Diverġenzi mal-FIFA
<p>F'April 2004, il-G-14 bdiet inkjesta preliminari għad-danni tal-<ref target="https://mt.wikipedia.org/wiki/FIFA">FIFA</ref>, fejn din tal-aħħar tobbliga l-plejers tal-klabbs għall-parteċipazzjoni f'kompetizzjonijiet internazzjonali mingħajr ir-rikonoxximent ta' xi kumpens għad-danni jew għas-salarju. Għal dawn l-ilmenti esposti mill-federazzjoni, il-<ref target="https://mt.wikipedia.org/wiki/President_tal-FIFA">president tal-FIFA</ref>, <ref target="https://mt.wikipedia.org/wiki/Joseph_Blatter">Sepp Blatter</ref>, irrisponda billi rrifjuata li jiddiskuti dwar dawn il-ħwejjeġ ma' din l-organizzazzjoni.</p>
<p>Nhar il-5 ta' Settembru 2005, il-klabbs tal-G-14 iddeċiedu li jtellgħu lill-FIFA quddiem il-qorti wara episodju fejn kien koinvolt <ref target="https://mt.wikipedia.org/wiki/Abdelmajid_Oulmers">Abdelmajid Oulmers</ref>, fejn waqt logħba mat-<ref target="https://mt.wikipedia.org/wiki/Tim_nazzjonali_tal-futbol_tal-Marokk">tim nazzjonali Marokkin</ref> dan weġġa', u b'hekk wassal biex il-klabb <ref target="https://mt.wikipedia.org/wiki/Belġju">Belġjan</ref> ta' <ref target="https://mt.wikipedia.org/wiki/R._Charleroi_SC">Charleori</ref> jitlef il-preżenza ta' dan il-plejer għal tmien xhur.</p>
Xoljiment
<p>L-organizzazzjoni ġie xolta nhar il-15 ta' Jannar 2008<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u l-klabbs parteċipanti aċċettaw li jirrinunzjaw għal kwalunkwe azzjoni legali fil-konfront tal-FIFA u tal-UEFA wara qbil iffirma f'<ref target="https://mt.wikipedia.org/wiki/Żurigu">Żurigu</ref> biż-żewġ organiżmi tal-futbol internazzjonali. Il-FIFA u l-UEFA bdew jassumu impenji ġodda, fosthom il-finanzjament għall-parteċipazzjoni tal-plejers f'turnej ta' importanza kbira bħall-Kampjonati Ewropej u t-Tazza tad-Dinja. "Hi okkażjoni storika u żvolta kbira fil-futbol modern", iddikjara l-president tal-FIFA Joseph Blatter.</p>
<p>Fil-21 ta' Jannar 2008 f'<ref target="https://mt.wikipedia.org/wiki/Nyon">Nyon</ref> twieldet il-<ref target="https://mt.wikipedia.org/wiki/European_Club_Association">European Club Association</ref> (ECA), l-Assoċjazzjoni ta' Klabbs Ewropej.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-ECA, il-UEFA tirrikonoxxi l-kapaċità ta' rappreżentazzjoni tal-interessi tal-klabbs tal-futbol Ewropew. L-ECA tirikonoxxi l-UEFA bħala organu uniku ta' amministrazzjoni u tmexxija tal-futbol Ewropew u l-FIFA bħala organu ta' amministrazzjoni tal-futbol dinji.</p>
Membri
Membri fundaturi (2000)
<list type="unordered"><item> <ref target="https://mt.wikipedia.org/wiki/Olympique_de_Marseille">Marseille</ref></item>
<item> <ref target="https://mt.wikipedia.org/wiki/Paris_Saint-Germain_FC">Paris Saint-Germain</ref></item>
<item> <ref target="https://mt.wikipedia.org/wiki/FC_Bayern_Munich">Bayern Munich</ref></item>
<item> <ref target="https://mt.wikipedia.org/wiki/Borussia_Dortmund">Borussia Dortmund</ref></item>
<item> <ref target="https://mt.wikipedia.org/wiki/Liverpool_FC">Liverpool</ref></item>
<item> <ref target="https://mt.wikipedia.org/wiki/Manchester_United_FC">Manchester United</ref></item>
<item> <ref target="https://mt.wikipedia.org/wiki/Juventus_FC">Juventus</ref></item>
<item> <ref target="https://mt.wikipedia.org/wiki/AC_Milan">AC Milan</ref></item>
<item> <ref target="https://mt.wikipedia.org/wiki/FC_Internazionale_Milano">Internazionale</ref></item>
<item> <ref target="https://mt.wikipedia.org/wiki/AFC_Ajax">Ajax</ref></item>
<item> <ref target="https://mt.wikipedia.org/wiki/PSV_Eindhoven">PSV Eindhoven</ref></item>
<item> <ref target="https://mt.wikipedia.org/wiki/FC_Porto">Porto</ref></item>
<item> <ref target="https://mt.wikipedia.org/wiki/FC_Barcelona">Barcelona</ref></item>
<item> <ref target="https://mt.wikipedia.org/wiki/Real_Madrid_CF">Real Madrid</ref></item></list>
Membri ġodda (2002)
<list type="unordered"><item> <ref target="https://mt.wikipedia.org/wiki/Olympique_Lyonnais">Olympique Lyonnais</ref></item>
<item> <ref target="https://mt.wikipedia.org/wiki/Bayer_04_Leverkusen">Bayer Leverkusen</ref></item>
<item> <ref target="https://mt.wikipedia.org/wiki/Arsenal_FC">Arsenal</ref></item>
<item> <ref target="https://mt.wikipedia.org/wiki/Valencia_CF">Valencia</ref></item></list>
Ara wkoll
<list type="unordered"><item><ref target="https://mt.wikipedia.org/wiki/European_Club_Association">European Club Association</ref></item></list>
</text></body></html>