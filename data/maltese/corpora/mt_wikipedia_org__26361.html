<html><body><text id="wikipedia_mt_wikipedia_org__26361.html" ns="0" revid="268375" sourceurl="https://mt.wikipedia.org/wiki/Hat%C4%B1_%C3%87%C4%B1rpan" title="Hatı Çırpan" type="wikipedia">Hatı Çırpan
<p><hi rend="bold">Hatı Çırpan</hi> (li qabel kienet magħrufa bħala <hi rend="bold">Satı Kadın</hi>, twieldet fl-1890 – mietet fil-21 ta’ Marzu 1956) kienet <ref target="https://mt.wikipedia.org/wiki/Politiku">politiku</ref> Tork, waħda mill-ewwel membri nisa tal-parlament fil-Gran Assemblea Nazzjonali tat-<ref target="https://mt.wikipedia.org/wiki/Turkija">Turkija</ref>, eletta fl-elezzjonijiet ġenerali tal-1935.</p>
Bijografija
<figure><caption>Hatı Çırpan fil-Gran Assemblea Nazzjonali tat-Turkija</caption></figure>
<p>Fis-16 ta’ Lulju 1934<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, eżatt qabel il-Kungress tat-Tieni Lingwa (<hi rend="italic">İkinci Türk Dil Kurultayı</hi>, li sar bejn it-18 u t-23 ta’ Awwissu 1934), il-President <ref target="https://mt.wikipedia.org/wiki/Mustafa_Kemal_Atatürk">Mustafa Kemal Atatürk</ref> mar fuq mawra lejn il-villaġġ ta’ <ref target="https://mt.wikipedia.org/wiki/Kazan">Kazan</ref> (li dak iż-żmien kien jagħmel parti mid-distrett ta’ Kızılcahamam tal-Provinċja ta’ <ref target="https://mt.wikipedia.org/wiki/Ankara">Ankara</ref>)<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref>, 50 kilometru ’l bogħod mill-<ref target="https://mt.wikipedia.org/wiki/Belt_kapitali">belt kapitali</ref> Ankara.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Matul din il-mawra, Satı Kadın, li kienet il-kap tal-villaġġ ta’ Kazan, ġiet introdotta lill-President Atatürk. Hija kienet raħħala mill-<ref target="https://mt.wikipedia.org/wiki/Anatolja">Anatolja</ref> Ċentrali li kienet iġġieldet għal erba’ snin matul il-Gwerra tal-Indipendenza tat-Turkija.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref> Wara <ref target="https://mt.wikipedia.org/wiki/Konverżazzjoni">konverżazzjoni</ref> flimkien, ġie rrappurtat li Satı Kadın ħalliet impressjoni tajba fuq il-President Atatürk bis-saħħa tal-kisbiet u tal-intelliġenza tagħha.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<figure><caption>L-ewwel 18-il membru parlamentari nisa tal-Parlament Tork tal-1935</caption></figure>
<p>Skont <ref target="https://mt.wikipedia.org/wiki/Afet_İnan">Afet İnan</ref>, il-President Atatürk, wara li ltaqa’ magħha stqarr: “Din hija mara eċċezzjonali li għandha futur bħala membru tal-parlament”.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-1935, Satı Kadın ġiet sponsorjata u appoġġata fil-kampanja elettorali tagħha mill-President Atatürk innifsu u ġiet eletta flimkien ma’ sbatax-il mara oħra bħala membru parlamentari.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref> Iktar ’il quddiem, bidlet isimha minn Satı għal Hatı fuq il-parir tal-President Atatürk, li dak iż-żmien kien interessat fiċ-ċivilizzazzjoni tal-Ħattjani, u peress li l-isem Satı kien ifisser “bejgħ” jew “xiri” bit-Tork.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Hija adottat il-kunjom Çırpan wara li l-Liġi tal-1934 dwar il-Kunjomijiet kienet tesiġi li ċ-ċittadini Torok kollha jkollhom kumjom.</p>
</text></body></html>