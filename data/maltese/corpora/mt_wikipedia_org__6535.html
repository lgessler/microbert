<html><body><text id="wikipedia_mt_wikipedia_org__6535.html" ns="0" revid="272298" sourceurl="https://mt.wikipedia.org/wiki/Edwin_van_der_Sar" title="Edwin van der Sar" type="wikipedia">Edwin van der Sar
<p><hi rend="bold">Edwin van der Sar</hi> (twieled fid-29 ta' Ottubru 1970) huwa eżekuttiv tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Netherlands">Netherlandiż</ref> u eks-plejer li attwalment ikopri l-irwol ta' kap eżekuttiv ta' <ref target="https://mt.wikipedia.org/wiki/AFC_Ajax">AFC Ajax</ref>, li magħhom beda l-karriera professjonali tiegħu fil-bidu tas-snin disgħin.</p>
<p>Van der Sar hu l-aktar plejer li għamel preżenzi bil-flokk tat-<ref target="https://mt.wikipedia.org/wiki/Tim_nazzjonali_tal-futbol_tal-Olanda">tim nazzjonali Olandiż</ref>, u hu wkoll wieħed mill-ftit plejers li rebħu ċ-<ref target="https://mt.wikipedia.org/wiki/UEFA_Champions_League">Champions League</ref> ma' żewġ timijiet differenti, wara li rebaħha fl-1995 mat-tim ta' <ref target="https://mt.wikipedia.org/wiki/AFC_Ajax">Ajax</ref> tan-Netherlands u ma' <ref target="https://mt.wikipedia.org/wiki/Manchester_United_FC">Manchester United</ref> tal-Ingilterra fl-2008.</p>
Karriera
AFC Ajax
<p>Edwin van der Sar beda l-karriera fil-klabb tal-lokalità tiegħu Foreholte u wara VV Noordwijk, fejn laqat l-għajn tat-tim ta' <ref target="https://mt.wikipedia.org/wiki/Ajax_Amsterdam">Ajax Amsterdam</ref>. Wara li beda fil-mixtla tal-istess Ajax, hu gawda snin twal ta' suċċess mat-tim tal-kbar fejn rebaħ it-<ref target="https://mt.wikipedia.org/wiki/Tazza_UEFA_1991–92">Tazza UEFA 1991–92</ref> u l-<ref target="https://mt.wikipedia.org/wiki/UEFA_Champions_League_1994–95">UEFA Champions League 1994–95</ref>, flimkien mal-unur tal-Aqwa Gowlkiper Ewropew fl-1995. Hu tilef il-finali tal-<ref target="https://mt.wikipedia.org/wiki/UEFA_Champions_League_1995–96">UEFA Champions League 1995–96</ref> wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref> kontra il-<ref target="https://mt.wikipedia.org/wiki/Juventus_FC">Juventus</ref>. Hu għamel total ta' 226 dehra ma' Ajax u skorja gowl minn <hi rend="italic">penalty</hi> fir-rebħa ta' 8–1 li Ajax għamlu kontra <ref target="https://mt.wikipedia.org/wiki/De_Graafschap">De Graafschap</ref> fl-istaġun 1997–98.</p>
Juventus
<p>Il-ġigant Netherlandiż iddebutta mat-tim tal-<ref target="https://mt.wikipedia.org/wiki/Juventus_FC">Juventus</ref> fl-istaġun 1999–00, fejn l-ewwel staġun kien wieħed impekkabbli wara r-rebħa tat-<ref target="https://mt.wikipedia.org/wiki/Tazza_Intertoto">Tazza Intertoto</ref>. Minkejja li t-tim tilef il-kampjonat tas-<ref target="https://mt.wikipedia.org/wiki/Serie_A">Serie A</ref> fl-aħħar ġurnata, fuq nota personali, għal Van der Sar dan kien staġun mill-aqwa fejn f'39 dehra laqqat biss 19-il gowl.</p>
<p>L-istaġun segwenti kien l-aktar wieħed diffiċli fil-karriera tiegħu, fejn kellu problemi fil-vista u dawk personali li nfluwenzaw ir-rendiment tal-istaġun. Ħass ukoll in-nuqqas tal-kuraġġ li kienu jagħtuh il-partitarji tiegħu, minħabba d-diversi żbalji li wettaq fl-ewwel parti tal-istaġun. Fost l-aktar kritikat kien dak kontra <ref target="https://mt.wikipedia.org/wiki/SS_Lazio">SS Lazio</ref>, fejn minn xutt debboli minn barra l-kaxxa ta' <ref target="https://mt.wikipedia.org/wiki/Marcelo_Salas">Marcelo Salas</ref>, u minn <hi rend="italic">free kick</hi> ta' <ref target="https://mt.wikipedia.org/wiki/Paulo_Sousa">Paulo Sousa</ref> fiċ-<ref target="https://mt.wikipedia.org/wiki/UEFA_Champions_League">Champions League</ref> kontra l-<ref target="https://mt.wikipedia.org/wiki/Panathinaikos_FC">Panathinaikos</ref>. Minkejja dawn l-iżbalji, reġa' kiseb fiduċja fih innifsu u għen biex it-tim jirritorna lura fil-ġirja għat-titlu flimkien mal-Lazio, detentur tat-titlu, u mar-<ref target="https://mt.wikipedia.org/wiki/AS_Roma">Roma</ref> ta' <ref target="https://mt.wikipedia.org/wiki/Fabio_Capello">Fabio Capello</ref>. Kien deċisiv fid-dro ta' 0–0 miksub kontra l-<hi rend="italic">giallorossi</hi> fi <ref target="https://mt.wikipedia.org/wiki/Stadju_Olimpiku_(Ruma)">Stadju Olimpiku ta' Ruma</ref> fejn irnexxielu jsalva l-ewwel fuq <ref target="https://mt.wikipedia.org/wiki/Gabriel_Batistua">Batistuta</ref> u wara fuq <ref target="https://mt.wikipedia.org/wiki/Francesco_Totti">Totti</ref>. Kien deċisiv ukoll fil-partiti kontra <ref target="https://mt.wikipedia.org/wiki/Perugia_Calcio">Perugia</ref> u kontra <ref target="https://mt.wikipedia.org/wiki/Reggina_Calcio">Reggina</ref>. Imma fil-partita kontra r-Roma, kien proprju l-iżball tiegħu li wassal għad-dro ta' 2–2, wara li Juventus kienu bnew vantaġġ ta' 2–0. Fi tmiem l-istaġun temm l-esperjenza tiegħu fl-<ref target="https://mt.wikipedia.org/wiki/Italja">Italja</ref> u għażel li jingħaqad mat-tim tal-<ref target="https://mt.wikipedia.org/wiki/Premier_League">Premier League Ingliż</ref>, <ref target="https://mt.wikipedia.org/wiki/Fulham_FC">Fulham</ref>.</p>
Fulham
<figure><caption>Van der Sar ma' Fulham</caption></figure>
<p>Minkejja interess kbir minn klabbs Ingliżi bħal <ref target="https://mt.wikipedia.org/wiki/Arsenal_FC">Arsenal</ref>, <ref target="https://mt.wikipedia.org/wiki/Manchester_United_FC">Manchester United</ref> u <ref target="https://mt.wikipedia.org/wiki/Liverpool_FC">Liverpool</ref>, hu għażel li jmur ma' tim inqas kwotat, u dan kien it-tim tal-miljunarju <ref target="https://mt.wikipedia.org/wiki/Eġittu">Eġizzjan</ref> <ref target="https://mt.wikipedia.org/wiki/Mohamed_Al-Fayed">Mohamed Al-Fayed</ref>, <ref target="https://mt.wikipedia.org/wiki/Fulham_FC">Fulham</ref>. Edwin mal-ewwel ambjenta ruħu mal-klabb u mal-istil tal-logħob, fejn fl-istaġun 2001-02 irnexxielu jwassal lit-tim sas-semi-finali tal-<ref target="https://mt.wikipedia.org/wiki/FA_Cup">FA Cup</ref> u anki sal-kwalifikazzjoni għat-Tazza Intertoto.</p>
<p>Fl-istaġun suċċessiv kiseb it-Tazza Intertoto, u reġa' wettaq prestazzjoni ta' livell għoli. Imma f'nofs il-kampjonat sofra minn uġigħ gravi li telfitu l-partiti kollha li kien għad baqa' dak l-istaġun. Fl-istaġun 2003-04 reġa' rritorna għal-logħob u għal darb'oħra għamel staġun eċċezzjonali, aktar mit-tnejn preċedenti, fejn kellu prestazzjonijiet tajba matul l-istaġun kollu speċjalment kontra Manchester United, Arsenal u <ref target="https://mt.wikipedia.org/wiki/Chelsea_FC">Chelsea</ref>. Fl-aħħar tal-istaġun irċieva offerta min-naħa tal-<ref target="https://mt.wikipedia.org/wiki/PSV_Eindhoven">PSV Eindhoven</ref>, imma n-Netherlandiż irrifjuta u ddeċieda li jkompli l-avventura tiegħu fir-<ref target="https://mt.wikipedia.org/wiki/Renju_Unit">Renju Unit</ref>.</p>
Manchester United
<p>Van der Sar ingħaqad ma' <ref target="https://mt.wikipedia.org/wiki/Manchester_United_FC">Manchester United</ref> fis-sajf tal-<ref target="https://mt.wikipedia.org/wiki/2005">2005</ref>, fejn iddebutta kontra l-<ref target="https://mt.wikipedia.org/wiki/Ungerija">Ungeriżi</ref> ta' <ref target="https://mt.wikipedia.org/wiki/Debreceni_VSC">Debreceni VSC</ref>, li kienet partita mit-tielet rawnd ta' kwalifikazzjoni għaċ-Champions League. Fil-kampjonat għamel l-eżordju tiegħu fl-20 ta' Awwissu f'<ref target="https://mt.wikipedia.org/wiki/Goodison_Park">Goodison Park</ref> kontra <ref target="https://mt.wikipedia.org/wiki/Everton_FC">Everton</ref> fejn grazzi għas-salvataġġi tiegħu għen biex United jirbħu 2–0. Fl-ewwel sitt partiti tal-istaġun ma laqqat l-ebda gowl, fejn dan wasal biss fil-pari ta' 1–1 fid-derby kontra l-<ref target="https://mt.wikipedia.org/wiki/Manchester_City_FC">Manchester City</ref>. Fis-26 ta' Frar, Edwin kiseb l-ewwel trofew ma' Manchester United bir-rebħa ta' 4–0 kontra <ref target="https://mt.wikipedia.org/wiki/Wigan_Athletic_FC">Wigan Athletic</ref> fil-finali tal-<ref target="https://mt.wikipedia.org/wiki/Football_League_Cup">Carling Cup</ref>, fil-<ref target="https://mt.wikipedia.org/wiki/Millenium_Stadium">Millenium Stadium</ref>. L-istaġun ta' wara spiċċaw fit-tieni post bi 83 punt. Van der Sar, fost l-oħrajn, għalaq l-istaġun fuq nota pożittiva permezz ta' prestazzjoni tajba kontra <ref target="https://mt.wikipedia.org/wiki/Celtic_FC">Celtic</ref>, li kienet partita organizzata bħala rikonoxximent għal wieħed mill-akbar leġġendi fl-istorja ta' Manchester United, <ref target="https://mt.wikipedia.org/wiki/Roy_Keane">Roy Keane</ref>, fejn din spiċċat 2–0 favur ir-<hi rend="italic">Red Devils</hi>.</p>
<figure><caption>Van der Sar jilgħab ma' <ref target="https://mt.wikipedia.org/wiki/Manchester_United">Manchester United</ref></caption></figure>
<p>Fil-bidu tal-istaġun ta' wara kien ċedut sieħbu tat-tim nazzjonali, <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref>, u Manchester United ma akkwistawx sostitut għalih, fejn ħafna ddubitaw dwar il-qawwa offensiva tal-iskwadra. Id-diriġenti tal-klabb ħasbu aktar biex jgħinu nofs il-grawnd, permezz tal-akkwist ta' <ref target="https://mt.wikipedia.org/wiki/Michael_Carrick">Michael Carrick</ref>. L-istaġun beda bir-rebħa fit-<ref target="https://mt.wikipedia.org/wiki/Turnew_ta'_Amsterdam">Turnew ta' Amsterdam</ref>, fejn għelbu 1-0 lil <ref target="https://mt.wikipedia.org/wiki/Ajax_Amsterdam">Ajax</ref> fil-partita deċisiva, grazzi għal gowl ta' <ref target="https://mt.wikipedia.org/wiki/Ryan_Giggs">Ryan Giggs</ref>, anki jekk il-plejer tal-partita kien Van der Sar, li minbarra n-numru ta' interventi li għamel, salva wkoll penalty ta' <ref target="https://mt.wikipedia.org/wiki/Klaas_Jan_Huntelaar">Klaas Jan Huntelaar</ref>. Fil-kampjonat bdew ukoll tajjeb fejn kienu fl-ewwel post wara biss żewġ partiti. Fl-4 ta' Frar 2007, fil-partita f'<ref target="https://mt.wikipedia.org/wiki/White_Hart_Lane">White Hart Lane</ref> kontra t-<ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> (li kienet mirbuħa 4–0 mit-tim ta' <ref target="https://mt.wikipedia.org/wiki/Alex_Ferguson">Alex Ferguson</ref>), wara parata minn xutt ta' <ref target="https://mt.wikipedia.org/wiki/Robbie_Keane">Robbie Keane</ref>, hu kien milqut involuntarjament f'wiċċu mill-istess attakkant <ref target="https://mt.wikipedia.org/wiki/Irlanda">Irlandiż</ref>, fejn tilef is-sensi għal xi minuti u kien qed jissogra serjament il-karriera tiegħu. Minħabba li Manchester United kienu wżaw it-tliet sostituzzjonijiet, id-difensur <ref target="https://mt.wikipedia.org/wiki/John_O'Shea">John O'Shea</ref> kellu jieħu post Van der Sar bejn il-lasti. Wara għoxrin ġurnata biss, hu reġa' rritorna bejn il-lasti għall-partita kontra Fulham, b'rebħa għar-<hi rend="italic">Red devils</hi> fl-aħħar minuta b'gowl ta' <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>. Il-gowlkiper Netherlandiż wettaq prestazzjoni oħra tajba kontra <ref target="https://mt.wikipedia.org/wiki/Liverpool_FC">Liverpool</ref> fejn ipprevjena għal ħafna drabi li United imorru minn taħt. Fl-aħħar mumenti tal-logħba John O'Shea skorja l-gowl tar-rebħa, li ta lil Manchester United ir-rebħa, fejn din kienet rebħa importanti fl-aktar partita importanti tal-istaġun u tefa' b'manjiera kważi definittiva lit-tim ta' Ferguson għall-konkwista tat-titlu.</p>
<p>Xahar wara, United affrontaw lil <ref target="https://mt.wikipedia.org/wiki/AS_Roma">Roma</ref> fil-kwarti tal-finali taċ-Champions League, wara li eliminaw fil-fażi tal-aħħar sittax lil <ref target="https://mt.wikipedia.org/wiki/Lille_OSC">Lille</ref>. Minkejja li tilfu 2–1 fi Stadju Olimpiku ta' Ruma, huma ttrijunfaw 7–1 f'<ref target="https://mt.wikipedia.org/wiki/Old_Trafford">Old Trafford</ref>. F'dik l-istess partita Van der Sar salva żewġ free kicks perikolużi ta' Totti. Fil-kampjonat, Chelsea kienu rkupraw xi ftit fuq United u avviċinawhom aktar fil-klassifika. Edwin flimkien ma' sħabu tat-tim ikkwalifikaw għall-finali tal-FA Cup, fejn rebħu 4–1 lil <ref target="https://mt.wikipedia.org/wiki/Watford_FC">Watford</ref>. Fiċ-Champions League wara li rebħu 3–2 lil <ref target="https://mt.wikipedia.org/wiki/AC_Milan">Milan</ref> ġewwa darhom, il-fortuna ma kinitx magħhom fil-partita ta' ritorn hekk kif tilfu 3–0. Ir-<hi rend="italic">Red devils</hi> xorta baqgħu fit-tiġrija għall-konkwista tat-tilu nazzjonali. Fl-aħħar partita tal-istaġun huma affrontaw barra minn darhom lil <ref target="https://mt.wikipedia.org/wiki/Everton_FC">Everton</ref>, waqt li <ref target="https://mt.wikipedia.org/wiki/Chelsea_FC">Chelsea</ref> kellhom partita aktar faċli kontra <ref target="https://mt.wikipedia.org/wiki/Bolton_Wanderers_FC">Bolton</ref>. Fi tmiem l-ewwel taqsima il-<hi rend="italic">Blues</hi> kienu 2–1 fil-vantaġġ, waqt li United kienu saħansitra 2–0 minn taħt. Però kien hemm żvolta fit-tieni taqsima taż-żewġ partiti. Bolton irnexxielhom jakkwistaw il-pari waqt li United għamlu rimonta mirakoluża ta' 4–2 fejn marru 5 punti vantaġġ fuq Chelsea bi 3 partiti mit-tmiem. Nhar il-5 ta' Mejju, fid-derby ta' Mancester f'<ref target="https://mt.wikipedia.org/wiki/City_of_Manchester_Stadium">City of Manchester Stadium</ref>, Manchester United marru fil-vantaġġ b'gowl ta' Cristiano Ronaldo, imma 10 minuti mit-tmiem Edwin irnexxielu jsalva penalty mogħti mill-ispeċjalist <ref target="https://mt.wikipedia.org/wiki/Darius_Vassell">Darius Vassell</ref>, u b'hekk ta għall-ewwel darba wara erba' staġuni t-trofew lil Manchester United. Fil-finali tal-FA Cup li ntlgħabet kontra Chelsea fid-19 ta' Mejju, United sofrew telfa b'gowl fl-aħħar minuti tal-<ref target="https://mt.wikipedia.org/wiki/Ħin_supplementari">ħin supplementari</ref>.</p>
<p>L-istaġun segwenti, lagħab fost l-aqwa staġuni fil-karriera tiegħu. Fil-5 ta' Awissu 2007, fil-finali tal-<ref target="https://mt.wikipedia.org/wiki/FA_Community_Shield">Community Shield</ref>, Manchester United sfidaw għal darb'oħra liċ-Chelsea ta' <ref target="https://mt.wikipedia.org/wiki/José_Mourinho">José Mourinho</ref> fil-leġġendarju <ref target="https://mt.wikipedia.org/wiki/Wembley_Stadium">Wembley Stadium</ref>. Wara l-ħin supplementari, ir-riżultat kien dak ta' 1-1 u l-partita marret għall-<ref target="https://mt.wikipedia.org/wiki/Għoti_tal-penalties">għoti tal-penalties</ref> fejn din kienet deċiża permezz ta' tliet parati ta' Van der Sar fuq l-ewwel tliet penalties ta' Chelsea. B'hekk United kisbu l-ewwel trofew tal-istaġun. Fost l-aqwa prestazzjonijiet matul dan l-istaġun kienu jinkludu l-ewwel partita fil-fażi tal-gruppi taċ-Champions League kontra <ref target="https://mt.wikipedia.org/wiki/Sporting_Clube_de_Portugal">Sporting CP</ref>, u anki l-partita f'<ref target="https://mt.wikipedia.org/wiki/Anfield">Anfield</ref> kontra r-rivali <ref target="https://mt.wikipedia.org/wiki/Liverpool_FC">Liverpool</ref>, fejn irnexxielu ma jkunx megħlub għat-tielet sena konsekuttiva. Wara li tilef diversi partiti minħabba li kien weġġa' waqt it-taħriġ, irritorna bil-prestazzjonijiet il-<hi rend="italic">Red devils</hi>. Hu kompla bil-forma tajba tiegħu fejn kien deċiżiv fil-partiti kontra <ref target="https://mt.wikipedia.org/wiki/Newcastle_United_FC">Newcastle United</ref>, <ref target="https://mt.wikipedia.org/wiki/Fulham_FC">Fulham</ref>, <ref target="https://mt.wikipedia.org/wiki/Arsenal_FC">Arsenal</ref> u <ref target="https://mt.wikipedia.org/wiki/Liverpool_FC">Liverpool</ref>, fejn f'din il-partita tal-aħħar baqa imbattut u għalhekk għamel rekord ta' tliet staġuni konsekuttivi ta' imbattibilità kontra l-Liverpool. Fiċ-Champions League wera wkoll il-forma tajba tiegħu fil-partiti kontra r-<ref target="https://mt.wikipedia.org/wiki/AS_Roma">Roma</ref> u <ref target="https://mt.wikipedia.org/wiki/FC_Barcelona">Barcelona</ref>. United akkwistaw it-tieni titlu konsekuttiv b'rebħa fl-aħħar partita fuq <ref target="https://mt.wikipedia.org/wiki/Wigan_Athletic_FC">Wigan Athletic</ref> u rebħa oħra fil-finali taċ-Champions League, fejn kien hu l-eroj tas-serata, meta salva l-penalty ta' <ref target="https://mt.wikipedia.org/wiki/Nicolas_Anelka">Nicolas Anelka</ref>, biex b'hekk kiseb it-tieni titlu Ewropew fil-karriera tiegħu u sar ukoll wieħed mill-ikbar leġġendi fl-istorja tal-klabb u tal-futbol, fejn laħaq kwota ta' 30 trofew li ntrebħu matul il-karriera tiegħu.</p>
<p>Fit-12 ta' Diċembru 2008, Van der Sar iffirma estenzjoni ta' sena fil-kuntratt kurrenti tiegħu ma' Manchester United, fejn b'hekk se jżommu mal-klabb tal-anqas sal-istaġun 2009–10.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fis-27 ta' Jannar 2009, Van der Sar għen lil Manchester United iwaqqfu rekord ġdid kemm tal-klabb kif ukoll tal-Premier League għall-ikbar numru ta' partiti mingħajr ma jlaqqtu gowl – ir-rebħa bl-iskor ta' 5–0 fuq <ref target="https://mt.wikipedia.org/wiki/West_Bromwich_Albion_FC">West Bromwich Albion</ref> kienet tfisser li United kienu ilhom 11-il logħba (1,032 minuta) mingħajr ma jlaqqtu gowl, fejn b'hekk għelbu r-rekord preċedenti ta' 10 logħbiet (1,025 minuta) magħmul minn <ref target="https://mt.wikipedia.org/wiki/Petr_Čech">Petr Čech</ref> fl-<ref target="https://mt.wikipedia.org/wiki/Premier_League_2004–05">istaġun 2004–05</ref>.</p>
<p>Erbat ijiem wara, hu għamel rekord ieħor ta' 1,121 minuta fil-futbol Ingliż mingħajr ma jsofri gowl, wara r-rebħa ta' 1–0 kontra <ref target="https://mt.wikipedia.org/wiki/Everton_FC">Everton</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> F'dan l-istadju b'hekk għadda r-rekord li kien f'idejn <ref target="https://mt.wikipedia.org/wiki/Steve_Death">Steve Death</ref> ta' <ref target="https://mt.wikipedia.org/wiki/Reading_FC">Reading</ref>, li kien żamm 1,103 minuti fl-1979. Nhar it-8 ta' Frar 2009, hu estenda r-rekord għal 1,212-il minuta wara r-rebħa kontra <ref target="https://mt.wikipedia.org/wiki/West_Ham_United_FC">West Ham United</ref> bl-iskor ta' 1–0, fejn b'hekk għeleb ir-rekord Brittaniku li qabel kien f'idejn <ref target="https://mt.wikipedia.org/wiki/Bobby_Clark">Bobby Clark</ref>, ta' 1,155 minuta fl-1971.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Fit-18 ta' Frar 2009, van der Sar kompla jtawwal ir-rekord għal 1,302 minuti, wara t-telfa ta' <ref target="https://mt.wikipedia.org/wiki/Fulham_FC">Fulham</ref> bl-iskor ta' 3-0. Il-wasla tiegħu sa dan l-istadju tfisser li hu għeleb ir-rekord mondjali ta' staġun wieħed li kien f'idejn <ref target="https://mt.wikipedia.org/wiki/Jose_Maria_Buljubasich">Jose Maria Buljubasich</ref>, ta' 1,289 minuta, li wettqu fil-<ref target="https://mt.wikipedia.org/wiki/Apertura_u_Clausura">Clausura</ref> Ċilena 2005.<ref target="https://mt.wikipedia.org/wiki/Il-Paġna_prinċipali#cite_note-IFFHS-4">[4]</ref> Dan ir-rekord intemm fl-4 ta' Marzu, meta minn żball tiegħu <ref target="https://mt.wikipedia.org/wiki/Peter_Løvenkrands">Peter Løvenkrands</ref> ta' <ref target="https://mt.wikipedia.org/wiki/Newcastle_United_FC">Newcastle United</ref> skorja wara 9 minuti.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> B'kollox, Van der Sar għamel 1,311-il minuta mingħajr ma jlaqqat gowl fil-kampjonat.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Internazzjonali
<p>Van der Sar kien magħżul mat-<ref target="https://mt.wikipedia.org/wiki/Tim_nazzjonali_tal-futbol_tal-Olanda">tim Olandiż</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja 1994</ref>, imma ma lagħab lanqas minuta f'dik l-edizzjoni. Iddebutta fis-7 ta' Ġunju 1995 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Belarus">Belarus</ref>. Anki mat-tim nazzjonali kiseb il-post mal-ewwel ħdax, fejn iddebutta f'manifestazzjoni ta' kalibru fil-<ref target="https://mt.wikipedia.org/wiki/Kampjonati_Ewropej_tal-Futbol_1996">Kampjonati Ewropej 1996</ref>, fejn hu u l-Olanda waslu sal-kwarti tal-finali, fejn kienu eliminati wara l-għoti tal-penalties minn <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>.</p>
<p>Sentejn wara ħa sehem fl-ewwel Tazza tad-Dinja tal-karreira tiegħu, dawk tal-<ref target="https://mt.wikipedia.org/wiki/Tazza_tad-Dinja_tal-Futbol_1998">1998</ref>. Din id-darba l-<hi rend="italic">Oranje</hi> kisbu r-raba' post, wara li tilfu bl-għoti tal-penalties konta ċ-ċampjins renjanti tal-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>. Edwin madanakollu għamel prestazzjoni tajba fejn wera l-ħila tiegħu flimkien ma' <ref target="https://mt.wikipedia.org/wiki/Fabien_Barthez">Fabien Barthez</ref> u <ref target="https://mt.wikipedia.org/wiki/Gianluca_Pagliuca">Gianluca Pagliuca</ref>. Fis-sena 2000, l-Olanda flimkien mal-<ref target="https://mt.wikipedia.org/wiki/Belġju">Belġju</ref> ospitaw il-<ref target="https://mt.wikipedia.org/wiki/Kampjonati_Ewropej_tal-Futbol_2000">Kampjonati Ewropej 2000</ref>, fejn għal darb'oħra l-progress fil-kompetizzjoni għall-Olandiżi kien sas-semi-finali.</p>
<figure><caption>Van der Sar jitħarreġ mat-tim nazzjonali Olandiż qabel l-Euro 2008</caption></figure>
<p>Wara perjodu iswed għat-tim Olandiż fejn naqqsu li jikkwalfiikaw għat-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>, l-<hi rend="italic">Oranje</hi> għamlu ribalta u kisbu l-kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej tal-Futbol 2004</ref>. Fil-kwarti tal-finali, fil-partita kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> spiċċaw bil-lotterija tal-penalties fejn din id-darba l-fortuna kienet taħt l-Olanda. Imma wara sofrew eliminazzjoni mill-ospitu, il-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>, b'gowls ta' <ref target="https://mt.wikipedia.org/wiki/Maniche">Maniche</ref> u <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>.</p>
<p>Wara l-Euro 2004, bħala kowċ wasal <ref target="https://mt.wikipedia.org/wiki/Marco_Van_Basten">Marco Van Basten</ref>, fejn għamel rivoluzzjoni kbira, fejn eskluda l-elementi ta' kalibru ta' <ref target="https://mt.wikipedia.org/wiki/Edgar_Davids">Edgar Davids</ref> u <ref target="https://mt.wikipedia.org/wiki/Clarence_Seedorf">Clarence Seedorf</ref>, u daħħal minflok lil żgħażagħ promettenti bħal <ref target="https://mt.wikipedia.org/wiki/Wesley_Sneijder">Wesley Sneijder</ref>, <ref target="https://mt.wikipedia.org/wiki/Robin_van_Persie">Robin van Persie</ref> u <ref target="https://mt.wikipedia.org/wiki/Rafael_van_der_Vaart">Rafael van der Vaart</ref>. L-uniku veteran magħżul kien <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref> li flimkien ma' Van der Sar kien magħżul bħala s-simbolu tal-iskwadra. Waqt il-fażi ta' kwalifikazzjoni u fil-fażi finali tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, Edwin irnexxielu jistabilixxi rekord ta' imbattibilità ta' kull żmien dwar il-partiti uffiċċjali ta' timijiet nazzjonali, fejn irnexxielu jkun imbattut għal 1,013-il minuta. Wara l-eliminazzjoni għal darb'oħra kontra l-Portugall, kien ippjana biex jirtira mill-impenji nazzjonali, imma Marco van Basten irnexxielu jikkonvinċih biex jerġa' lura fl-iskwadra.</p>
<p>Wara li reġa' ħa postu fit-tim nazzjonali, ikkwalfika għall-<ref target="https://mt.wikipedia.org/wiki/Euro_2008">Euro 2008</ref> fejn ħa sehem bħala plejer titulari u <ref target="https://mt.wikipedia.org/wiki/Kaptan_(futbol)">kaptan</ref> fil-partiti kontra l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> u <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>. Minkejja li l-Olanda ddominaw <ref target="https://mt.wikipedia.org/wiki/Grupp_Ċ_tal-Kampjonati_Ewropej_tal-Futbol_2008">Grupp Ċ</ref> huma sfaw eliminati mir-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref>, fejn din kienet tfisser l-aħħar partita għal Van der Sar. Din kienet is-sittax-il apparenza tiegħu fil-fażi finali tal-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>, fejn ugwalja r-rekord li wettaq <ref target="https://mt.wikipedia.org/wiki/Lilian_Thuram">Lilian Thuram</ref> xi ġranet qabel. Wara l-Kampjonati Ewropej 2008, Van der Sar sar il-plejer li lagħab l-aktar minuti fil-Kampjonati Ewropej.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Minkejja li qabel l-Euro 2008 van der Sar kien wara din il-kompetizzjoni kien se jirtira mit-tim nazzjonali, fit-<ref target="https://mt.wikipedia.org/wiki/3_ta'_Ottubru">3 ta' Ottubru</ref>, van der Sar ħabbar li kien lest li jerġa' jipposponi l-irtirar tiegħu biex jilgħab għall-Olanda fil-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)">fażi ta' kwalifikazzjoni għat-Tazza tad-Dinja tal-Futbol 2010</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżlanda">Iżlanda</ref> u n-<ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġja</ref> wara li t-tim nazzjonali sofra kriżi tal-gowlkipers.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> B'<ref target="https://mt.wikipedia.org/wiki/Maarten_Stekelenburg">Maarten Stekelenburg</ref> u <ref target="https://mt.wikipedia.org/wiki/Henk_Timmer">Henk Timmer</ref>, il-kowċ tal-Olanda <ref target="https://mt.wikipedia.org/wiki/Bert_van_Marwijk">Bert van Marwijk</ref> ikkonferma li van der Sar kien se jibda ż-żewġ partiti. Van der Sar irnexxielu jibqa' imbattibli fiż-żewġ partiti, bl-Olandiżi jirbħu 2–0 u 1–0 rispettivament. B'hekk van der Sar għalaq is-separju fuq it-tim nazzjonali b'rekord ta' 130 dehra.</p>
Statistika tal-karriera
<p><hi rend="italic">Korretti sad-28 ta' Mejju 2011</hi><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>

Unuri
Klabb
Ajax
<list type="unordered"><item><ref target="https://mt.wikipedia.org/wiki/Eredivisie">Eredivisie</ref>: 1993–94, 1994–95, 1995–96, 1997–98</item>
<item><ref target="https://mt.wikipedia.org/wiki/KNVB_Cup">KNVB Cup</ref>: 1992–93, 1997–98, 1998–99</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 1994–95</item>
<item><ref target="https://mt.wikipedia.org/wiki/Tazza_UEFA">Tazza UEFA</ref>: 1991–92</item>
<item><ref target="https://mt.wikipedia.org/wiki/Super_Cup_Ewropeja">Super Cup Ewropeja</ref>: 1994–95</item>
<item><ref target="https://mt.wikipedia.org/wiki/Tazza_Interkontinentali">Tazza Interkontinentali</ref>: 1995</item></list>
Juventus
<list type="unordered"><item><ref target="https://mt.wikipedia.org/wiki/Tazza_Intertoto">Tazza Intertoto</ref>: 1999</item></list>
Fulham
<list type="unordered"><item><ref target="https://mt.wikipedia.org/wiki/Tazza_Intertoto">Tazza Intertoto</ref>: 2002</item></list>
Manchester United
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2006–07, 2007–08, 2008–09, 2010–11</item>
<item><ref target="https://mt.wikipedia.org/wiki/Football_League_Cup">Carling Cup</ref>: 2005–06</item>
<item><ref target="https://mt.wikipedia.org/wiki/Community_Shield">Community Shield</ref>: 2007, 2008, 2010</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>
Individwali
<list type="unordered"><item>Nominat darbtejn bħala l-aqwa gowlkiper taċ-<ref target="https://mt.wikipedia.org/wiki/UEFA_Champions_League">Champions League</ref>: 1994–95, 1995–96</item>
<item>Nominat darba bħala l-aqwa gowlkiper tal-<ref target="https://mt.wikipedia.org/wiki/Ewropa">Ewropa</ref>: 1995</item>
<item>Nominat darba bħala l-aqwa gowlkiper tal-istaġun tal-<ref target="https://mt.wikipedia.org/wiki/FA_Premier_League">FA Premier League</ref>: 2006–07</item>
<item>Nominat erba' darbiet bħala l-<ref target="https://mt.wikipedia.org/wiki/Plejer_Olandiż_tas-Sena#Gowlkiper_tas-sena">aqwa gowlkiper</ref> tal-Olanda: 1995, 1996, 1997, 1998</item>
<item>Nominat darba bħala l-<ref target="https://mt.wikipedia.org/wiki/Plejer_Olandiż_tas-Sena">plejer Olandiż tas-sena</ref>: 1998</item>
<item>Nominat darba bħala l-aqwa plejer tal-istaġun ta' <ref target="https://mt.wikipedia.org/wiki/Fulham_FC">Fulham</ref>: 2003–04</item>
<item>Unur ta' Mertu tal-Barclays Premier League: 2008–09</item></list>


Ħoloq esterni


<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>