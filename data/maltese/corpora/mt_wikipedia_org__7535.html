<html><body><text id="wikipedia_mt_wikipedia_org__7535.html" ns="0" revid="225361" sourceurl="https://mt.wikipedia.org/wiki/Tazza_tad-Dinja_tal-Futbol_2002" title="Tazza tad-Dinja tal-Futbol 2002" type="wikipedia">Tazza tad-Dinja tal-Futbol 2002
<p>It-<hi rend="bold">Tazza tad-Dinja tal-Futbol 2002</hi> kienet is-sbatax-il edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, miżmum fil-<ref target="https://mt.wikipedia.org/wiki/Korea_t'Isfel">Korea t'Isfel</ref> u l-<ref target="https://mt.wikipedia.org/wiki/Ġappun">Ġappun</ref> bejn il-31 ta' Mejju u t-30 ta' Ġunju 2002. Din kienet l-ewwel darba li edizzjoni tat-Tazza tad-Dinja saret f'pajjiż <ref target="https://mt.wikipedia.org/wiki/Asja">Ażjatiku</ref> u l-aħħar darba fejn ġiet implimentata r-regola tal-<ref target="https://mt.wikipedia.org/wiki/Gowl_tad-deheb">gowl tad-deheb</ref>. Il-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> rebaħ il-ħames titlu tiegħu meta fil-finali rebaħ lill-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> 2–0. Fil-finali għat-tielet u r-raba' post intrebħet mit-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref> bl-iskor ta' 3–2.</p>
Kwalifikazzjoni
<figure><caption>Pajjiżi kwalifikati</caption></figure>
<p>Total ta' 199 daħlu fil-fażi ta' kwalifika għat-Tazza tad-Dinja 2002, liema proċess beda fl-1999. Id-difensuri tat-titlu ta' <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-ospiti tal-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref> ikkwalifikaw awtomatikament u ma lagħbu l-ebda logħba għall-kwalifikazzjoni. Din kienet l-aħħar darba li d-detentur tat-titlu ngħata post awtomatiku fil-finali.</p>
<p>Kull konfederazzjoni ngħatat numru ta' postijiet għall-fażi finali. 14-il post ġew kontestati mit-timijiet tal-<ref target="https://mt.wikipedia.org/wiki/UEFA">UEFA</ref> (Ewropa), ħamsa mit-timijiet tal-<ref target="https://mt.wikipedia.org/wiki/Konfederazzjoni_tal-Futbol_Afrikan">CAF</ref> (Afrika), erbgħa mit-timijiet tal-<ref target="https://mt.wikipedia.org/wiki/CONMEBOL">CONMEBOL</ref> (Amerika t'Isfel), erbgħa għat-timijiet tal-<ref target="https://mt.wikipedia.org/wiki/Konfederazzjoni_tal-Futbol_Ażjatiku">AFC</ref> (Asja), u tlieta għat-timijiet tal-<ref target="https://mt.wikipedia.org/wiki/CONCACAF">CONCACAF</ref> (Amerika ta' Fuq u Ċentrali u l-Karibew). Iż-żewġ postijiet l-oħra ġew deċiżi permezz ta' logħob ta' spareġġ bejn l-AFC u l-UEFA, u l-CONMEBOL u l-<ref target="https://mt.wikipedia.org/wiki/Konfederazzjoni_tal-Futbol_Oċeaniku">OFC</ref> (Oċeanja). Għal din l-edizzjoni kkwalifikaw erba' pajjiżi għall-ewwel darba: iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċina">Ċina</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref>, is-<ref target="https://mt.wikipedia.org/wiki/Tim_nazzjonali_tal-futbol_tas-Senegal">Senegal</ref> u s-<ref target="https://mt.wikipedia.org/wiki/Tim_nazzjonali_tal-futbol_tas-Slovenja">Slovenja</ref>.</p>
<p>Din kienet l-ewwel darba li r-rebbieħa preċedenti ta' dan it-titlu kkwalifkaw għall-fażi finali.</p>

Ħarsa ġenerali
L-ewwel rawnd
<p>It-Tazza tad-Dinja bdiet b'xokk hekk kif ir-rebbieħa tal-edizzjoni preċedenti tal-<ref target="https://mt.wikipedia.org/wiki/Tazza_tad-Dinja_1998">1998</ref> <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, mingħajr il-pedina Zinedine Zidane, tilfu l-ewwel partita tagħhom kontra d-debuttanti tas-<ref target="https://mt.wikipedia.org/wiki/Tim_nazzjonali_tal-futbol_tas-Senegal">Senegal</ref>, b'gowl ta' <ref target="https://mt.wikipedia.org/wiki/Papa_Bouba_Diop">Papa Bouba Diop</ref>. Fil-fatt, il-Franċiżi naqqsu li jiskorjaw gowl matul l-edizzjoni u spiċċaw l-aħħar post fi Grupp A. L-uniku punt li kisbu kien kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> f'pari ta' mingħajr gowls. Id-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> rebħet il-grupp flimkien mas-Senegal li mxew għar-rawnd ta' wara.</p>
<p><ref target="https://mt.wikipedia.org/wiki/Tim_nazzjonali_tal-futbol_tal-Spanja">Spanja</ref> kellha bidu ħafif fi Grupp B, bil-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> jiskorjaw gowl fl-aħħar minuti kontra s-<ref target="https://mt.wikipedia.org/wiki/Tim_nazzjonali_tal-futbol_tas-Slovenja">Slovenja</ref> biex ġew l-istess punti mal-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref> kif ukoll l-istess fid-differenza ta' gowls; minħabba li l-Paragwaj skorja gowl iktar mill-Afrika t'Isfel huma ngħaqdu ma' Spanja fit-tieni rawnd. Il-tim tal-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> iddomina Grupp Ċ u t-<ref target="https://mt.wikipedia.org/wiki/Tim_nazzjonali_tal-futbol_tal-Turkija">Turkija</ref> ngħaqdu magħhom meta rnexxielhom jikkwalifikaw minħabba differenza ta' gowls aħjar fuq il-<ref target="https://mt.wikipedia.org/wiki/Tim_nazzjonali_tal-futbol_tal-Kosta_Rika">Kosta Rika</ref>. Iċ-<ref target="https://mt.wikipedia.org/wiki/Tim_nazzjonali_tal-futbol_tal-Ċina">Ċina</ref> naqset li tħalli mpressjoni hekk kif spiċċat l-aħħar mingħajr punt u mingħajr gowl. Grupp D ra sorpriżi differenti hekk kif l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> għelbet lill-qawwa tradizzjonali tal-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugiża</ref> bl-iskor ta' 3–2. Wara, il-gowlkiper <ref target="https://mt.wikipedia.org/wiki/Brad_Friedel">Brad Friedel</ref> kiseb għall-Amerikani pari ta' 1-1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref>. Il-Korea t'Isfel, li kienet diġà fit-tieni rawnd wara li rebħet lill-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> 2–0, u rebħet lill-Portugall, tat lill-Istati Uniti post fil-fażi li jmiss.</p>
<p>Il-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> bdiet l-impenji tagħha b'rebħa kbira ta' 8–0 lis-<ref target="https://mt.wikipedia.org/wiki/Tim_nazzjonali_tal-futbol_tal-Għarabja_Sawdita">Għarabja Sawdita</ref> fi Grupp E grazzi għal tliet gowls ta' <ref target="https://mt.wikipedia.org/wiki/Miroslav_Klose">Miroslav Klose</ref>. L-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">Irlanda</ref>, li kienu qed jilgħabu mingħajr <ref target="https://mt.wikipedia.org/wiki/Roy_Keane">Roy Keane</ref> li ntbagħat id-dar qabel it-Tazza tad-Dinja, ikkwalifikaw għall-fażi ta' wara fuq ċ-ċampjins Afrikani, il-<ref target="https://mt.wikipedia.org/wiki/Tim_nazzjonali_tal-futbol_tal-Kamerun">Kamerun</ref>.</p>
<p>Fi Grupp F, jew kif kien aħjar magħruf bħala "il-Grupp tal-Mewt", kien hemm il-favoriti l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> li naqsu li jagħmlu progress mill-grupp. Telfa ta' 1–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> b'gowl ta' <ref target="https://mt.wikipedia.org/wiki/David_Beckham">David Beckham</ref> u pari kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> żamm lis-Sud-Amerikani milli javvanzaw. L-Iskandinavi rebħu l-grupp u bl-Ingilterra jsegwuhom fit-tieni post. Fi Grupp Ġ, l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref> kollha rebħu darba lil xulxin, imma l-pari kontra r-rebbieħa tal-grupp, il-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref>, flimkien mal-fatt li ż-żewġ timijiet l-oħra tilfu kontra l-Amerikani, ta lill-Italja t-tieni post fil-grupp.</p>
<p>L-ospiti tal-edizzjoni flimkien mal-Korea t'Isfel, il-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref> rebħu Grupp H, u l-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> akkompanjathom għat-tieni fażi. Ir-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref> u t-<ref target="https://mt.wikipedia.org/wiki/Tim_nazzjonali_tal-futbol_tat-Tuniżija">Tuniżija</ref> kienu tnejn mid-diżappunt tal-kampjonat, u dan il-grupp kien ikkunsidrat bħala l-inqas kompetittiv f'din l-edizzjoni tal-2002.</p>
It-tieni rawnd u l-kwarti tal-finali
<p>Fit-tieni rawnd, il-Ġermanja rebħet b'gowl fl-aħħar minuti ta' <ref target="https://mt.wikipedia.org/wiki/Oliver_Neuville">Oliver Neuville</ref> kontra l-Paragwaj. L-Ingilterra rebħet b'mod impressjonanti lit-tim Daniż b'riżultat finali ta' 3–0. Is-Senegal komplew jimpressjonaw hekk kif rebħu bil-gowl tad-deheb kontra l-Iżvezja bl-iskor ta' 2–1. Il-gowl ta' <ref target="https://mt.wikipedia.org/wiki/Robbie_Keane">Robbie Keane</ref> fl-aħħar minuti tal-logħba kontra Spanja ma serviex għall-Irlanda biex jikkwalifikaw meta tilfu fl-<ref target="https://mt.wikipedia.org/wiki/Għoti_tal-penalties">għoti tal-penalties</ref> kontra t-tim Spanjol. Fil-partita kollha Amerikana, bejn l-Istati Uniti u l-Messiku, l-Istati Uniti ħarġu rebbieħa b'riżultat ta' 2–0 b'gowls ta' <ref target="https://mt.wikipedia.org/wiki/Brian_McBride">Brian McBride</ref> u <ref target="https://mt.wikipedia.org/wiki/Landon_Donovan">Landon Donovan</ref>. Il-Belġju lagħbu logħba qalbiena kontra l-Brażil, però arrendew fl-aħħar taqsima meta l-Brażil ħarġu rebbieħa 2–0. It-Turkija waqfet is-serje pożittiva tal-Ġappun meta rebħu b'gowl uniku. Il-Korea t'Isfel għelbu lill-Italja 2-1 grazzi għal gowl tad-deheb. Ir-rebħa tal-Korea t'Isfel assigurat li għall-ewwel darba fl-istorja ta' din il-kompetizzjoni t-timijiet mill-Ewropa, l-Amerika ta' Fuq, l-Amerika t'Isfel, l-Afrika u l-Asja waslu sal-kwarti tal-finali.</p>
<p>Fil-kwarti tal-finali, il-gowl ta' <ref target="https://mt.wikipedia.org/wiki/Ronaldinho">Ronaldinho</ref> kien il-gowl rebbieħ fil-konfront kontra l-Ingilterra meta l-Brażil rebħu 2–1. L-Istati Uniti, friski mit-trijonf fuq il-ġirien Messikani, tilfu kontra l-Ġermanja b'gowl minn <ref target="https://mt.wikipedia.org/wiki/Michael_Ballack">Michael Ballack</ref>. Matul din il-partita l-Amerikani ddominaw il-logħob u kienu sfortunati li ma ngħatawx penalty meta <ref target="https://mt.wikipedia.org/wiki/Torsten_Frings">Torsten Frings</ref> deher imiss il-ballun b'idu fuq il-linja tal-gowl fid-49 minuta. Il-Korea t'Isfel kompliet sejra 'l quddiem meta rebħet bil-lotterija tal-penalties kontra Spanja, wara li sal-120 minuta l-iskor baqa' mingħajr gowls. F'dan il-konfront l-Ispanjoli kellhom żewġ gowls imħassrin mir-referi. B'hekk, il-Korea t'Isfel sar l-ewwel pajjiż Ażjatiku li kkwalifika għas-semifinali tat-Tazza tad-Dinja. It-Turkija komplew bil-mixja pożittiva tagħhom permezz ta' rebħa ta' 1–0 kontra s-Senegal, b'dan it-tim tal-aħħar minkejja l-eliminazzjoni tiegħu xorta waħda ħalla impressjoni mhux ftit fl-ewwel dehra tiegħu.</p>
Semifinali, partita għat-tielet post u finali
<p>Is-semifinali raw ż-żewġ logħbiet jispiċċaw 1–0; l-ewwel, il-gowl ta' Ballack kien biżżejjed biex poġġa lill-Ġermanja fil-finali għad-danni tal-Korea t'Isfel. Madanakollu, Ballack irċieva karta safra li b'riżultat t'hekk poġġietu barra mill-finali minħabba n-numru ta' karti sofor akkumulati. <ref target="https://mt.wikipedia.org/wiki/Ronaldo">Ronaldo</ref> skorja s-sitt gowl fil-kompetizzjoni għall-Brażil, bil-gowl tiegħu jkunu l-uniku wieħed li jifred lit-tim tiegħu lit-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>. Fil-logħba għat-tielet post, it-Turkija rebħet 3–2 lis-Sud-Koreani f'partita mill-aktar eċitanti. L-ewwel gowl ġie skorjat minn <ref target="https://mt.wikipedia.org/wiki/Hakan_Şükür">Hakan Şükür</ref> 10.8 sekondi biss mill-bidu tal-konfront, l-iktar gowl veloċi li qatt sar fl-istorja tat-Tazza tad-Dinja.</p>
<p>Fil-finali ġewwa Yokohama, il-Ġappun, żewġ gowls ta' Ronaldo assiguraw lill-Brażil ir-rebħ tat-Tazza tad-Dinja fuq il-Ġermanja. L-istilla ta' <ref target="https://mt.wikipedia.org/wiki/FC_Internazionale_Milano">Inter</ref> skorja darbtejn fit-tieni taqsima. Dan kien il-ħames unur tal-Brażil, biex ħadu l-ewwel post fil-gradwatorja tal-aktar rebbieħa ta' din il-kompetizzjoni. Din fissret ukoll l-ewwel darba li tim rebaħ kull logħba tat-Tazza tad-Dinja mill-1970. Il-kaptan tal-Brażil <ref target="https://mt.wikipedia.org/wiki/Cafu">Cafu</ref>, li sar l-ewwel plejer li deher fi tliet edizzjonijiet tat-Tazza tad-Dinja, aċċetta t-trofew f'isem it-tim.</p>
Stadji
<p>Il-Korea t'Isfel u l-Ġappun ipprovdew kull wieħed għaxar stadji, il-biċċa l-kbira minnhom kollha mibnija ġodda.</p>
Korea t'Isfel
<figure><caption>Mappa li turi l-lokalitajiet tal-impjanti li ġew utilizzati matul it-Tazza tad-Dinja 2002</caption></figure>





Riżultati
<p><hi rend="italic">Il-ħinijiet kollha huma <ref target="https://mt.wikipedia.org/wiki/UTC+9">UTC+9</ref>.</hi></p>
Fażi tal-gruppi
<p>Fit-tabelli segwenti:</p>
<list type="unordered"><item><hi rend="bold">L</hi> = total ta' logħob li ntlagħbu</item>
<item><hi rend="bold">R</hi> = total ta' rebħiet</item>
<item><hi rend="bold">P</hi> = total ta' pari</item>
<item><hi rend="bold">T</hi> = total ta' telfiet</item>
<item><hi rend="bold">GF</hi> = total ta' gowls skurjati (favur)</item>
<item><hi rend="bold">GK</hi> = total ta' gowls li laqqtu (kontra)</item>
<item><hi rend="bold">DG</hi> = differenza ta' gowls (GF–GK)</item>
<item><hi rend="bold">Pti</hi> = total ta' punti akkumulati</item></list>
<p>It-timijiet pożizzjonati fl-ewwel u t-tieni post (bi sfond aħdar) ikkwalifikaw għar-rawnd tal-aħħar sittax.</p>












































































































































Statistika
L-aqwa skorers
8 gowls
<list type="unordered"><item> <ref target="https://mt.wikipedia.org/wiki/Ronaldo">Ronaldo</ref></item></list>
5 gowls
<list type="unordered"><item> <ref target="https://mt.wikipedia.org/wiki/Rivaldo">Rivaldo</ref></item>
<item> <ref target="https://mt.wikipedia.org/wiki/Miroslav_Klose">Miroslav Klose</ref></item></list>
4 gowls
<list type="unordered"><item> <ref target="https://mt.wikipedia.org/wiki/Jon_Dahl_Tomasson">Jon Dahl Tomasson</ref></item>
<item> <ref target="https://mt.wikipedia.org/wiki/Christian_Vieri">Christian Vieri</ref></item></list>
3 gowls

2 gowls

gowl

Awtogowls
<list type="unordered"><item> <ref target="https://mt.wikipedia.org/wiki/Jorge_Costa">Jorge Costa</ref> (għall-Istati Uniti)</item>
<item> <ref target="https://mt.wikipedia.org/wiki/Carles_Puyol">Carles Puyol</ref> (għall-Paragwaj)</item>
<item> <ref target="https://mt.wikipedia.org/wiki/Jeff_Agoos">Jeff Agoos</ref> (għall-Portugall)</item></list>


Ħoloq esterni

<list type="unordered"><item><ref target="http://www.fifa.com/worldcup/archive/edition=4395/index.html">It-Tazza tad-Dinja 2002 fuq fifa.com</ref></item>
<item><ref target="http://www.rsssf.com/tables/2002full.html">Riżultati tal-fażi finali fuq RSSSF</ref></item>
<item><ref target="http://www.rsssf.com/tables/2002q.html">Riżultati tal-fażi ta' kwalifikazzjoni fuq RSSSF</ref></item></list>
</text></body></html>