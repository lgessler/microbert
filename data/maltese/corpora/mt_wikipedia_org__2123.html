<html><body><text id="wikipedia_mt_wikipedia_org__2123.html" ns="0" revid="273958" sourceurl="https://mt.wikipedia.org/wiki/Merkurju_(pjaneta)" title="Merkurju (pjaneta)" type="wikipedia">Merkurju (pjaneta)<figure><caption>Mużajk ta' Merkurju, <hi rend="italic">fonti:<ref target="http://pds.jpl.nasa.gov/planets/captions/mercury/mercury.htm">http://pds.jpl.nasa.gov/planets/captions/mercury/mercury.htm</ref></hi></caption></figure>
<p><hi rend="bold">Merkurju</hi> () huwa l-pjaneta l-aktar viċin tax-<ref target="https://mt.wikipedia.org/wiki/Xemx">Xemx</ref>, u t-tieni l-iżgħar pjaneta tas-<ref target="https://mt.wikipedia.org/wiki/Sistema_Solari">Sistema Solari</ref>. Merkurju jorbita f’inqas minn 88 jum. Qatt 'il bogħod wisq mix-Xemx, Merkurju xi drabi jista’ jidher jiddi fil-baxx tal-punent immedjatament wara nżul ix-Xemx jew baxx fil-lvant eżatt qabel ż-żerniq.</p>
<p>Ir-<ref target="https://mt.wikipedia.org/wiki/Ruma_Antika">Rumani</ref> semmew dan il-pjaneta wara d-<ref target="https://mt.wikipedia.org/wiki/Mitoloġija_Rumana">divinità Rumana</ref> <ref target="https://mt.wikipedia.org/wiki/Merkurju_(mitoloġija)">Merkurju</ref>, possibilment minħabba l-moviment pjuttost veloċi tiegħu. Is-simbolu astronomiku ta' Merkurju huwa ċirku fuq linja qasira vertikali, b'salib taħt u nofs-ċirku fuq iċ-ċirku. Din hija verżjoni stilizzata ta' ras id-divinità bl-elmu tal-ġwienaħ. Qabel il-<ref target="https://mt.wikipedia.org/wiki/5_seklu_QK">5 seklu QK</ref>, dan il-pjaneta kellu żewġ ismijiet, għax kien għadu mhux magħruf illi dan il-pjaneta seta jidher fuq iż-żewġ naħat tax-xemx; b'hekk ħoloq ċertu konfużjoni. Filgħaxija kien magħruf bħala <ref target="https://mt.wikipedia.org/wiki/Ermes">Ermes</ref>, filwaqt li meta kien jidher filgħodu kien magħruf bħala <ref target="https://mt.wikipedia.org/wiki/Apollo">Apollo</ref>, li kien assoċjat ħafna ma' l-alla Grieg tax-xemx, <ref target="https://mt.wikipedia.org/wiki/Elios">Elios</ref>. <ref target="https://mt.wikipedia.org/wiki/Pitagora">Pitagora</ref> huwa kreditat talli għaraf li dawn iż-"żewġ pjaneti" kienu fil-verità, l-istess pjaneta.</p>
<p>Il-kulturi <ref target="https://mt.wikipedia.org/wiki/Ċina">Ċiniżi</ref>, <ref target="https://mt.wikipedia.org/wiki/Korea">Koreani</ref> u <ref target="https://mt.wikipedia.org/wiki/Ġappun">Ġappuniżi</ref> jirreferu għal dan il-pjaneta bħala l-Istilla ta' l-Ilma, ibbażat fuq il-<ref target="https://mt.wikipedia.org/wiki/Ħames_Elementi">Ħames Elementi</ref>.</p>
Struttura u Kompożizzjoni
<p>Id-<ref target="https://mt.wikipedia.org/wiki/Densità">densità</ref> ta' Merkurju tixbah ħafna lil dik tal-<ref target="https://mt.wikipedia.org/wiki/Art">Art</ref>, iżda huwa maħsub li proporzjonalment, fiha daqs darbtejn iżjed ħadid mill-<ref target="https://mt.wikipedia.org/wiki/Pjaneta">pjaneti</ref> oħrajn. Il-qalba tiegħu hi magħmula minn <ref target="https://mt.wikipedia.org/wiki/Nikil">nikil</ref> u <ref target="https://mt.wikipedia.org/wiki/Ħadid">ħadid</ref>, u jestendi għal ¾ tar-<ref target="https://mt.wikipedia.org/wiki/Radju">radju</ref> tal-pjaneta.</p>
<p>L-<ref target="https://mt.wikipedia.org/wiki/Manjetiżmu">kamp manjetiku</ref> ta' Merkurju hija baxxa ħafna, u minħabba li Merkurju jdur fuqu nnifsu bil-mod, huwa improbbabli li l-<ref target="https://mt.wikipedia.org/wiki/Manjetiżmu">kamp manjetiku</ref> tiegħu hija kkawżata mill-moviment rotazzjonali tal-qalba likwida tiegħu. Iżda hu improbbabli wkoll li l-qalba għadha likwida, għaliex hu pjaneta ta' daqs zgħir u viċin wisq tax-<ref target="https://mt.wikipedia.org/wiki/Xemx">Xemx</ref> biex jieħu dak it-tul ta' żmien biex jagħqad. Xi <ref target="https://mt.wikipedia.org/wiki/Astronomi">astronomi</ref> jemmnu li l-kamp manjetiku hu kkawżat minn xi ġibda ffriżata ġol-qalba.</p>
<p>L-<ref target="https://mt.wikipedia.org/wiki/Atmosfera">atmosfera</ref> tiegħu hija rqiqa ħafna wkoll, u tipproduċi pressa ta’ 2 x 10-11 ta' dik tal-<ref target="https://mt.wikipedia.org/wiki/Art">Art</ref>. L-iktar element komuni huwa l-<ref target="https://mt.wikipedia.org/wiki/Ossiġnu">ossiġnu</ref>, segwit mis-<ref target="https://mt.wikipedia.org/wiki/Sodju">sodju</ref> u l-<ref target="https://mt.wikipedia.org/wiki/Idroġenu">idroġenu</ref>. Jinstabu ukoll atomi ta’ <ref target="https://mt.wikipedia.org/wiki/Potassju">potassju</ref> u <ref target="https://mt.wikipedia.org/wiki/Elju">elju</ref>. L-idroġenu u l-<ref target="https://mt.wikipedia.org/wiki/Elju">elju</ref> huma maqbudin mir-<ref target="https://mt.wikipedia.org/wiki/Riħ_solari">riħ solari</ref>; l-<ref target="https://mt.wikipedia.org/wiki/Ossiġnu">ossiġnu</ref>, sodju u potassju wisq probbabli kienu meħlusin minn ġebel ivvaporizzat waqt in-nifdiet mikrometejorojdjali.</p>
Sħana kif ukoll Reżħa
<p>

Il-wiċċ ta' Merkurju jsofri mill-iktar tibdil fit-temperaturi estremi minn kull <ref target="https://mt.wikipedia.org/wiki/Pjaneta">pjaneta</ref> ieħor. L-<ref target="https://mt.wikipedia.org/wiki/Atmosfera">atmosfera</ref> rqiqa tiegħu ma sservix biex tipproteġġih mis-sħana estrema tax-<ref target="https://mt.wikipedia.org/wiki/Xemx">Xemx</ref>. Minħabba d-distanza ravviċinata max-Xemx, it-temperatura ta' wiċċ Merkurju taf tilħaq sa 700K (427°C/800°F). Minħabba r-rotazzjoni ħafifa fuq l-<ref target="https://mt.wikipedia.org/wiki/Assi">assi</ref> tiegħu u l-perjodu rotazzjonali mgħaġġel, l-iljieli jafu jdumu għal xhur sħaħ. Għaldaqstant, it-temperaturi fl-iljieli ta' Merkurju jistgħu jkunu baxxi immens: 100K (-173°C/-279°F), wieħed mill-iksaħ mkejjen tas-<ref target="https://mt.wikipedia.org/wiki/Sistema_Solari">Sistema Solari</ref>.</p>
<p>Minħabba li Merkurju jdur kważi għal kollox perpendikularment fuq il-pjan tal-orbita tiegħu, hemm reġjuni fil-poli--fuq l-artijiet ta' xi krateri--li qatt ma jaraw Xemx. Ritratti tar-radar reċenti juri li jista' jkun li fuq wiċċ Merkurju jinstabu depożiti ta' silġ magħmul mill-<ref target="https://mt.wikipedia.org/wiki/Ilma">ilma</ref>. </p>
Għamlet Wiċċ Merkurju
<p>S'issa, vettura spazjali waħda rnexxilha tersaq viċin l-ewwel pjaneta. Fl-<ref target="https://mt.wikipedia.org/wiki/1974">1974</ref> u l-<ref target="https://mt.wikipedia.org/wiki/1975">1975</ref>, <ref target="https://mt.wikipedia.org/wiki/Mariner_10">Mariner 10</ref> għamel tliet titjiriet f'serbut ta' 756 km (470 mil) imma, minħabba l-mod kif Merkurju jorbita max-<ref target="https://mt.wikipedia.org/wiki/Xemx">Xemx</ref>, kien possibli biss li jittieħdu ritratti ta' 45% biss ta' wiċċu. Wiċċ Merkurju huwa mħaffer u jista' jiġi maqsum f'għoljiet u xgħajriet. L-għoljiet huma iżjed mħaffra mix-xgħajriet. Il-krateri ta' Merkurju huma simili għall-krateri li jinstabu fuq il-qamar u kienu mħaffrin l-iżjed mill-impatti tal-metjoriti kmieni fil-ħajja tas-sistema solari. Il-ħofor iż-żgħar huma għamla ta' <hi rend="italic">bowls</hi>. Il-ġibda manjetika ta' Merkurju hija bejn wieħed u ieħor 2.5 darbiet iktar minn dik tal-qamar, materjal (ejecta) li jiġi provokat mill-impatti ma' jivvjaġġax daqshekk 'il bogħod bħal fuq wiċċ il-qamar.</p>
<p>L-ikbar konsegwenza ta' impatti hija il-<ref target="https://mt.wikipedia.org/wiki/Caloris_Basin">Caloris Basin</ref> b'dijametru ta 1,340 kilometru (833 mil), li sar xi 3,850,000,000 sena ilu meta oġġett ta' xi 150 km (90 mil) ħabat ma' Merkurju. L-impatt sismiku vvjaġġa dritt tul il-pjaneta kollha u frakkassa l-wiċċ fuq il-parti opposta. Il-Basin huwa mdawwar minn irdum konċentritiku (concentric ridges) 'il fuq minn 2 km (1.2 mil) għoljin.</p>
<p>Ix-xgħajriet jestendu madwar u fil-Caloris Basin, dan seta' kien magħmul minn lava maħlula tippenetra l-wiċċ. Merkurju għandu xi għamliet waħdanin bħat-tawalin, sinwużi għamliet qishom—għoljiet magħrufa bħala <hi rend="italic">lobate scraps.</hi> Dawn jestendu mill-għoli minn 100 metru għal 2 km (1.2 mil) u mit-tul minn 20 sa 500 km (12 sa 300 mil). Ġew iffurmati meta Merkurju kesaħ u għaqad bil-mod, b'hekk ġew maħluqa dawn ix-xorta ta' tikmix fil-magma ssolidifikata.</p>
</text></body></html>