<html><body><text id="wikipedia_mt_wikipedia_org__1062.html" ns="0" revid="272682" sourceurl="https://mt.wikipedia.org/wiki/Albanija" title="Albanija" type="wikipedia">Albanija
<p>L-<hi rend="bold">Albanija</hi>, uffiċjalment magħrufa bħala r-<hi rend="bold">Repubblika tal-Albanija</hi> (<ref target="https://mt.wikipedia.org/wiki/Lingwa_Albaniża">Albaniż</ref>: <hi rend="italic">Republika e Shqipërisë</hi>), huwa pajjiż fl-Ewropa tax-Xlokk. Dan huwa mdawwar mill-<ref target="https://mt.wikipedia.org/wiki/Montenegro">Montenegro</ref> fil-Majjistral, il-<ref target="https://mt.wikipedia.org/wiki/Kosovo">Kosovo</ref> fil-Grigal, il-<ref target="https://mt.wikipedia.org/wiki/Repubblika_tal-Maċedonja">Maċedonja ta' Fuq</ref> fil-Lvant u l-<ref target="https://mt.wikipedia.org/wiki/Greċja">Greċja</ref> fin-Nofsinhar u fil-Lbiċ. Il-kosta tiegħu tmiss mal-<ref target="https://mt.wikipedia.org/wiki/Baħar_Adrijatiku">Baħar Adrijatiku</ref> lejn il-Punent, u l-<ref target="https://mt.wikipedia.org/wiki/Baħar_Joniku">Baħar Joniku</ref> fil-Lbiċ. Huwa inqas minn 72 km (45 mi) mill-<ref target="https://mt.wikipedia.org/wiki/Italja">Italja</ref>, madwar l-Istrett ta' Otranto li jgħaqqad il-Baħar Adrijatiku mal-Baħar Joniku.</p>
<p>L-Albanija hija <ref target="https://mt.wikipedia.org/wiki/Demokrazija_parlamentari">demokrazija parlamentari</ref> b'ekonomija fi stat ta' tranżizzjoni. Fil-belt kapitali Albaniża, <ref target="https://mt.wikipedia.org/wiki/Tirana">Tirana</ref>, joqogħdu 421,286 ruħ mill-popolazzjoni tal-pajjiż ta' 2,831,741.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Ir-riformi tas-<hi rend="italic">Suq Ħieles</hi> fetħu l-pajjiż għall-investimenti barranin, speċjalment fl-iżvilupp tal-enerġija u fl-infrastuttura tat-trasport.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref>  L-Albanija ġiet magħżula bħala l-ewwel destinazzjoni fil-lista tal-<hi rend="italic"><ref target="https://mt.wikipedia.org/wiki/Lonely_Planet">Lonely Planet</ref></hi> minn għaxar pajjiżi.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Adeżjoni fl-Unjoni Ewropea
<p>L-applikazzjoni tal-Albanija għas-sħubija fl-UE ġiet ippreżentata fl-24 ta' April 2009.</p>
<p>Fis-16 ta' Novembru 2009, il-Kunsill approva l-applikazzjoni tal-Albanija u stieden lill-Kummissjoni Ewropea biex tressaq l-opinjoni tagħha.</p>
<p>Fid-9 ta' Novembru 2010, il-Kummissjoni vvalutat li qabel ma jkunu jistgħu jinbdew formalment in-negozjati, l-Albanija kienet għad trid tikseb livell meħtieġ ta' konformità mal-kriterji ta' sħubija.</p>
<p>F'Ottubru 2012, il-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> rrakkomandat li l-Albanija tista' tingħata l-istatus ta' kandidat għall-UE, soġġett għall-finalizzazzjoni ta' miżuri f'ċerti oqsma.</p>
<p>L-Albanija ngħatat status ta' kandidat fl-2014.</p>
<p>F'April 2018, il-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> ħarġet rakkomandazzjoni biex jinfetħu n-negozjati tal-adeżjoni mal-Albanija. F'Ġunju 2018, il-Kunsill adotta konklużjonijiet, li fihom qabel li jwieġeb b'mod pożittiv għall-progress li għamlet l-Albanija, u stabbilixxa t-triq biex jinfetħu n-negozjati tal-adeżjoni f'Ġunju 2019, skont il-progress li jkun sar f'ċerti oqsma ewlenin, bħar-riforma ġudizzjarja u l-ġlieda kontra l-korruzzjoni u l-kriminalità organizzata.</p>
<p>F'Ġunju 2019, il-Kunsill iddiskuta l-Komunikazzjoni tal-Kummissjoni Ewropea tad-29 ta' Mejju 2019 dwar il-politika tat-tkabbir tal-UE u r-rapport dwar l-Albanija. Fid-dawl taż-żmien limitat disponibbli u l-importanza tal-kwistjoni, huwa ddeċieda li jerġa' lura, sa mhux aktar tard minn Ottubru 2019, għall-kwistjoni tal-ftuħ tan-negozjati tal-adeżjoni mal-Albanija bil-ħsieb li tintlaħaq deċiżjoni ċara u sostantiva.</p>
<p>Fil-15 ta' Ottubru 2019, il-Kunsill iddiskuta t-tkabbir u l-proċess ta' stabbilizzazzjoni u ta' assoċjazzjoni fir-rigward tal-Albanija u r-Repubblika tal-Maċedonja ta' Fuq. Wara d-diskussjoni, il-Presidenza ħarġet konklużjonijiet proċedurali fejn innutat li l-Kunsill ser jerġa' lura għall-kwistjoni wara l-Kunsill Ewropew ta' Ottubru.</p>
<p>Il-Kunsill Ewropew tas-17 u t-18 ta' Ottubru 2019 iddeċieda li jerġa' lura għall-kwistjoni tat-tkabbir qabel is-summit UE-Balkani tal-Punent f'Zagreb, f'Mejju 2020.</p>
<p>Fl-24 ta' Marzu 2020, il-Ministri għall-Affarijiet Ewropej qablu politikament li jinfetħu n-negozjati tal-adeżjoni mal-Albanija u mar-<ref target="https://mt.wikipedia.org/wiki/Repubblika_tal-Maċedonja_ta'_Fuq">Repubblika tal-Maċedonja ta' Fuq</ref>. Fil-25 ta' Marzu, il-konklużjonijiet dwar it-tkabbir u l-proċess ta' stabbilizzazzjoni u assoċjazzjoni ġew formalment adottati bi proċedura bil-miktub. Fis-26 ta' Marzu, il-membri tal-<ref target="https://mt.wikipedia.org/wiki/Kunsill_Ewropew">Kunsill Ewropew</ref> approvaw il-konklużjonijiet.</p>
Referenzi

<list type="unordered"><item><ref target="https://www.consilium.europa.eu/mt/policies/enlargement/albania/">Albanija</ref>, Kunsill tal-Unjoni Ewropea</item></list>
Ħoloq esterni
<list type="unordered"><item><ref target="http://www.e-albania.al/Pages/default.aspx">Sit Uffiċjali</ref></item>
<item><ref target="http://www.guidetoalbania.com">Gwida għall-Albanija</ref></item></list>
<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=41_N_20_E_type:country_region:AL">41°N 20°E﻿ / ﻿41°N 20°E﻿ / 41; 20</ref></p></text></body></html>