<html><body><text id="wikipedia_mt_wikipedia_org__3926.html" ns="0" revid="243232" sourceurl="https://mt.wikipedia.org/wiki/Lamantin_Afrikan" title="Lamantin Afrikan" type="wikipedia">Lamantin Afrikan
<figure><caption>Firxa tal-Lamantin Afrikan <hi rend="italic"><ref target="https://mt.wikipedia.org/wiki/Trichechus_senegalensis">Trichechus senegalensis</ref></hi></caption></figure>
<p>Il-<hi rend="bold">Lamantin Afrikan</hi> huwa 1 minn 3 speċi ta' <ref target="https://mt.wikipedia.org/wiki/Mammiferi">mammiferi</ref> <ref target="https://mt.wikipedia.org/wiki/Plaċentati">plaċentati</ref> <ref target="https://mt.wikipedia.org/wiki/Erbivori">erbivori</ref> kbar tal-ilma, mill-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Trichechidae">Trichechidae</ref> fil-<ref target="https://mt.wikipedia.org/wiki/Ġeneru">ġeneru</ref> <hi rend="italic"><ref target="https://mt.wikipedia.org/wiki/Trichechus">Trichechus</ref></hi> magħruf ukoll bħala <ref target="https://mt.wikipedia.org/wiki/Baqra_tal-baħar">baqra tal-baħar</ref> jew bl-isem ta' "<ref target="https://mt.wikipedia.org/wiki/Manati">manati</ref>" kelma <ref target="https://mt.wikipedia.org/wiki/Spanjola">Spanjola</ref> li ġejja mill-<ref target="https://mt.wikipedia.org/wiki/Karibew">Karibew</ref> li tfisser "sider" ta' mara. Dan il-<ref target="https://mt.wikipedia.org/wiki/Lamantin">lamantin</ref> ftit li xejn ġie studjat u b'hekk ma tantx hemm tagħrif dwaru.</p>
<p>Il-lamantin Afrikan għandu ġilda griża u bħala kobor huwa l-mezzan fost it-3 speċi li jeżistu, twil minn 3 metri sa 4.5 metri u jiżen massimu ta' ftit inqas minn 500kilogramm. Dan il-lamantin minbarra huwa simili ħafna tal-<ref target="https://mt.wikipedia.org/wiki/Lamantin_tal-Karibew">lamantin tal-Karibew</ref> ħlief mid-daqs, fejn normalment il-<ref target="https://mt.wikipedia.org/wiki/Lamantin_tal-Karibew">lamantin tal-Karibew</ref> jiżen id-doppju u jidher ħafna eħxen.</p>
Dieta
<p>Il-Lamantin Afrikan huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Erbivoru">erbivoru</ref> li jiekol ħafna speċi ta' pjanti u huwa l-aktar speċi ta' lamantin li jiekol veġetazzjoni li mhix tal-ilma. <ref target="https://mt.wikipedia.org/wiki/Lamantin">Lamantin</ref> adult normalment jiekol madwar 10% tal-piż ta' ġismu f'veġetazzjoni kuljum.</p>
Distribuzzjoni
<p>Il-Lamantin Afrikan (<hi rend="italic"><ref target="https://mt.wikipedia.org/wiki/Trichechus_senegalensis">Trichechus senegalensis</ref></hi>) huwa mifrux mal-kosta u max-xmajjar fil-<ref target="https://mt.wikipedia.org/wiki/Punent">Punent</ref> tal-<ref target="https://mt.wikipedia.org/wiki/Afrika">Afrika</ref> fil-pajjiżi bħall-<ref target="https://mt.wikipedia.org/wiki/Angola">Angola</ref>, <ref target="https://mt.wikipedia.org/wiki/Benin">Benin</ref>, <ref target="https://mt.wikipedia.org/wiki/Burkina_Faso">Burkina Faso</ref>, <ref target="https://mt.wikipedia.org/wiki/Ċad">Ċad</ref>, <ref target="https://mt.wikipedia.org/wiki/Gabon">Gabon</ref>, <ref target="https://mt.wikipedia.org/wiki/Gambja">Gambja</ref>, <ref target="https://mt.wikipedia.org/wiki/Gana">Gana</ref>, <ref target="https://mt.wikipedia.org/wiki/Gwineja">Gwineja</ref>, <ref target="https://mt.wikipedia.org/wiki/Gwineja_Ekwatorjali">Gwineja Ekwatorjali</ref>, <ref target="https://mt.wikipedia.org/wiki/Gwineja-Bissau">Gwineja-Bissau</ref>, <ref target="https://mt.wikipedia.org/wiki/Kamerun">Kamerun</ref>, <ref target="https://mt.wikipedia.org/wiki/Kosta_tal-Avorju">Kosta tal-Avorju</ref>, <ref target="https://mt.wikipedia.org/wiki/Liberja">Liberja</ref>, <ref target="https://mt.wikipedia.org/wiki/Mali">Mali</ref>, <ref target="https://mt.wikipedia.org/wiki/Mawritanja">Mawritanja</ref>, <ref target="https://mt.wikipedia.org/wiki/Niġer">Niġer</ref>, <ref target="https://mt.wikipedia.org/wiki/Niġerja">Niġerja</ref>, <ref target="https://mt.wikipedia.org/wiki/Reppublika_Demokratika_tal-Kongo">Reppublika Demokratika tal-Kongo</ref>, <ref target="https://mt.wikipedia.org/wiki/Senegal">Senegal</ref>, <ref target="https://mt.wikipedia.org/wiki/Sierra_Leone">Sierra Leone</ref> u <ref target="https://mt.wikipedia.org/wiki/Togo">Togo</ref>.</p>
Riproduzjoni
<p>Għoġol 1 (rarament 2) jitwieled wara tqala ta' bejn wieħed u ieħor 13-il xagħar, joħroġ bid-denb l-ewwel u jitla għal ewwel nifs waħdu mingħajr l'ebda għajnuna min naħa tal-omm. Dan jibqa dipendenti fuq l-omm għal tul ta' żmien twil, b'hekk iż-żmien bejn it-twelied ta' għoġol u ieħor idum minn 3 sa 5 snien, rata ta' riproduzjoni verament baxxa. Il-maturita sesswali fin-nisa tista tintlaħħaq kmieni fl-eta ta' 3 snien biss waqt li fl-irġiel tieħu aktar żmien.Il-<ref target="https://mt.wikipedia.org/wiki/Lamantin_Afrikan">lamantin Afrikan</ref> huwa maħsub li jgħix madwar it-30 sena.</p>
Klassifikazzjoni
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Sirenia">Sirenia</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Trichechidae">Trichechidae</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Trichechus">Trichechus</ref></hi>
<list type="unordered"><item><hi rend="bold">Lamantin Afrikan</hi>, <hi rend="italic"><ref target="https://mt.wikipedia.org/wiki/Trichechus_senegalensis">Trichechus senegalensis</ref></hi></item></list></item></list></item></list></item></list>
Referenzi
<list type="unordered"><item>Shoshani, Jeheskel (November 16, 2005). Wilson, D. E., and Reeder, D. M. (eds) Mammal Species of the World, 3rd edition, Johns Hopkins University Press, 93. <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref>.</item></list>
Ħoloq
<list type="unordered"><item><ref target="http://bagheera.com/inthewild/van_anim_manatee.htm">Bagheera</ref> An educational website of Earth's endangered animals</item>
<item><ref target="http://web.archive.org/20070326014800/www.geocities.com/philgarringer/St_Lawrence_manatee.html">http://web.archive.org/20070326014800/www.geocities.com/philgarringer/St_Lawrence_manatee.html</ref> A website dedicated to protecting the Northern Manatee</item>
<item><ref target="http://cars.er.usgs.gov/pics/manatee/manatee.html">http://cars.er.usgs.gov/pics/manatee/manatee.html</ref> USGS gallery on manatees, also depicting habitats close to power plants</item></list>
</text></body></html>