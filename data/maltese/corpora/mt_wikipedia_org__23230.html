<html><body><text id="wikipedia_mt_wikipedia_org__23230.html" ns="0" revid="268169" sourceurl="https://mt.wikipedia.org/wiki/Pari%C4%A1i" title="Pariġi" type="wikipedia">Pariġi
<p><hi rend="bold">Pariġi</hi>  (<ref target="https://mt.wikipedia.org/wiki/Lingwa_franċiża">Franċiż</ref>: <ref target="https://mt.wikipedia.org/wiki/Stampa:Paris1.ogg">paʁi</ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:Paris1.ogg">info</ref>)) hija l-belt kapitali  ta'  <ref target="https://mt.wikipedia.org/wiki/Franza">Franza</ref>. Il-belt tinsab fuq ix-xmara <ref target="https://mt.wikipedia.org/wiki/Seine">Seine</ref>, fit-tramuntana tal-pajjiż, kif ukoll tinsab fir-reġjun <ref target="https://mt.wikipedia.org/wiki/Île-de-France">Île-de-France</ref>, li hu magħruf ukoll bħala région parisienne, "Reġjun Pariġin". Il-Belt ta' Pariġi għanda żona ta' 105 km² u popolazzjoni ta' 2,241,346 ruħ (stima tal-2014)<ref target="https://mt.wikipedia.org/wiki/Il-Paġna_prinċipali#cite_note-parispop1-1">[1]</ref> ġewwa l-fruntieri amministrattivi tagħha li huma essenzjalment kif kienu fl-1860. Mis-seklu 19, iż-żona mibnija ta' Pariġi kibret aktar lilhinn mill-fruntieri amministrattivi tagħha: flimkien mas-<ref target="https://mt.wikipedia.org/wiki/Subborg">subborgi</ref> tagħha, iż-żona metropolitana ta' Pariġi għandha popolazzjoni ta' 12,341,418 ruħ (ċensiment tal-2012),<ref target="https://mt.wikipedia.org/wiki/Il-Paġna_prinċipali#cite_note-pop_AU-2">[2]</ref> jew 18.9% tal-popolazzjoni ta' Franza.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Ir-reġjun amministrattiv ta' Pariġi jkopri 12,012 km² (4,638 mi²), bil-kunsill reġjonali tiegħu stess u l-president.</p>
<p>Pariġi twaqqfet fis-seklu 3 QK minn xi <ref target="https://mt.wikipedia.org/wiki/Ċeltiċi">nies ċeltiċi</ref> imsejħa il-Parisii, li taw l-isem lil belt. Mis-seklu 12, Pariġi kienet l-akbar belt fl-dinja tal-Punent, b'ċentru kummerċjali prosperu, u d-domiċilju tal-<ref target="https://mt.wikipedia.org/wiki/Università_ta'_Pariġi">Università ta' Pariġi</ref>, waħda mill-ewwel fl-Ewropa. Fis-seklu 18, kienet l-istadju taċ-ċentru għar-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref>, u saret ċentru importanti ta' finanzi, kummerċ, moda, xjenza, u arti, pożizzjoni li xorta baqgħat sal-llum.</p>
<p>Ir-<ref target="https://mt.wikipedia.org/wiki/Reġjun_ta'_Pariġi">Reġjun ta' Pariġi</ref> għandu PDG ta' €624 biljun fl-2012, li jammonta għal 30 fil-mija tal-PDG ta' Franza, u jiġi klassifikat bħala wieħed mill-ħames reġjuni għonja fl-Ewropa; huwa l-bankarju u ċ-ċentru finanzjarju ta' Franza, u fih l-kwartieri ġenerali ta' 29 minn 31 kumpanija fi Franza kklassifikati fil-<ref target="https://mt.wikipedia.org/wiki/Fortune_Global_500">Fortune Global 500</ref> tal-2015.</p>
<p>Pariġi hija l-belt tal-<ref target="https://mt.wikipedia.org/wiki/Mużew_tal-arti">mużew tal-arti</ref> li hija l-aktar viżitata fid-dinja , il-<ref target="https://mt.wikipedia.org/wiki/Louvre">Louvre</ref>, kif ukoll il-<ref target="https://mt.wikipedia.org/wiki/Musée_d'Orsay">Musée d'Orsay</ref>, innotat għall-ġbir ta' arti impressjonisti Franċiżi, u l-<ref target="https://mt.wikipedia.org/wiki/Musée_National_d'Art_Moderne">Musée National d'Art Moderne</ref>, mużew ta' arti moderni u kontemporanji. Il-postijiet familjari arkitettorali notevoli ta' Pariġi jinkludu <ref target="https://mt.wikipedia.org/wiki/Notre_Dame_de_Paris">Katidral Notre Dame</ref> (seklu 12); is-<ref target="https://mt.wikipedia.org/wiki/Sainte-Chapelle">Sainte-Chapelle</ref> (seklu 13); it-<ref target="https://mt.wikipedia.org/wiki/Torri_Eiffel">Torri Eiffel</ref> (1889); il-<ref target="https://mt.wikipedia.org/wiki/Sacré-Cœur_(Pariġi)">Bażilika tas-Sacré-Cœur</ref> ġewwa <ref target="https://mt.wikipedia.org/wiki/Montmartre">Montmartre</ref> (1914). Fl-2014 Pariġi rċeviet 22.4 miljun viżitatur, biex b'hekk il-belt hija waħda mill-awqa destinazzjoni turistika fid-dinja.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Pariġi hija wkoll magħrufa għall-<ref target="https://mt.wikipedia.org/wiki/Moda_Franċiża">moda</ref> tagħha. Ħafna mill-universitajiet ewlenin ta' Franza u l-<hi rend="italic"><ref target="https://mt.wikipedia.org/wiki/Grandes_écoles">grandes écoles</ref></hi> jinsabu f'Pariġi, hekk kif il-gazzetti ewlenin ta' Franza, li jinkludu <hi rend="italic"><ref target="https://mt.wikipedia.org/wiki/Le_Monde">Le Monde</ref></hi>, <hi rend="italic"><ref target="https://mt.wikipedia.org/wiki/Le_Figaro">Le Figaro</ref></hi> u <hi rend="italic"><ref target="https://mt.wikipedia.org/wiki/Libération">Libération</ref></hi>.</p>
<p>Pariġi hija post tal-klabb tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Paris_Saint-Germain_FC">Paris Saint-Germain</ref> u l-klabb tar-<ref target="https://mt.wikipedia.org/wiki/Unjoni_ragbi">ragbi</ref> <ref target="https://mt.wikipedia.org/wiki/Stade_Français">Stade Français</ref>. L-istadium li jesa' 80,000, <ref target="https://mt.wikipedia.org/wiki/Stade_de_France">Stade de France</ref>, li kien inbena ghat-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja tal-Futbol tal-1998</ref>, huwa allokat fit-tramuntana ta' Pariġi fil-komun ta' <ref target="https://mt.wikipedia.org/wiki/Saint-Denis_(Seine-Saint-Denis)">Saint-Denis</ref>. Pariġi ospitat kampjonat annwali tat-<ref target="https://mt.wikipedia.org/wiki/Tennis">tennis</ref> <ref target="https://mt.wikipedia.org/wiki/French_Open">French Open</ref> fuq it-tafal aħmar ta' <ref target="https://mt.wikipedia.org/wiki/Stade_Roland_Garros">Roland Garros</ref>.  Pariġi ospitat ukoll l-Olimpjadi tas-Sajf tal-<ref target="https://mt.wikipedia.org/wiki/Olimpjadi_tas-Sajf_1900">1900</ref> u kif ukoll tal-<ref target="https://mt.wikipedia.org/wiki/Olimpjadi_tas-Sajf_1924">1924</ref>, żewġ edizzjonijiet tat-Tazza tad-Dinja tal-Futbol tal-<ref target="https://mt.wikipedia.org/wiki/Tazza_tad-Dinja_tal-Futbol_1938">1938</ref> u tal-<ref target="https://mt.wikipedia.org/wiki/Tazza_tad-Dinja_tal-Futbol_1998">1998</ref>, u t-Tazza Tad-Dinja tar-Ragbi tal-<ref target="https://mt.wikipedia.org/wiki/Tazza_tad-Dinja_tar-Ragbi_2007">2007</ref>.</p>
<p>Pariġi hija moqdija b'żewġ ajruporti internazzjonali li huma <ref target="https://mt.wikipedia.org/wiki/Ajruport_Paris-Charles_de_Gaulle">Paris-Charles de Gaulle</ref> u <ref target="https://mt.wikipedia.org/wiki/Paris-Orly_Airport">Paris-Orly</ref>. Infetħet fl-1900, is-sistema sotterranja tal-belt, il-<ref target="https://mt.wikipedia.org/wiki/Paris_Métro">Paris Métro</ref>, iservi 4.5 miljun passiġġier kuljum.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Pariġi hija ċ-ċentru tan-netwerk nazzjonali tat-toroq, u hija mdawra minn tliet toroq orbitali: il-<ref target="https://mt.wikipedia.org/wiki/Périphérique_(Pariġi)">Périphérique</ref>, l-awtostrada tal-A86, u l-awtostrada <ref target="https://mt.wikipedia.org/wiki/Francilienne">Francilienne</ref> fis-subborgi ta' barra.</p>
Storja
Etimoloġija
<figure><caption>Fl-1860, it-toroq u l-monumenti ta' Pariġi kienu mdawwlin minn 56,000 bozoz tal-gass, għalhekk il-belt kienet imsejħa <hi rend="italic">The City of Light (Il-Belt tad-Dawl).</hi></caption></figure>
<p>L-isem <hi rend="italic">Paris</hi> huwa derivat minn abitanti bikrin, mit-tribù ċeltiċi <ref target="https://mt.wikipedia.org/wiki/Parisii_(Gaul)">Parisii</ref>.</p>
<p>Pariġi hija spiss imsejħa bħala "<hi rend="italic">La Ville Lumière</hi>", (Il-Belt tad-Dawl), kemm minħabba r-rwol ewlieni tagħha matul iż-<ref target="https://mt.wikipedia.org/wiki/Żmien_tal-Illuminiżmu">Żmien tal-Illuminiżmu</ref>, u aktar letteralment għaliex Pariġi kienet waħda mill-ewwel bliet Ewropej li adottataw id-dwal tal-gass fit-toroq. Fiż-żminijet tal-1860, il-boulevards u t-toroq ta' Pariġi kienu mdawwlin minn 56,000 bozza tal-gass. Sa mis-seklu 19, Pariġi kienet magħrufa wkoll bħala <hi rend="italic">Panam(e)</hi> bis-slang Franċiż.</p>
<p>L-abitanti huma magħrufa bil-Malti bħala "Pariġini", bl-Ingliż bħala <hi rend="italic">Parisians</hi> u bil-Franċiż bħala <hi rend="italic">Parisiens</hi> ( <ref target="https://mt.wikipedia.org/wiki/Stampa:Parisien2.ogg">paʁizjɛ̃</ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:Parisien2.ogg">info</ref>)), kienu magħrufa wkoll bħala <hi rend="italic">Parigots</hi> ( <ref target="https://mt.wikipedia.org/wiki/Stampa:Parigot.ogg">paʁiɡo</ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:Parigot.ogg">info</ref>)).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Oriġini
<p>Il-<hi rend="italic">Pariżi</hi> (bil-Latin Parisii), it-tribujiet ċeltiċi, abitaw iż-żona ta' Pariġi minn madwar nofs is-seklu 3 QK. Waħda mir-rotot maġġuri taż-żona għall-kummerċ bejn it-tramuntana u n-nofsinhar kienet taqsam is-Seine fuq l-<ref target="https://mt.wikipedia.org/wiki/Île_de_la_Cité">île de la Cité</ref>; dal-post fejn kienu jiltaqgħu ir-rotot tal-kummerċ bl-art u bl-ilma, ftit ftit sar belt u ċentru kummerċjali importanti. Il-Pariżi kienu jinnegozjaw ma' ħafna bliet li kienu ħdejn xmara, ħafna 'l bogħod sal-Peniżola Iberika, u għal dan l-għan kienu jistampaw il-muniti tagħhom.</p>
<figure><caption>Muniti tad-deheb nħadmu mill-Parisii (Seklu 1 QK)</caption></figure>
<p>Ir-<ref target="https://mt.wikipedia.org/wiki/Imperu_Ruman">Rumani</ref> ħakmu l-baċin ta' Pariġi fis-sena 52 QK u wara għamlu l-belt kamp ta' gwarniġġjon, kif ukoll bdew jestendu l-kolonja tagħhom b'mod aktar permanenti għax-<ref target="https://mt.wikipedia.org/wiki/Rive_Gauche">Xatt tax-Xellug</ref> ta' Pariġi. Il-belt tal-Gallo-Rumani kienet oriġinarjament imsejħa <ref target="https://mt.wikipedia.org/wiki/Lutetia">Lutetia</ref> (aktar fid-dettal, <hi rend="italic">Lutetia Parisiorum</hi>, <hi rend="italic">Lutetia tal-Parisii</hi>). Hija saret belt prospera b'forum, banjijiet, tempji, teatri, u <ref target="https://mt.wikipedia.org/wiki/Anfiteatru">anfiteatru</ref>.</p>
<p>Sal-aħħar tal-Imperu Ruman tal-Punent, il-belt kienet magħrufa sempliċement bħala <hi rend="italic">Parisius</hi> bil-Latin u <hi rend="italic">Paris</hi> bil-Franċiż. Il-<ref target="https://mt.wikipedia.org/wiki/Kristjaneżmu">Kristjaneżmu</ref> ġie ntrodott fin-nofs tas-seklu 3 AD. Skond it-tradizzjoni, l-ewwel Isqof ta' Pariġi kien San <ref target="https://mt.wikipedia.org/wiki/Dijoniżju">Dijoniżju</ref> (Saint Denis bil-Franċiż). Meta huwa rrifjuta li jirrinunzja l-fidi tiegħu, kien miet martri wara li ħanxrulu rasu fuq l-għolja li saret magħrufa bħala l-<hi rend="italic">Muntanja tal-Martri</hi> (<hi rend="italic">Mons Martyrum</hi>), u aktar tard <hi rend="italic"><ref target="https://mt.wikipedia.org/wiki/Montmartre">Montmartre</ref></hi>. Il-post fejn indifen kien santwarju reliġjuż importanti; il-<ref target="https://mt.wikipedia.org/wiki/Bażilika_ta'_Saint-Denis">Bażilika ta' Saint-Denis</ref> inbniet hemmhekk u saret il-post tfejn jindifnu  r-Rejiet Franċiżi.</p>
<p><ref target="https://mt.wikipedia.org/wiki/Clovis_I">Clovis il-Frank</ref>, l-ewwel re tad-dinastija Merovinġjana, għamel il-belt il-belt kapitali tiegħu mill-508.
Il-fortifikazzjoni ta' Île-de-France ma kinitx sodda biżżejjed biex twaqqaf is-sakkeġġ mill-<ref target="https://mt.wikipedia.org/wiki/Assedju_ta'_Pariġi_(845)">Vikingi fis-sena 845</ref>, iżda l-importanza strateġika ta' Pariġi bil-pontijiet li jwaqqfu l-mogħdija tal-vapuri għaddiet u ġiet stabbilita bid-difiża li rexxiet fl-<ref target="https://mt.wikipedia.org/wiki/Assedju_ta'_Pariġi_(885–86)">Assedju ta' Pariġi (885–86)</ref>. Fid-987 <ref target="https://mt.wikipedia.org/wiki/Hugh_Capet">Hugh Capet</ref>, il-<ref target="https://mt.wikipedia.org/wiki/Konti_ta'_Pariġi">Konti ta' Pariġi</ref> (<hi rend="italic">comte de Paris</hi>), id-<ref target="https://mt.wikipedia.org/wiki/Duka_tal-Franki">Duka tal-Franki</ref> (<hi rend="italic">duc des Francs</hi>) kien elett ir-Re tal-Franki (<hi rend="italic">roi des Franks</hi>). Taħt ir-regola tar-Rejiet <ref target="https://mt.wikipedia.org/wiki/Dar_ta'_Capet">Kapetingi</ref>, Pariġi ftit ftit saret l-akbar u l-aktar belt għanja fi Franza.</p>
Medjuevu sa Lwiġi XIV
<figure><caption>Il-<ref target="https://mt.wikipedia.org/wiki/Palais_de_Justice_(Paris)">Palais de la Cité</ref> u s-<ref target="https://mt.wikipedia.org/wiki/Sainte-Chapelle">Sainte-Chapelle</ref>, veduta mill-Bank Xellugi</caption></figure>
<p>Sal-aħħar tas-seklu 12, Pariġi kienet saret il-belt kapitali politika, ekonomika, reliġjuża u kulturali ta' Franza. L-<hi rend="italic">Île de la Cité</hi> kienet is-sit tal-palazz irjali. Fl-1163, matul ir-renju ta' <ref target="https://mt.wikipedia.org/wiki/Louis_VII_ta'_Franza">Louis VII</ref>, <ref target="https://mt.wikipedia.org/wiki/Maurice_de_Sully">Maurice de Sully</ref>, l-Isqof ta' Pariġi, wettaq il-kostruzzjoni tal-<ref target="https://mt.wikipedia.org/wiki/Notre_Dame_de_Paris">Katidral Notre Dame</ref> fl-estremità tal-lvant tagħha. Ix-Xatt Xellugi kien is-sit tal-<ref target="https://mt.wikipedia.org/wiki/Università_ta'_Pariġi">Università ta' Pariġi</ref>, korporazzjoni ta' studenti u għalliema ffurmati matul is-seklu 12 li jħarreġ l-ewwel skulari fit-teoloġija, u aktar tard fil-liġi kanonika, fil-mediċina u fl-arti. Ix-<ref target="https://mt.wikipedia.org/wiki/Rive_Droite">Xatt Lemini</ref> sar iċ-ċentru tal-kummerċ u l-finanzi. In-negozjanti li kkontrollaw il-kummerċ fuq ix-xmara ffurmaw lega u din malajr saret forza qawwija. Bejn l-1190 u l-1202, <ref target="https://mt.wikipedia.org/wiki/Philip_II_ta'_Franza">Philip Augustus</ref> bena l-fortizza enormi tal-<ref target="https://mt.wikipedia.org/wiki/Louvre">Louvre</ref>, kompla l-bini tan-Notre Dame, bena żewġ pontijiet, beda l-pavimentar tat-toroq ewlenin imdawlin ta' Pariġi u l-kostruzzjoni tal-ħajt iffortifikat madwar il-belt.</p>
<p>Matul il-<ref target="https://mt.wikipedia.org/wiki/Gwerra_ta'_Mitt_Sena">Gwerra ta' Mitt Sena</ref>, l-armata tad-Duka ta' Borgonja u l-forza ta' madwar mitejn suldat Ingliżi okkupaw Pariġi minn Mejju tal-1420 sal-1436. Huma mbuttaw lura t-tentattiv minn <ref target="https://mt.wikipedia.org/wiki/Joan_tal-Arka">Joan tal-Arka</ref> sabiex teħles il-belt fl-1429. Seklu wara, matul il-<ref target="https://mt.wikipedia.org/wiki/Gwerer_Franċiżi_tar-Reliġjon">Gwerer Franċiżi tar-Reliġjon</ref>, Pariġi kienet fortizza tal-Lega Kattolika. Fl-24 ta' Awwissu 1572, Pariġi kienet sit tal-<ref target="https://mt.wikipedia.org/wiki/Massakru_tal-Jum_San_Bartilmew">Massakru tal-Jum San Bartilmew</ref>, meta eluf ta' Protestanti Franċiżi ġew maqtula.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> L-aħħar fost dawn il-gwerer, it-tmien waħda, spiċċat fl-1594, wara li <ref target="https://mt.wikipedia.org/wiki/Neriku_IV_ta'_Franza">Neriku IV</ref> ikkonverta għall-Kattoliċiżmu u seta' fl-aħħar jidħol Pariġi meta jgħidu li stqarr <hi rend="italic">Paris vaut bien une messe</hi> (<hi rend="italic">Pariġi tiswiha quddiesa</hi>). Il-belt kienet ġiet traskurata għal deċennji; sal-assassinju tiegħu fl-1610, Neriku IV kien bena il-<hi rend="italic"><ref target="https://mt.wikipedia.org/wiki/Pont_Neuf">Pont Neuf</ref></hi>, l-ewwel pont f'Pariġi bil-bankini u mhux bill-bini fil-ġnub, għaqqad b'bini ġdid il-Louvre mal-<ref target="https://mt.wikipedia.org/wiki/Palazz_tat-Tuileries">Palazz tat-Tuileries</ref>, u ħoloq l-ewwel pjazza residenzjali f'Pariġi, il-<hi rend="italic">Place Royale</hi>, illum magħruf bħala l-<ref target="https://mt.wikipedia.org/wiki/Place_des_Vosges">Place des Vosges</ref>.</p>
<p>Fis-seklu 17, il-<ref target="https://mt.wikipedia.org/wiki/Kardinal_Richelieu">Kardinal Richelieu</ref>, kap ministru ta' <ref target="https://mt.wikipedia.org/wiki/Louis_XIII_ta'_Franza">Louis XIII</ref>, kien determinat li jagħmel Pariġi l-isbaħ belt fl-Ewropa. Huwa bena ħames pontijiet ġodda, kappella ġdida għall-<ref target="https://mt.wikipedia.org/wiki/Kulleġġ_tas-Sorbonne">Kulleġġ tas-Sorbonne</ref>, u palazz għalih innifsu, il-<hi rend="italic">Palais Cardinal</hi>, li wara ħalliħ lil LwiġiLouis XIII. Wara il-mewt tiegħu fl-1642, il-palazz sar magħruf bħala l-<ref target="https://mt.wikipedia.org/wiki/Palais-Royal">Palais-Royal</ref>.</p>
<p><ref target="https://mt.wikipedia.org/wiki/Lwiġi_XIV_ta'_Franza">Lwiġi XIV</ref> ma kienx jafda l-Pariġini u mexxa il-qorti tiegħu għal <ref target="https://mt.wikipedia.org/wiki/Palazz_ta'_Versailles">Versailles</ref> fl-1682, imma renju tiegħu ra wkoll twarrid liema bħalu tal-arti u x-xjenzi f'Pariġi.  Twaqqfu l-<ref target="https://mt.wikipedia.org/wiki/Comédie-Française">Comédie-Française</ref>, l-Akkademja tal-Pittura, u l-<ref target="https://mt.wikipedia.org/wiki/Akkademja_tax-Xjenzi_Franċiża">Akkademja tax-Xjenzi Franċiża</ref> u għamlu l-kwartieri ġenerali tagħhom fil-belt. Biexjiuri li l-belt kienet sigura kontra l-attakki, waqgħa l-ħitan tal-belt, biex minflok bena l-<hi rend="italic"><ref target="https://mt.wikipedia.org/wiki/Boulevards_ta'_Pariġi">Grands Boulevards</ref></hi>. Biex iħalli l-monumenti lir-renju tiegħu, huwa bena l-<hi rend="italic"><ref target="https://mt.wikipedia.org/wiki/Collège_des_Quatre-Nations">Collège des Quatre-Nations</ref></hi>, il-<hi rend="italic"><ref target="https://mt.wikipedia.org/wiki/Place_Vendôme">Place Vendôme</ref></hi>, il-<hi rend="italic"><ref target="https://mt.wikipedia.org/wiki/Place_des_Victoires">Place des Victoires</ref></hi> u l-<hi rend="italic"><ref target="https://mt.wikipedia.org/wiki/Les_Invalides">Les Invalides</ref></hi>.</p>
Seklu 18 u d-19
<figure><caption>L-attakki fuq <ref target="https://mt.wikipedia.org/wiki/Bastilja">Bastilja</ref> fl-14 ta' Lulju 1789 li rriżultaw il-bidu tar-Rivoluzzjoni Franċiża.</caption></figure>
<p>Bejn l-1640 u l-1789, Pariġi kibret fil-popolazzjoni minn 400,000 għal 600,000. il-Boulevard ġdida, <ref target="https://mt.wikipedia.org/wiki/Champs-Élysées">Champs-Élysées</ref>, estendiet il-belt fil-punent għall-<hi rend="italic"><ref target="https://mt.wikipedia.org/wiki/Place_Charles_de_Gaulle">Étoile</ref></hi>, filwaqt li l-klassi tal-ħaddiema tal-inħawi ta' <hi rend="italic">Faubourg Saint-Antoine</hi> fil-lvant tal-belt, kibret u b'hekk żdiedu <ref target="https://mt.wikipedia.org/wiki/Ħaddiem_immigrant">immigranti</ref> foqra mir-reġjuni l-oħra ta' Franza.</p>
<p>Pariġi kienet iċ-ċentru ta' splużjoni ta' attività filosofiska u xjentifika magħrufa bħala ż-<ref target="https://mt.wikipedia.org/wiki/Żmien_tal-Illuminiżmu">Żmien tal-Illuminiżmu</ref>. <ref target="https://mt.wikipedia.org/wiki/Denis_Diderot">Diderot</ref> u <ref target="https://mt.wikipedia.org/wiki/Jean_le_Rond_d'Alembert">d'Alembert</ref> ippubblikaw l-<hi rend="italic"><ref target="https://mt.wikipedia.org/wiki/Encyclopédie">Encyclopédie</ref></hi> tagħhom fis-snin 1751-52, u l-<ref target="https://mt.wikipedia.org/wiki/L-Aħwa_Montgolfier">Aħwa Montgolfier</ref> tajru l-ewwel mongolfiera ekwipaġġata fil-21 ta' Novembru 1783, mill-ġonna ta' <ref target="https://mt.wikipedia.org/wiki/Château_de_la_Muette">Château de la Muette</ref>. Pariġi kienet il-kapital finanzjarja tal-Ewropa kontinentali, iċ-ċentru primarju Ewropej tal-pubblikazzjoni tal-kotba, moda, u l-manifattura tal-għamara fina u oġġetti ta' lussu.</p>
<p>Fis-sajf tal-1789, Pariġi sfat bħala ċ-ċentru tar-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref>. Fl-14 ta' Lulju, folla ħadu l-armerija tal-<ref target="https://mt.wikipedia.org/wiki/Invalides">Invalides</ref>, b'hekk akkwistaw eluf ta' armi tan-nar, u attakkaw il-<ref target="https://mt.wikipedia.org/wiki/Bastilja">Bastilja</ref>, simbolu ta' awtorità rjali. L-ewwel Komun ta' Pariġi indipendenti, jew kunsill tal-belt, iltaqgħa fil-<hi rend="italic">Hôtel de Ville</hi> u fil-15 ta' Lulju, l-astronomu <ref target="https://mt.wikipedia.org/wiki/Jean_Sylvain_Bailly">Jean Sylvain Bailly</ref> ġie elett bħala sindku.</p>
<p>Lwiġi XVI u l-familja rjali nġabu Pariġi bħala priġunieri fil-Palazz Tuileries. Matul ir-<ref target="https://mt.wikipedia.org/wiki/Renju_tat-Terrur">Renju tat-Terrur</ref> fl-1793, ir-rivoluzzjoni saret aktar u aktar radikali, ir-re, r-reġina, u s-sindku ġew maqtula bil-giljottina, flimkien ma' 16,000 ruħ ooħra (ma' Franza kollha). Il-proprjetà tal-aristokrazija u l-knisja ġiet <ref target="https://mt.wikipedia.org/wiki/Biens_nationaux">nazzjonalizzata</ref>, u l-knejjes tal-belt ingħalqu, inbigħu jew twaqqgħu. Sensiela ta' fazzjonijiet rivoluzzjonarji mexxew Pariġi sad-9 ta' Novembru 1799 (<hi rend="italic">coup d'état du 18 brumaire</hi>), meta <ref target="https://mt.wikipedia.org/wiki/Napuljun_I_ta'_Franza">Napuljun Bonaparti</ref> ħa l-poter f'idejh bħala l-Ewwel Konslu.</p>
<figure><caption>L-<ref target="https://mt.wikipedia.org/wiki/Opra_ta'_Pariġi">Opra ta' Pariġi</ref>. L-arkitett <ref target="https://mt.wikipedia.org/wiki/Charles_Garnier">Charles Garnier</ref>, iddeskritta l-istil sempliċement bħala "Napuljun it-Tielet."</caption></figure>
<p>Il-popolazzjoni ta' Pariġi niżlet b'100,000 ruħ matul ir-Rivoluzzjoni, imma bejn l-1799 u l-1815, reġgħet għoliet b'160,000 resident ġdid, u b'kollox laħqet is-660,000. <ref target="https://mt.wikipedia.org/wiki/Napuljun_I_ta'_Franza">Bonaparti</ref> issostitwixxa l-gvern elett ta' Pariġi b'prefett jirrapporta għandu biss. Beda jibni monumenti lil glorja militari, inkluż l-<hi rend="italic"><ref target="https://mt.wikipedia.org/wiki/Arc_de_Triomphe">Arc de Triomphe</ref></hi>, u tejjeb l-infrastruttura traskurata tal-belt b'funtani ġodda, il-<ref target="https://mt.wikipedia.org/wiki/Canal_de_l'Ourcq">Canal de l'Ourcq</ref>, il-<ref target="https://mt.wikipedia.org/wiki/Ċimiterju_Père_Lachaise">Ċimiterju Père Lachaise</ref> u l-ewwel pont tal-ħadud tal-belt, il-<hi rend="italic"><ref target="https://mt.wikipedia.org/wiki/Pont_des_Arts">Pont des Arts</ref></hi>.</p>
<p>Matul ir-<ref target="https://mt.wikipedia.org/wiki/Restawrazzjoni_Franċiż">Restawrazzjoni</ref>, il-pontijiet u l-pjazez ta' Pariġi reġgħu ingħataw l-ismijiet li kellhom qabel ir-rivoluzzjoni, imma r-<ref target="https://mt.wikipedia.org/wiki/Rivoluzzjoni_ta'_Lulju">Rivoluzzjoni ta' Lulju</ref> fl-1830 f'Pariġi, (ikkommemorata mill-<ref target="https://mt.wikipedia.org/wiki/Kolonna_ta'_Lulju">Kolonna ta' Lulju</ref> fil-<ref target="https://mt.wikipedia.org/wiki/Place_de_la_Bastille">Place de la Bastille</ref>), waqqfet monarkija kostituzzjonali b' <ref target="https://mt.wikipedia.org/wiki/Louis_Philippe_I">Louis Philippe I</ref> bħala re. L-ewwel linja tal-ferrovija lejn Pariġi fetħet fl-1837, dan kien bidu ta' perjodu ġdid ta' migrazzjoni massiva mill-provinċji għall-belt kapitali.</p>
<figure><caption>It-<ref target="https://mt.wikipedia.org/wiki/Torri_Eiffel">Torri Eiffel</ref> qiegħed jinbena f'Awwissu tal-1888.</caption></figure>
<p>Fl-1848 Louis-Philippe tneħħa mit-tron minn rewwixta popolari fit-toroq ta' Pariġi fl-1848. Is-suċċessur tiegħu, <ref target="https://mt.wikipedia.org/wiki/Napuljun_III">Napuljun III</ref> u l- prefett tas-Seine li nħatar, <ref target="https://mt.wikipedia.org/wiki/Georges-Eugène_Haussmann">Georges-Eugène Haussmann</ref>, nidew proġett ġgantesk ta' xogħlijiet pubbliċi biex jinbnew boulevards wiesgħin ġodda, teatru tal-opra ġdid, suq ċentrali, akwadotti ġodda, sistema tad-dranaġġ u l-parkijiet, fosthom il-<ref target="https://mt.wikipedia.org/wiki/Bois_de_Boulogne">Bois de Boulogne</ref> u l-<ref target="https://mt.wikipedia.org/wiki/Bois_de_Vincennes">Bois de Vincennes</ref>. Fl-1860, Napuljun III annessa wkoll il-bliet tal-madwar u ħoloq tmien arrondissements ġodda, biex b'hekk Pariġi espandiet għal-limiti li għandha llum.</p>
<p>Matul il-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref> (1870–1871), Pariġi kien assedjata mill-armata Prussjana. Wara xhur ta' imblokk, ġuħ, u mbagħad bumbardament mill-Prussi, il-belt iġġielgħet iċċedi fit-28 ta' Jannar 1871. Fit-28 ta' Marzu, gvern rivoluzzjonarju msejjaħ il-<ref target="https://mt.wikipedia.org/wiki/Komun_ta'_Pariġi">Komun ta' Pariġi</ref> ħataf il-poter f'Pariġi. Il-Komun żamm il-poter għal xahrejn, sakemm kien soppress bl-aħrax mill-armata Franċiża matul il-"Ġimgħa tad-Dmija" fl-aħħar ta' Mejju tal-1871.</p>
<p>Tard fis-seklu 19, Pariġi organizzat żewġ espożizzjonijiet internazzjonali ewlenin: l-<ref target="https://mt.wikipedia.org/wiki/Espożizzjoni_Universali_(1889)">Ekspożizzjoni Universali tal-1889</ref>, li saret biex tfakkar iċ-ċentinarju tar-Rivoluzzjoni Franċiża u għal din l-okkażjoni nbena t-Torri Eiffel; u l-<ref target="https://mt.wikipedia.org/wiki/Espożizzjoni_Universali_(1900)">Espożizzjoni Universali tal-1900</ref>, li tat lill-Pariġi il-<hi rend="italic"><ref target="https://mt.wikipedia.org/wiki/Pont_Alexandre_III">Pont Alexandre III</ref></hi>, il-<hi rend="italic"><ref target="https://mt.wikipedia.org/wiki/Grand_Palais">Grand Palais</ref></hi>, il-<hi rend="italic"><ref target="https://mt.wikipedia.org/wiki/Petit_Palais">Petit Palais</ref></hi> u l-ewwel linja tal-Métro. Pariġi saret il-laboratorju tan-<ref target="https://mt.wikipedia.org/wiki/Naturaliżmu_(letteratura)">naturaliżmu</ref> (<ref target="https://mt.wikipedia.org/wiki/Émile_Zola">Émile Zola</ref>) u tas-<ref target="https://mt.wikipedia.org/wiki/Simboliżmu_(arti)">simboliżmu</ref> (<ref target="https://mt.wikipedia.org/wiki/Charles_Baudelaire">Charles Baudelaire</ref> u <ref target="https://mt.wikipedia.org/wiki/Paul_Verlaine">Paul Verlaine</ref>), u tal-<ref target="https://mt.wikipedia.org/wiki/Impressjoniżmu">impressjoniżmu</ref> fl-arti (<ref target="https://mt.wikipedia.org/wiki/Courbet">Courbet</ref>, <ref target="https://mt.wikipedia.org/wiki/Manet">Manet</ref>, <ref target="https://mt.wikipedia.org/wiki/Claude_Monet">Monet</ref>, <ref target="https://mt.wikipedia.org/wiki/Renoir">Renoir</ref>.)</p>
Seklu 20 u 21
<p>Sal-1901, il-popolazzjoni ta' Pariġi kienet kibret sa 2,715,000 ruħ. Fil-bidu tas-seklu, artisti minn madwar id-dinja, inklużi <ref target="https://mt.wikipedia.org/wiki/Picasso">Picasso</ref>, <ref target="https://mt.wikipedia.org/wiki/Amedeo_Modigliani">Modigliani</ref> u <ref target="https://mt.wikipedia.org/wiki/Matisse">Matisse</ref> marru jgħixu Pariġi; Hemm twieldu wkoll il-<ref target="https://mt.wikipedia.org/wiki/Fauviżmu">Fauviżmu</ref>, il-<ref target="https://mt.wikipedia.org/wiki/Kubiżmu">Kubiżmu</ref> u l-<ref target="https://mt.wikipedia.org/wiki/Arti_astratta">arti astratta</ref>,<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u awturi bħal <ref target="https://mt.wikipedia.org/wiki/Marcel_Proust">Marcel Proust</ref> li kien jesplora approċċi ġodda għall-letteratura.</p>
<p>Matul l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, kultant Pariġi sabet ruħha fuq il-front; bejn 600 u 1,000 taksi ta' Pariġi kellhom rwol żgħir iżda importanti u simboliku ferm billi ttrasportaw 6,000 suldat għall-front. Fl-<ref target="https://mt.wikipedia.org/wiki/L-Ewwel_Battalja_tal-Marne">Ewwel Battalja tal-Marne</ref>. Il-belt kienet ukoll ibbumbardjata miż-Żeppellini u ntlaqtet ukoll minn armi tan-nar Ġermaniżi. Fis-snin ta' wara l-gwerra, magħrufa bħala <hi rend="italic">Les Années Folles</hi>, Parġi kompliet tkun mekka għall-kittieba, mużiċisti u artisti minn madwar id-dinja, inklużi <ref target="https://mt.wikipedia.org/wiki/Ernest_Hemingway">Ernest Hemingway</ref>, <ref target="https://mt.wikipedia.org/wiki/Igor_Stravinsky">Igor Stravinsky</ref>, <ref target="https://mt.wikipedia.org/wiki/James_Joyce">James Joyce</ref>, <ref target="https://mt.wikipedia.org/wiki/Josephine_Baker">Josephine Baker</ref>, <ref target="https://mt.wikipedia.org/wiki/Sidney_Bechet">Sidney Bechet</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> u <ref target="https://mt.wikipedia.org/wiki/Salvador_Dalí">Salvador Dalí</ref>.<ref target="https://mt.wikipedia.org/wiki/Il-Paġna_prinċipali#cite_note-Meisler-10">[10]</ref></p>
<p>Fis-snin wara l-konferenza tal-paċi, fil-belt ġew joqgħodu numru kbir ta' studenti u attivisti mill-<ref target="https://mt.wikipedia.org/wiki/Imperu_Kolonjali_Franċiż">kolonji Franċiżi</ref>  u minn pajjiżi Asjatiċi u Afrikani oħra, li aktar tard saru l-mexxejja tal-pajjiżi tagħhom stess, bħal <ref target="https://mt.wikipedia.org/wiki/Ho_Chi_Minh">Ho Chi Minh</ref>, <ref target="https://mt.wikipedia.org/wiki/Zhou_Enlai">Zhou Enlai</ref> u <ref target="https://mt.wikipedia.org/wiki/Léopold_Sédar_Senghor">Léopold Sédar Senghor</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<figure><caption>Il-Ġeneral <ref target="https://mt.wikipedia.org/wiki/Charles_de_Gaulle">Charles de Gaulle</ref> jiċċelebra l-liberazzjoni ta' Pariġi (26 ta' Awwissu 1944).</caption></figure>
<p>Fl-14 ta' Ġunju 1940, l-armata Ġermaniża daħlet bil-forza Pariġi, li kienet ġiet iddikjarata "<ref target="https://mt.wikipedia.org/wiki/Belt_miftuħa">belt miftuħa</ref>". Fis-16 u s-17 ta' Lulju 1942, bl-ordni tal-Ġermaniżi, il-pulizija Franċiża u l-ġendarmi arrestaw 12,884 lhudi, inklużi 4,115-il tifel u tifla, u għalquhom għal  ħamest ijiem fil-<hi rend="italic">Vel d'Hiv</hi> (<hi rend="italic">Vélodrome d'Hiver</hi>), minn fejn ġew trasportati bil-ferrovija għall-kamp ta' sterminazzjoni f'<ref target="https://mt.wikipedia.org/wiki/Kamp_ta'_konċentrament_t'Auschwitz">Auschwitz</ref>, l-ebda wieħed mit-tfal ma' ġie lura. Fil-25 ta' Awwissu 1944, il-belt inħelset mit-Tieni Diviżjoni Armata Franċiża u mir-Raba' Diviżjoni tal-Infanterija tal-<ref target="https://mt.wikipedia.org/wiki/Armata_tal-Istati_Uniti">Armata tal-Istati Uniti</ref>. Il-Ġeneral <ref target="https://mt.wikipedia.org/wiki/Charles_de_Gaulle">Charles de Gaulle</ref> mexxa folla enormi u emozzjonali mill-Champs Élysées lejn in-Notre Dame de Paris, u għamel diskors stimolanti mill-<ref target="https://mt.wikipedia.org/wiki/Hôtel_de_Ville_(Pariġi)">Hôtel de Ville</ref>.</p>
<p>Fil-ħamsinijiet u s-sittinijiet, Pariġi inqabdet fil-<ref target="https://mt.wikipedia.org/wiki/Gwerra_Alġerina">Gwerra Alġerina</ref> għall-indipendenza; f'Awwissu 1961, xi nies tal-Front Liberali Nazzjonali li kien favur l-ndipendenza u qatlu 11-il pulizija pariġin u dan wassal għall-impożizzjoni ta' curfew fuq Musulmani tal-Alġerija (li f'dak iż-żmien kienu ċittadini Franċiżi). Fis-17 ta' Ottubru 1961, protesta paċifika iżda mhux awtorizzata mill-Alġerini kontra l-curfew, waslet għal konfrontazzjonijiet vjolenti bejn il-pulizija u d-dimostranti u mietu mill-inqas 40 ruħ, xi wħud mitfuha fis-Seine. Min-naħa l-oħra l-<hi rend="italic"><ref target="https://mt.wikipedia.org/wiki/Organisation_de_l'armée_secrète">Organisation de l'armée secrète</ref></hi> (OAS),  li kienu kontra l-indipendeza għamlu sensiela ta' bombi f'Pariġi bejn l-1961 u l-1962.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>

F'Mejju tal-1968, l-istudenti li kienu qed jieħdu sehem fil-protesti okkupaw is-<ref target="https://mt.wikipedia.org/wiki/Università_ta'_Pariġi">Sorbonne</ref> u għamlu barrikati fil-<ref target="https://mt.wikipedia.org/wiki/Kwartier_latin_(Pariġi)">Kwartier latin</ref>. Eluf ta' ħaddiema manwali Pariġini ssieħbu mal-istudenti, u l-moviment kiber fi strajk ġenerali ta' ġimgħatejn. Il-partiti tal-gvern rebħu l-elezzjonijiet ta' Ġunju b'maġġoranza kbira. Dawn il-protesti ta' Mejju tal-1968 irriżultaw fil-qsim tal-Università ta' Pariġi fi 13-il kampus indipendenti.</p>
<p>Fl-1975, l-Assemblea Nazzjonali bidlet l-istatus ta' Pariġi għal dak tal-bliet l-oħra Franċiżi u, fil-25 ta' Marzu 1977, <ref target="https://mt.wikipedia.org/wiki/Jacques_Chirac">Jacques Chirac</ref> kien l-ewwel sindku elett ta' Pariġi mill-1793. It-<ref target="https://mt.wikipedia.org/wiki/Torri_Montparnasse">Torri Maine Montparnasse</ref>, l-itwal bini fil-belt b'57 sular u 210 metru għoli, inbena bejn l-1969 u l-1973. It-torri kien kontroversjali ħafna, u baqgħa l-uniku bini fiċ-ċentru tal-belt għoli aktar minn 32 sular.</p>
<p>Il-popolazzjoni ta' Pariġi niżlet minn 2,850,000 fl-1954 għal 2,152,000 fl-1990, minħabba li l-familji tal-klassi tan-nofsi marru jgħixu lejn il-subborgi. In-netwerk ferrovjarju suburban, ir-<ref target="https://mt.wikipedia.org/wiki/Réseau_Express_Régional">RER</ref> (<hi rend="italic">Réseau Express Régional</hi>), inbena biex jikkumplimenta l-<hi rend="italic">Métro,</hi> u l-<ref target="https://mt.wikipedia.org/wiki/Périphérique_(Pariġi)"><hi rend="italic">Périphérique</hi></ref>, dan il-proġett tlesta fl-1973.</p>
<p>Ħafna mill-preżidenti ta' wara l-gwerra tal-<ref target="https://mt.wikipedia.org/wiki/Il-Ħames_Repubblika_Franċiża">Ħames Repubblika</ref> riedu jħallu l-monumenti tagħhom f'Pariġi; il-President <ref target="https://mt.wikipedia.org/wiki/Georges_Pompidou">Georges Pompidou</ref> beda ċ-<ref target="https://mt.wikipedia.org/wiki/Ċentru_Georges_Pompidou">Ċentru Georges Pompidou</ref> (1977), <ref target="https://mt.wikipedia.org/wiki/Valéry_Giscard_d'Estaing">Valéry Giscard d'Estaing</ref> beda l-<ref target="https://mt.wikipedia.org/wiki/Musée_d'Orsay">Musée d'Orsay</ref> (1986); il-President <ref target="https://mt.wikipedia.org/wiki/François_Mitterrand">François Mitterrand</ref> li kien fil-poter għal 14-il sena, bena l-<ref target="https://mt.wikipedia.org/wiki/Opéra_Bastille">Opéra Bastille</ref> (1985-1989), il-<ref target="https://mt.wikipedia.org/wiki/Bibliothèque_nationale_de_France">Bibliothèque nationale de France</ref> (1996), l-<ref target="https://mt.wikipedia.org/wiki/Arche_de_la_Défense">Arche de la Défense</ref> (1985-1989), u l-<ref target="https://mt.wikipedia.org/wiki/Piramida_tal-Louvre">Piramida tal-Louvre</ref> b'bitħa taħt l-art tagħha (1983-1989); <ref target="https://mt.wikipedia.org/wiki/Jacques_Chirac">Jacques Chirac</ref> (2006), il-<ref target="https://mt.wikipedia.org/wiki/Musée_du_quai_Branly">Musée du quai Branly</ref>.</p>
<p>Kmieni fis-seklu 21, il-popolazzjoni ta' Pariġi bdiet tiżdied bilmod mill-ġdid, billi aktar żgħażagħ marru jgħixu fil-belt. Laħqet 2.25 miljuni ruħ fl-2011. F'Marzu 2001, <ref target="https://mt.wikipedia.org/wiki/Bertrand_Delanoë">Bertrand Delanoë</ref> sar l-ewwel sindku soċjalista ta' Pariġi. Fl-2007, bl-għan li jitnaqqas it-traffiku tal-karozzi fil-belt, introduċa l-<ref target="https://mt.wikipedia.org/wiki/Vélib'">Vélib'</ref>, sistema għall-kiri tar-roti għall-użu mir-reżidenti lokali u l-viżitaturi. Bertrand Delanoë trasforma wkoll sezzjoni tal-awtostrada tul ix-xatt tax-xellug tas-Seine fi promenade urbana u park,  il-<hi rend="italic"><ref target="https://mt.wikipedia.org/wiki/Promenade_des_Berges_de_la_Seine">Promenade des Berges de la Seine</ref></hi>, li nnawgura f'Ġunju 2013.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fl-2007, il-President <ref target="https://mt.wikipedia.org/wiki/Nicolas_Sarkozy">Nicolas Sarkozy</ref> fetaħ il-proġett <hi rend="italic"><ref target="https://mt.wikipedia.org/wiki/Grand_Paris">Grand Paris</ref></hi>, biex jintegra l-Pariġi aktar mill-qrib mal-bliet fir-reġjun tal-madwar. Wara ħafna modifiki, iż-żona l-ġdida, imsemmija l-<ref target="https://mt.wikipedia.org/wiki/Grand_Paris">Metropoli ta' Grand Paris</ref>, b'popolazzjoni ta' 6.7 miljuni ruħ, hija skedata għall-ħolqien fl-1 ta' Jannar 2016.<ref target="https://mt.wikipedia.org/wiki/Il-Paġna_prinċipali#cite_note-Lichfield-14">[14]</ref></p>
<p>Fl-2011, il-Belt ta' Pariġi u l-gvern nazzjonali approvaw il-pjanijiet għall-<ref target="https://mt.wikipedia.org/wiki/Grand_Paris_Express">Grand Paris Express</ref>, b'total ta' 205 kilometri ta' linji tal-metro awtomatizzati li jikkonnetjaw lil-Pariġi, il-ġewwanett tat-tliet dipartimenti madwar Pariġi, l-ajruporti u l-istazzjon tal-veloċità qawwija <ref target="https://mt.wikipedia.org/wiki/TGV">TGV</ref>, jistmaw li dawn b'kollox ħa jqumu €35 biljun.<ref target="https://mt.wikipedia.org/wiki/Il-Paġna_prinċipali#cite_note-metro-15">[15]</ref> Is-sistema hija skedata li titlesta sal-2030.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Fil-5 ta' April 2014, is-soċjalista <ref target="https://mt.wikipedia.org/wiki/Anne_Hidalgo">Anne Hidalgo</ref>, ġiet eletta l-ewwel sindku mara ta' Pariġi.</p>
<figure><caption>Dimostrazzjoni tal-anti-terroriżmu fil-<hi rend="italic">Place de la République</hi> wara l-<ref target="https://mt.wikipedia.org/wiki/Sparar_ta'_Charlie_Hebdo">isparar ta' Charlie Hebdo</ref> (11 ta' Jannar 2015)</caption></figure>
<p>Fis-7 ta' Jannar 2015, żewġ estremisti Musulmani Franċiżi attakkaw il-kwartieri ġenerali ta'  <hi rend="italic"><ref target="https://mt.wikipedia.org/wiki/Charlie_Hebdo_shooting">Charlie Hebdo</ref></hi> f'Pariġi, u qatlu tlettax-il ruħ, fid-9 ta' Jannar, it-tielet terrorist qatel erba' ostaġġi waqt attakk f'ħanut tal-merċa Lhudi ġewwa l-<hi rend="italic"><ref target="https://mt.wikipedia.org/wiki/Porte_de_Vincennes">Porte de Vincennes</ref></hi>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Fil-11 ta' Jannar kien stmat li <ref target="https://mt.wikipedia.org/wiki/Marċi_Repubblikana">1.5 miljun ruħ</ref> immarċjaw flimkien mal-politiċi mexxejja internazzjonali biex juru solidarjetà kontra t-terroriżmu u d-difiża tal-libertà tal-kelma.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>
Għaxar xhur wara, fit-13 ta' Novembru 2015, waslu <ref target="https://mt.wikipedia.org/wiki/Attakki_ta'_Novembru_2015_f'Pariġi">serje ta' attakki kkordinati terroristiċi f'Parġi u Saint-Denis</ref> allegati mill-organizzazzjoni tal-'Istat Iżlamiku', <ref target="https://mt.wikipedia.org/wiki/Stat_Iżlamiku">ISIL</ref> ('Dagħex', ISIS);<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> 130 persuna nqatlu minn sparaturi u bombi, u ndarbu aktar minn 350. Sebgħa mill-attakkanti qatlu lilhom infushom u oħrajn splodew lilhom infushom. Fl-għodwa tat-18 ta' Novembru, tliet terroristi suspettati, inkluż l-allegat mill-pjan tal-attakki Abdelhamid Abaaoud, inqatlu minn sparaturi tal-pulizija fis-subborg ta' Pariġi, Saint-Denis. Il-Preżident Hollande iddikjara <ref target="https://mt.wikipedia.org/wiki/Stat_ta'_emerġenza">stat ta' emerġenza</ref> għal tlett xhur fi Franza.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Ġeografija
<figure><caption>Għoljiet u l-idroloġija ta' Pariġi</caption></figure>
<p>Pariġi tinsab fit-tramuntana ċentrali ta' Franza. Il-belt hija 450 kilometru 'l bogħod mix-xlokk ta' <ref target="https://mt.wikipedia.org/wiki/Londra">Londra</ref>, 287 kilometru min-nofsinhar ta' <ref target="https://mt.wikipedia.org/wiki/Calais">Calais</ref>, 305 kilometri  mil-lbiċ ta' <ref target="https://mt.wikipedia.org/wiki/Brussell">Brussell</ref>, 774 kilometru mit-tramuntana ta' <ref target="https://mt.wikipedia.org/wiki/Marsilja">Marsilja</ref>, 385 kilometru mill-grigal ta' <ref target="https://mt.wikipedia.org/wiki/Nantes">Nantes</ref> u 135 kilometru mix-xlokk ta' <ref target="https://mt.wikipedia.org/wiki/Rouen">Rouen</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Pariġi tinsab fl-ark tat-tramuntana tax-xmara Seine u tinkludi żewġ gżejjer, l-<hi rend="italic"><ref target="https://mt.wikipedia.org/wiki/Île_Saint-Louis">Île Saint-Louis</ref></hi> u  l-<hi rend="italic">Île de la Cité</hi>, l-akbar waħda, kif ukoll parti qadima tal-belt. Il-bokka tax-xmara fuq il-<ref target="https://mt.wikipedia.org/wiki/Kanal_Ingliż">Kanal Ingliż</ref> (<hi rend="italic">La Manche</hi>), stabbilit xi 8000 sena QK, huwa madwar 375 km l-isfel mill-belt. Il-belt hija mifruxa fil-wisa' fuq iż-żewġ xtut tax-xmara.<ref target="https://mt.wikipedia.org/wiki/Il-Paġna_prinċipali#cite_note-City-22">[22]</ref> Jekk inħarsu lejha kollha, il-belt hija relattivament ċatta, u l-aktar żona baxxa hija 35 m 'l fuq mil-livell baħar. Pariġi għandha diversi għoljiet prominenti, l-ogħla waħda hija l-<ref target="https://mt.wikipedia.org/wiki/Montmartre">Montmartre</ref> li hi għolja 130 metru.  Montmartre kisbet isimha mill-martirju ta' San Dijoniżju, l-ewwel isqof ta' Pariġi, fuq il-<hi rend="italic">Mons Martyrum</hi>, "l-Għolja tal-Martri", fil-250.</p>
<p>Barra l-parkijiet periferiċi ta' <hi rend="italic"><ref target="https://mt.wikipedia.org/wiki/Bois_de_Boulogne">Bois de Boulogne</ref></hi> u  l-<hi rend="italic"><ref target="https://mt.wikipedia.org/wiki/Bois_de_Vincennes">Bois de Vincennes</ref></hi>, Pariġi tkopri erja ovali ta' madwar 87 km², imdawra bil-<ref target="https://mt.wikipedia.org/wiki/Boulevard_Périphérique">Boulevard Périphérique</ref>, triq ta' 35 km li tagħmel ċirku madwar il-belt. Fl-1860, l-aħħar annessjoni importanti tat-territorji ta' madwar, mhux biss tatha il-forma li għandha iżda ħolqot ukoll spiral li jdur skont l-arloġġ magħmul minn 20 arrondissements. Fl-1860 kellha żona ta' 78 km², u fl-1920 il-limiti tal-belt tkabbru bi ftit għal 86.9 km². Fl-1929, il-parkijiet forestiċi, il-<hi rend="italic">Bois de Boulogne</hi> u l-<hi rend="italic">Bois de Vincennes</hi> ġew uffiċjalment annessi mal-belt, biex b'hekk iż-żona kibret għal 105 km².<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Iż-żona metropolitana tal-belt hija  2,300 km² (890 mi kw).<ref target="https://mt.wikipedia.org/wiki/Il-Paġna_prinċipali#cite_note-City-22">[22]</ref></p>
Klima
<figure><caption>Il-ħarifa f'Pariġi</caption></figure>
<p>Pariġi għandha <ref target="https://mt.wikipedia.org/wiki/Klima_oċeanika">klima oċeanika</ref> Ewropea tal-Punent tipika li hija affettwata mill-<ref target="https://mt.wikipedia.org/wiki/Kurrent_Atlantiku_tat-Tramuntana">Kurrent Atlantiku tat-Tramuntana</ref>. Il-klima ġenerali matul is-sena hi moderata bix-xita spissa.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Il-ġranet tas-sajf huma normalment sħan u pjaċevoli b'temperaturi medji bejn 15 u 25 °C (59 u 77 °F) u ammont sewwa ta' xemx. Kull sena, hemm ftit jiem fejn it-temperatura togħla 'l fuq minn 32 °C (90 °F). Saħansitra f'ċertu snin kien hemm perjodi twal ta' temp b'sajf aħrax, bħall-mewġa ta' sħana tal-2003 meta t-temperaturi qabżu it-30 °C (86 °F) għal ġimgħat twal, kif ukoll l-40 °C (104 °F) f'ċertu jiem. Aktar reċentement, it-temperatura medja għal Lulju-2011 kienet 17.6 °C (63.7 °F), b'temperatura medja minima ta' 12.9 °C (55.2 °F) u b'temperatura medja massima ta' 23.7 °C (74.7 °F).</p>
<p>Bħala medja, ir-rebbiegħa u l-ħarifa jkollhom jiem moderati u ljieli friski, imma variabbli u mhux stabbli. Ħaġa li ma tistennihiex, spiss ikun hemm temp sħun jew frisk, fiż-żewġ staġuni.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Fix-xitwa, il-klima nieqsa mix-xemx; il-ġranet kisħin imma ġeneralment ogħla mit-temperatura tal-iffriżar b'temperaturi ta' madwar 7°C (45°F).<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Madankollu billejl mhux rari li jkun hemm ġlata ħafifa, it-temperatura tinżel iżjed baxx minn 5°C (9°F) taħt iż-0°C (32°F) għal ftit jiem fis-sena. Tagħmel il-borra kull sena, iżda rari li tibqa' fl-art. Fil-belt kultant ikun hemm burraxka ta' borra ħafifa imma din ma tinġabarx.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Pariġi għandha preċipitazzjoni annwali medja ta' 652 mm, u jkollha xita ħafifa mifruxa sewwa mas-sena. Madankollu l-belt hija magħrufa għall-ħalbiet ta' xita qawwija li jkun hemm kultant. L-ogħla temperatura rreġistrata hija ta' 40.4°C (104.7°F)  (28 ta' Lulju 1948), u l-anqas hija ta' −23.9°C (−11.0°F)  (10 ta' Diċembru 1879).<ref target="https://mt.wikipedia.org/wiki/Il-Paġna_prinċipali#cite_note-climate-28">[28]</ref></p>
Amministrazzjoni
Gvern
<figure><caption>Il-<ref target="https://mt.wikipedia.org/wiki/Hôtel_de_Ville,_Paris">Hôtel de Ville</ref></caption></figure>
<figure><caption>Mappa tal-<ref target="https://mt.wikipedia.org/wiki/Arrondissements_ta'_Pariġi">arrondissements ta' Pariġi</ref></caption></figure>
<p>Matul kważi l-istorja twila kollha tal-belt, ħlief għal xi ftit perjodi qosra, Pariġi kienet iggvernata direttament mir-rappreżentanti tar-reijiet, imperaturi, jew preżidenti ta' Franza. Il-belt ma kinitx moghtija awtonomija muniċipali mill-Assemblea Nazzjonali sal-1974. L-ewwel sindku elett modern ta' Pariġi kien <ref target="https://mt.wikipedia.org/wiki/Jacques_Chirac">Jacques Chirac</ref>, dan ġie elett fl-20 ta' Marzu 1977, u kien l-ewwel sindku tal-belt mill-1793. Bħalissa s-sindku hu <ref target="https://mt.wikipedia.org/wiki/Anne_Hidalgo">Anne Hidalgo</ref>, soċjalista li ġiet eletta fil-5 ta' April 2014.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Is-sindku ta' Pariġi huwa <ref target="https://mt.wikipedia.org/wiki/Elezzjoni_indiretta">elett b'mod indirett</ref> mill-votanti Pariġini; il-votanti ta' kull arrondissement jaħtru l-<hi rend="italic">Conseil de Paris</hi> (Kunsill ta' Pariġi), magħmul minn 163 membru. Kull arrondissement għandhu numru ta' membri li jiddependi fuq il-popolazzjoni tiegħu, minn 10 membri għal kull wieħed mill-inqas arrondissement popolat (1 sa 9)  sas-36 membru għall-aktar arrondissement popolat (il-15). Il-membri tal-kunsill eletti jagħżlu s-sindku. Xi kultant il-kandidat li jirċievi l-aktar voti mill-belt kollha ma jintgħażilx jekk il-kandidat l-ieħor ikun rebaħ l-appoġġ tal-maġġoranza tal-membri tal-kunsill. Is-sindku <ref target="https://mt.wikipedia.org/wiki/Bertrand_Delanoë">Bertrand Delanoë</ref> (2001-2014) ġie elett minn minoranza ta' votanti tal-belt biss, iżda kellu l-maġġoranza tal-membri tal-kunsill. Wara l-elezzjoni, il-kunsill għandu rwol aktar passiv fil-gvern tal-belt; huwa jiltaqa' biss darba fix-xahar. Il-kunsill attwali huwa maqsum bejn koalizzjoni tax-xellug ta' 91 membri, inklużi s-soċjalisti, komunisti, ħodor, u x-xellug estrem; u 71 membri taċ-ċentru lemini, kif ukoll ftit mill-membri mill-partiti ż-żgħar.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>Kull wieħed mill-20 arrondissements ta' Pariġi għandu muniċipju u kunsill elett direttament (<hi rend="italic">conseil d'arrondissement</hi>), li mbagħad, itellgħu sindku ta' arrondissement. Il-kunsill ta' kull arrondissement huwa magħmul minn membri tal-<hi rend="italic">Conseil de Paris</hi> u membri oħra li jservu biss fuq il-kunsill tal-arrondissement. In-numru ta' sindki deputati f'kull arrondissement ivarja skond il-popolazzjoni tiegħu. B'kollox hemm 20 sindku ta' arrondissement u 120 sindku deputati.</p>
<p>Il-baġit tal-belt għall-2013 kienet €7.6 biljun, li 5.4 biljun minnhom marru għall-amministrazzjoni tal-belt, filwaqt €2.2 biljun l-oħra, marru għall-investiment. L-akbar parti tal-baġit (38 fil-mija) marret għall-akkomodazzjoni pubblika u l-proġetti urbaniċi; 15 fil-mija għat-toroq u t-trasport; 8 fil-mija għall-iskejjel (li huma fil-parti l-kbira finanzjati mill-baġit statali); 5 fil-mija għall-parkijiet u l-ġonna; u 4 fil-mija għall-kultura. Is-sors ewlieni ta' dħul għall-belt hija taxxa diretta (35 fil-mija), supplimentata minn 13 fil-mija tat-taxxa tal-proprjetà immobbli, 19 fil-mija tal-baġit ġejja minn trasferiment mill-gvern nazzjonali.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>In-numru tal-impjegati jew aġenti tal-belt, kiber minn 40,000 fl-2000 għal 73,000 fl-2013. Id-dejn tal-belt kiber minn €1.6 biljun fl-2000 għal 3.1 biljuni fl-2012.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Minħabba d-dejn kbir u dejjem jikber, il-klassifikazzjoni tal-bond tal-belt niżlet minn AAA għal AA+ fis-snin 2012 u 2013. F'Settembru 2014, is-sindku Hidalgo ħabret li l-belt se jkollha żbilanċ fil-baġit ta' €400 miljun, l-aktar minħabba tnaqqis fl-appoġġ mill-gvern nazzjonali.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
<figure><caption>Mappa tal-Metropoli ta' Grand Paris (<hi rend="italic">Métropole du Grand Paris</hi>) b'131 komuni fil-madwar.</caption></figure>
Il-Metropoli ta' Grand Paris
<p>Il-<hi rend="italic"><ref target="https://mt.wikipedia.org/wiki/Grand_Paris">Métropole du Grand Paris</ref></hi>, jew il-Metropoli ta' Grand Paris, formalment se tibda teżisti fl-1 ta' Jannar, 2016.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Dan il-proġett hu struttura amministrattiva għall-kooperazzjoni bejn il-belt ta' Pariġi u  s-subborgi qrib tagħha. Dan jinkludi il-Belt ta' Pariġi, il-komuni, u l-bliet tat-tliet dipartimenti tas-subborgi ta' madwar; <ref target="https://mt.wikipedia.org/wiki/Hauts-de-Seine">Hauts-de-Seine</ref>, <ref target="https://mt.wikipedia.org/wiki/Seine-Saint-Denis">Seine-Saint-Denis</ref> u <ref target="https://mt.wikipedia.org/wiki/Val-de-Marne">Val-de-Marne</ref>;  kif ukoll seba' komuni fis-subborgi ta' barra, inklużi <ref target="https://mt.wikipedia.org/wiki/Argenteuil">Argenteuil</ref> f'<ref target="https://mt.wikipedia.org/wiki/Val_d'Oise">Val d'Oise</ref> u <ref target="https://mt.wikipedia.org/wiki/Paray-Vieille-Poste">Paray-Vieille-Poste</ref> f'<ref target="https://mt.wikipedia.org/wiki/Essonne">Essonne</ref>,  li ġew miżjuda biex jinkludu l-ajruporti ewlenin ta' Pariġi. Il-Metropoli se tkopri 814 kilometru kwadru u se jkollha popolazzjoni ta' 6.945 miljun ruħ. <ref target="https://mt.wikipedia.org/wiki/Il-Paġna_prinċipali#cite_note-35">[35]</ref><ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
<p>L-istruttura l-ġdida se tkun amministrata minn Kunsill Metropolitan ta' 210 membri, mhux eletti b'mod dirett, iżda magħżula mill-kunsilli membri tal-komuni. Finalment, il-kompetenzi bażiċi se jinkludu l-ippjanar urban, l-akkomodazzjoni, u l-protezzjoni tal-ambjent.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref>  Il-Grand Paris se jkollha il-kwartieri ġenerali f'rue Leblanc fil-15-il arrondissement ta' Pariġi.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> L-ewwel president tal-kunsill metropolitan se jkun elett fit-22 ta' Jannar, 2016.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
Gvern reġjonali
<p>Ir-Reġjun ta' <ref target="https://mt.wikipedia.org/wiki/Île_de_France">Île de France</ref>, li jinkludi Pariġi u komunitajiet tal-madwar, huwa ggvernat mill-Kunsill Reġjonali. Ir-reġjun għandhu l-kwartieri tiegħu fis-7 arrondissement ta' Pariġi. Huwa magħmul minn 209 membri li jirrappreżentaw il-komuni differenti fi ħdan ir-reġjun. Fil-15 ta' Diċembru, 2015, lista ta' kandidati tal-Unjoni tad-Dritt u koalizzjoni ta' partiti ċentrali u lemini, immexxija minn Valerie Pecresse, rebħu l-elezzjoni reġjonali b'mod restrittiv, billi għelbu l-koalizzjoni tas-soċjalisti u l-ekoloġisti.  Is-soċjalisti kienu ggvernaw ir-reġjun għal sbatax-il sena. Fl-2016, il-kunsill reġjonali l-ġdid se jkollhu 121 membru mill-Unjoni tad-Dritt, 66 mill-Unjoni tax-Xellug u 22 mill-Front Nazzjonali estrem lemini. <ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Gvern nazzjonali
<figure><caption>Il-<ref target="https://mt.wikipedia.org/wiki/Palazz_Élysée">Palazz Élysée</ref>, residenza tal-<ref target="https://mt.wikipedia.org/wiki/President_ta'_Franza">President Franċiż</ref></caption></figure>
<p>Peress li l-belt hija l-kapitali ta' Franza, Pariġi hija s-sede tal-<ref target="https://mt.wikipedia.org/wiki/Gvern_ta'_Franza">gvern nazzjonali</ref>. Għall-eżekuttiv, iż-żewġ uffiċjali prinċipali għandhom residenza uffiċjali kull wieħed, li jservu wkoll bħala uffiċċji tagħhom. Il-<ref target="https://mt.wikipedia.org/wiki/President_ta'_Franza">President tar-Repubblika Franċiża</ref> jirrisjedi fil-<ref target="https://mt.wikipedia.org/wiki/Palazz_Élysée">Palazz Élysée</ref> fit-8 arrondissement,<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> filwaqt li s-sede tal-<ref target="https://mt.wikipedia.org/wiki/Prim_Ministru_ta'_Franza">Prim Ministru</ref> jinsab fil-<ref target="https://mt.wikipedia.org/wiki/Hôtel_Matignon">Hôtel Matignon</ref> fis-7 arrondissement.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Il-ministeri tal-gvern jinsabu fil-partijiet differenti tal-belt; ħafna minnhom jinsabu fis-7 arrondissement, viċin il-Matignon.</p>
<p>Iż-żewġ djar tal-Parlament Franċiż jinsabu fuq ix-Xatt tax-Xellug. Id-dar ta' fuq, is-<ref target="https://mt.wikipedia.org/wiki/Senat_ta'_Franza">Senat</ref>, jiltaqa fil-<ref target="https://mt.wikipedia.org/wiki/Palais_du_Luxembourg">Palais du Luxembourg</ref> fis-6 arrondissement, filwaqt li d-dar t'isfel, li hija l-aktar importanti, l-<ref target="https://mt.wikipedia.org/wiki/Assemblée_Nationale">Assemblée Nationale</ref>, tiltaqa' fil-<ref target="https://mt.wikipedia.org/wiki/Palais_Bourbon">Palais Bourbon</ref> fis-7 arrondissement. Il-President tas-Senat, it-tieni l-ogħla uffiċjal pubbliku fi Franza (wara l-President tar-Repubblika), jirrisjedi fil-"Petit Luxembourg", palazz żgħir anness mal-Palais du Luxembourg.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
<figure><caption>Il-Palais Royal, residenza tal-<ref target="https://mt.wikipedia.org/wiki/Conseil_d'Etat_(Franza)">Conseil d'État</ref></caption></figure>
<p>L-ogħla qrati ta' Franza jinsabu f'Pariġi. Il-<ref target="https://mt.wikipedia.org/wiki/Qorti_tal-Kassazzjoni_(Franza)">Qorti tal-Kassazzjoni</ref>, l-ogħla qorti fl-ordni ġudizzjarja, dan jirrevedi kawżi kriminali u ċivili, huwa allokat fil-<ref target="https://mt.wikipedia.org/wiki/Palais_de_Justice_(Franza)">Palais de Justice</ref> fl-<hi rend="italic">Île de la Cité</hi>,<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> filwaqt li l-Kunsill tal-Istat, li jipprovdi pariri legali lill-eżekuttiv u jaġixxi bħala l-ogħla qorti fl-ordni amministrattiva, jiġġudika l-litigazzjoni kontra entitajiet pubbliċi, huwa allokat fil-<ref target="https://mt.wikipedia.org/wiki/Palais-Royal">Palais-Royal</ref> fl-1 arrondissement.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Il-<ref target="https://mt.wikipedia.org/wiki/Kunsill_Kostituzzjonali_ta'_Franza">Kunsill Kostituzzjonali</ref>, huwa korp konsultattiv b'awtorità dwar il-kostituzzjonalità tal-liġijiet u d-digrieti tal-gvern, huwa jiltaqa wkoll fil-Palais Royal.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></p>
<p>Pariġi u r-reġjun tagħha jospitaw l-kwartieri ġenerali ta' diversi organizzazzjonijiet internazzjonali inklużi l-<ref target="https://mt.wikipedia.org/wiki/UNESCO">UNESCO</ref>, l-<ref target="https://mt.wikipedia.org/wiki/Organizzazzjoni_għall-Kooperazzjoni_Ekonomika_u_l-Iżvilupp">Organizzazzjoni għall-Kooperazzjoni Ekonomika u l-Iżvilupp</ref>, il-<ref target="https://mt.wikipedia.org/wiki/Kamra_tal-Kummerċ_Internazzjonali">Kamra tal-Kummerċ Internazzjonali</ref>, il-<ref target="https://mt.wikipedia.org/wiki/Klabb_ta'_Pariġi">Klabb ta' Pariġi</ref>, l-<ref target="https://mt.wikipedia.org/wiki/Aġenzija_Spazjali_Ewropea">Aġenzija Spazjali Ewropea</ref>, l-<ref target="https://mt.wikipedia.org/wiki/Aġenzija_Internazzjonali_tal-Enerġija">Aġenzija Internazzjonali tal-Enerġija</ref>, l-<hi rend="italic"><ref target="https://mt.wikipedia.org/wiki/Organisation_internationale_de_la_Francophonie">Organisation internationale de la Francophonie</ref></hi>, l-<ref target="https://mt.wikipedia.org/wiki/Istitut_Ewropew_għall-Istudji_tas-Sigurtà">Istitut Ewropew għall-Istudji tas-Sigurtà</ref>, il-<ref target="https://mt.wikipedia.org/wiki/Bureau_Internazzjonali_tal-Piżijiet_u_l-Kejl">Bureau Internazzjonali tal-Piżijiet u l-Kejl</ref>, il-<ref target="https://mt.wikipedia.org/wiki/Bureau_tal-Ekspożizzjonijiet_Internazzjonali">Bureau tal-Ekspożizzjonijiet Internazzjonali</ref> u l-<ref target="https://mt.wikipedia.org/wiki/Federazzjoni_Internazzjonali_tad-Drittijiet_tal-Bniedem">Federazzjoni Internazzjonali tad-Drittijiet tal-Bniedem</ref>.</p>
<p>Skond il-motto "Pariġi biss hija denja ta' Ruma; Ruma biss hija denja ta' Pariġi";<ref target="https://mt.wikipedia.org/wiki/Il-Paġna_prinċipali#cite_note-partners1-47">[47]</ref><ref target="https://mt.wikipedia.org/wiki/Il-Paġna_prinċipali#cite_note-48">[48]</ref> l-unika <ref target="https://mt.wikipedia.org/wiki/Bliet_tewmin">belt tewmija</ref> ta' Pariġi hija <ref target="https://mt.wikipedia.org/wiki/Ruma">Ruma</ref>, għalkemm Pariġi għandha ftehim ta' sħubija ma' ħafna bliet oħra madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-partners1-47">[47]</ref></p>
Forza tal-Pulizija
<figure><caption>Uffiċjali tal-Pulizija Nazzjonali f'Pariġi</caption></figure>
<p>Is-sigurtà ta' Pariġi hija prinċipalment ir-responsabbiltà tal-Prefettura tal-Pulizija ta' Pariġi, sottodiviżjoni tal-Ministeru tal-Intern ta' Franza. Hi tissorvelja l-unitajiet tal-<ref target="https://mt.wikipedia.org/wiki/Pulizija_Nazzjonali_(Franza)">Pulizija Nazzjonali</ref> li jgħassu l-belt u t-tliet dipartimenti viċinati. Hija wkoll responsabbli biex tipprovdi servizzi ta' emerġenza. Hemm 30,200 uffiċjal taħt il-prefettura, u flotta ta' aktar minn 6,000 vettura, inklużi l-karozzi tal-pulizija, muturi, trakkijiet tan-nar, dgħajjes u ħelikopters. Minbarra r-responsabbiltajiet tal-pulizija tradizzjonali, il-pulizija lokali timmonitorja l-għadd ta' bejgħ bl-iskont miżmum minn ħwienet kbar u wara jivverifikaw, matul il-vaganzi tas-sajf, talanqas furnar wieħed ikun miftuħ f'kull lokal. Il-pulizija nazzjonali għandha unità speċjali għall-kontroll tal-irvellijiet u kontroll tal-folla u s-sigurtà tal-bini pubbliku, imsejħa <hi rend="italic"><ref target="https://mt.wikipedia.org/wiki/Compagnies_Républicaines_de_Sécurité">Compagnies Républicaines de Sécurité</ref></hi> (<hi rend="italic">CRS</hi>), unità li ffurmat fl-1944 eżatt wara l-liberazzjoni ta' Franza. Vannijiet tal-aġenti CRS jidhru spiss fiċ-ċentru tal-belt meta jkun hemm dimostrazzjonijiet u avvenimenti pubbliċi.</p>
<p>Il-pulizija huma appoġġjati mill-<hi rend="italic"><ref target="https://mt.wikipedia.org/wiki/Gendarmerie_nationale">Gendarmerie nationale</ref></hi>, fergħa tal-<ref target="https://mt.wikipedia.org/wiki/Forzi_Armati_ta'_Franza">Forzi Armati ta' Franza</ref>, għalkemm issa, l-operazzjonijiet tal-pulizija huma ssorveljati mill-Ministeru tal-Intern. Il-<ref target="https://mt.wikipedia.org/wiki/Kepi">kepis</ref> tradizzjonali tal-<hi rend="italic">gendarmes</hi> ġew sostitwiti mill-kapep fl-2002, u l-forza immodernizzat, għalkemm il-kepis għadhom jintlibsu f'okkażżjonijiet ċerimonjali.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref></p>
<p>Il-kriminalità f'Pariġi hija simili ma ħafna bliet kbar. Il-kriminalità vjolenti hija relattivament rari fiċ-ċentru tal-belt.<ref target="https://mt.wikipedia.org/wiki/Il-Paġna_prinċipali#cite_note-Department_of_State-50">[50]</ref> Il-vjolenza politika hija rari, għalkemm dimostrazzjonijiet kbar ħafna jistgħu jseħħu f'Pariġi u fi bliet Franċiżi oħra simultanjament. Dawn id-dimostrazzjonijiet, normalment amministrati minn preżenza qawwija tal-pulizija, jistgħu jduru f'konfrontazzjoni u teskala l-vjolenza.<ref target="https://mt.wikipedia.org/wiki/Il-Paġna_prinċipali#cite_note-Department_of_State-50">[50]</ref></p>
Bliet imsieħba
<figure><caption>Kolonna ddedikata għall-Pariġi f'<ref target="https://mt.wikipedia.org/wiki/Ruma">Ruma</ref>.</caption></figure>
<p>Sa mid-9 ta' April 1956, Pariġi hija esklussivament u reċiprokament <ref target="https://mt.wikipedia.org/wiki/Bliet_tewmin">tewmija</ref> biss ma:</p>
<list type="unordered"><item> <ref target="https://mt.wikipedia.org/wiki/Ruma">Ruma</ref>, Italja</item></list>
(FR)  <hi rend="italic">Seule Paris est digne de Rome; seule Rome est digne de Paris.</hi>
(IT)  <hi rend="italic">Solo Parigi è degna di Roma; solo Roma è degna di Parigi.</hi>
(EN)  <hi rend="italic">Only Paris is worthy of Rome; only Rome is worthy of Paris.</hi>
"Pariġi biss hija denja ta' Ruma; Ruma biss hija denja ta' Pariġi"<ref target="https://mt.wikipedia.org/wiki/Il-Paġna_prinċipali#cite_note-51">[51]</ref><ref target="https://mt.wikipedia.org/wiki/Il-Paġna_prinċipali#cite_note-Paris1-52">[52]</ref>
<p>Pariġi għandha patt ta' ħbiberija u koperazzjoni ma:</p>
<list type="unordered"><item> <ref target="https://mt.wikipedia.org/wiki/Amsterdam">Amsterdam</ref></item>
<item> <ref target="https://mt.wikipedia.org/wiki/Berlin">Berlin</ref></item>
<item> <ref target="https://mt.wikipedia.org/wiki/São_Paulo">São Paulo</ref></item>
<item> <ref target="https://mt.wikipedia.org/wiki/Ġinevra">Ġinevra</ref></item>
<item> <ref target="https://mt.wikipedia.org/wiki/Alġier">Alġier</ref></item>
<item> <ref target="https://mt.wikipedia.org/wiki/Kajr">Kajr</ref></item>
<item> <ref target="https://mt.wikipedia.org/wiki/Montreal">Montreal</ref></item>
<item> <ref target="https://mt.wikipedia.org/wiki/Santiago">Santiago</ref></item>
<item> <ref target="https://mt.wikipedia.org/wiki/Praga">Praga</ref></item>
<item> <ref target="https://mt.wikipedia.org/wiki/Tbilisi">Tbilisi</ref></item>
<item> <ref target="https://mt.wikipedia.org/wiki/Londra">Londra</ref></item>
<item> <ref target="https://mt.wikipedia.org/wiki/Chicago">Chicago</ref></item>
<item> <ref target="https://mt.wikipedia.org/wiki/San_Francisco">San Francisco</ref></item>
<item> <ref target="https://mt.wikipedia.org/wiki/New_York_City">New York City</ref></item>
<item> <ref target="https://mt.wikipedia.org/wiki/Washington,_D.C.">Washington, D.C.</ref></item>
<item> <ref target="https://mt.wikipedia.org/wiki/Tehran">Tehran</ref></item>
<item> <ref target="https://mt.wikipedia.org/wiki/Madrid">Madrid</ref></item>
<item> <ref target="https://mt.wikipedia.org/wiki/Ateni">Ateni</ref></item>
<item> <ref target="https://mt.wikipedia.org/wiki/Varsavja">Varsavja</ref></item>
<item> <ref target="https://mt.wikipedia.org/wiki/Riyadh">Riyadh</ref></item>
<item> <ref target="https://mt.wikipedia.org/wiki/Belt_tal-Messiku">Belt tal-Messiku</ref></item>
<item> <ref target="https://mt.wikipedia.org/wiki/Liżbona">Liżbona</ref></item>
<item> <ref target="https://mt.wikipedia.org/wiki/Moska">Moska</ref></item>
<item> <ref target="https://mt.wikipedia.org/wiki/San_Pietruburgu">San Pietruburgu</ref></item>
<item> <ref target="https://mt.wikipedia.org/wiki/Bejġing">Bejġing</ref></item>
<item> <ref target="https://mt.wikipedia.org/wiki/Tokjo">Tokjo</ref></item>
<item> <ref target="https://mt.wikipedia.org/wiki/Seoul">Seoul</ref></item></list>


Ħoloq esterni
<list type="unordered"><item><ref target="http://www.paris.fr/portail/english/Portal.lut?page_id=8118">Sit Uffiċjali ta' Pariġi</ref> (FR)  (EN)  (ES) </item>
<item><ref target="http://www.expatriatesmagazine.com">Magazin tal-Espatrijati</ref> (EN) </item>
<item><ref target="https://www.dmoz.org/Regional/Europe/France/Regions/Ile-de-France/Paris">Pariġi</ref> fuq <ref target="https://mt.wikipedia.org/wiki/DMOZ">DMOZ</ref> (EN) </item>
<item><ref target="http://www.eparis.com/history-of-paris/">Storja ta' Pariġi</ref> (EN) </item></list>
<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=48_51_24_N_2_21_03_E_region:BE_type:adm1st_source:GNS-enwiki">48°51′24″N 2°21′03″E﻿ / ﻿48.85667°N 2.35083°E﻿ / 48.85667; 2.35083</ref></p>
</text></body></html>