<html><body><text id="wikipedia_mt_wikipedia_org__23223.html" ns="0" revid="255884" sourceurl="https://mt.wikipedia.org/wiki/Salvador_Dal%C3%AD" title="Salvador Dalí" type="wikipedia">Salvador Dalí<figure><caption>Salvador Dalí fl-1965</caption></figure>
<p><hi rend="bold">Salvador Domènec Felip Jacint Dalí i Domènech, Markiż ta' Púbol</hi> (<ref target="https://mt.wikipedia.org/wiki/Figueres">Figueres</ref>, <ref target="https://mt.wikipedia.org/wiki/11_ta'_Mejju">11 ta' Mejju</ref> <ref target="https://mt.wikipedia.org/wiki/1904">1904</ref> – <ref target="https://mt.wikipedia.org/wiki/Figueres">Figueres</ref>, <ref target="https://mt.wikipedia.org/wiki/23_ta'_Jannar">23 ta' Jannar</ref> <ref target="https://mt.wikipedia.org/wiki/1989">1989</ref>) kien pittur <ref target="https://mt.wikipedia.org/wiki/Spanja">Spanjol</ref> <ref target="https://mt.wikipedia.org/wiki/Surrealiżmu">surrealista</ref> li ħadem ukoll bħala skultur, kittieb, fotografu, reġista, disinjatur u xeneġġjatur.</p>
<p>Dalí kellu ħila kien fil-pittura u fid-disinn<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, imma famuż ukoll għall-immagini suġġestivi u bizzarri tax-xogħlijiet <ref target="https://mt.wikipedia.org/wiki/Surrealiżmu">surrealisti</ref> tiegħu. Is-sengħa pittorika tiegħu ġiet attribwita għall-influwenza li kellhom fuqu il-maestri tar-<ref target="https://mt.wikipedia.org/wiki/Rinaxximent">Rinaxximent</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-Dali-3">[3]</ref>. Waħda mix-xogħlijiet l-aktar famużi tiegħu, <hi rend="italic"><ref target="https://mt.wikipedia.org/wiki/Il-persistenza_tal-memorja">Il-persistenza tal-memorja</ref>,</hi> pinġieha fl-1931. It-talent artistiku tiegħu, Dalí esprimieh f'bosta oqsma oħra, fosthom iċ-<ref target="https://mt.wikipedia.org/wiki/Ċinema">ċinema</ref>, l-<ref target="https://mt.wikipedia.org/wiki/Skultura">iskultura</ref> u l-<ref target="https://mt.wikipedia.org/wiki/Fotografija">fotografija</ref>, fejn ikkollabora ma' artisti ta' kull settur.</p>
<p>Kien jattribwixxi "<hi rend="italic">l-imħabba għal kull mhu indurat u eċċessiv, il-passjoni tiegħi għal-lussu u l-imħabba għall-ilbies orjentali</hi>"<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> għal "<hi rend="italic">dixxendenza Għarbija</hi>", għax kien isostni li l-antenati tiegħu kienu ġejjin mill-Għarab ta' Spanja.</p>
<p>Dalí kien mogħni b'immaġinazzjoni kbira u kien iħobb l-imġiba stramba u grandjuża. Il-maniera eċċentrika tiegħu u l-imġiba diretta biex tattira l-attenzjoni tal-pubbliku xi minn daqqiet iżjed kienu jiġbdu aktar attenzjoni mill-arti tiegħu. Dan kien jinkwieta lil dawk li kienu japprezzaw l-arti tiegħu u jdejjaq lill-kritiċi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
Bijografija
Tfulija u żgħożija
<p>Salvador Dalí twieled fil-11 ta' Mejju 1904<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> fil-belt ta' Figueres, fir-reġjun tal-Alt Empordà fil-<ref target="https://mt.wikipedia.org/wiki/Katalonja">Katalonja</ref>, qrib il-fruntiera <ref target="https://mt.wikipedia.org/wiki/Franza">Franċiża</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref>. Ħuh il-kbir, li ukoll kien jismu Salvador (twieled fit-12 ta' Ottubru 1901), miet bil-<ref target="https://mt.wikipedia.org/wiki/Meninġite">meninġite</ref> disa' xhur qabel, fl-1 ta' Awwissu 1903. Missieru, Salvador Dalí i Cusí, avukat u nutar<ref target="https://mt.wikipedia.org/wiki/Il-Paġna_prinċipali#cite_note-Llongueras-8">[8]</ref>, kien jemmen fid-dixxiplina, imma r-riġidità tiegħu kienet ittaffiha ommu, Felipa Domènech i Ferrés, li kienet tinkoraġġixxi l-aspirazzjonijiet artistiċi ta' binha<ref target="https://mt.wikipedia.org/wiki/Il-Paġna_prinċipali#cite_note-Rojas-9">[9]</ref>. </p>
</text></body></html>