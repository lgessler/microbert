<html><body><text id="wikipedia_mt_wikipedia_org__26553.html" ns="0" revid="267740" sourceurl="https://mt.wikipedia.org/wiki/Carmelo_Pace" title="Carmelo Pace" type="wikipedia">Carmelo Pace
<p><hi rend="bold">Carmelo Pace</hi> (17 ta’ Awwissu 1906 - 20 ta’ Mejju 1993) kien <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Malta">Malti</ref>, u <ref target="https://mt.wikipedia.org/wiki/Għalliem">għalliem</ref> tat-teorija u l-armonija tal-<ref target="https://mt.wikipedia.org/wiki/Mużika">mużika</ref>. Imwieled il-<ref target="https://mt.wikipedia.org/wiki/Valletta">Belt Valletta</ref>, <ref target="https://mt.wikipedia.org/wiki/Malta">Malta</ref> fis-17 ta’ Awwissu 1906, Pace kien l-ikbar minn tliet aħwa. Il-ġenituri tiegħu kienu Anthony Pace u Maria Carmela li kunjomha xebba kien Ciappara.</p>
Edukazzjoni
<p>Fi tfulitu, il-familja ta’ Pace kienet tgħix f’appartament fi Strada Mercanti, il-Belt, li kienu jaqsmu ma’ ziju min-naħa t’ommu, <ref target="https://mt.wikipedia.org/wiki/Vincenzo_Ciappara">Vincenzo Ciappara</ref>. Ciappara kien mużiċist magħruf u kien l-ewwel għalliem ta' Pace. </p>
<p>Pace attenda l-Kulleġġ Santu Wistin fil-Belt, fejn sar attiv ħafna fil-kor tal-istudenti. Matul iż-żjarat frekwenti fil-post tax-xogħol ta’ missieru fis-sala taċ-ċinema Commerce fi Strada Reale fil-Belt Valletta, Pace beda jgħożż l-istil improvviżat ta’ akkumpanjament mużikali live li kien jindaqq minn kwartett residenti waqt il-wirjiet ta’ films muti. Ma damx ma sar mużiċist regolari fiċ-ċinema.</p>
<p>Wara introduzzjoni minn zijuh, Pace tgħallem il-vjolin taħt it-tutela tal-Professur Carlo Fiamingo, u studja l-armonija, il-<ref target="https://mt.wikipedia.org/wiki/Kontropunt">kontrapunt</ref>, l-<ref target="https://mt.wikipedia.org/wiki/Orkestrazzjoni">orkestrazzjoni</ref> u l-<ref target="https://mt.wikipedia.org/wiki/Kompożizzjoni_mużikali">kompożizzjoni</ref> taħt Thomas Mayne. Fl-1931 irċieva Diploma fl-Istruzzjoni Mużikali mir-Royal School of Music, <ref target="https://mt.wikipedia.org/wiki/Londra">Londra</ref>, u minnufih beda jgħallem lil diversi studenti.</p>
Snin tal-Gwerra
<p>Il-karriera bikrija tiegħu ġiet interrotta minħabba t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>. B’Malta taħt bombardament kważi kostanti mill-<ref target="https://mt.wikipedia.org/wiki/Qawwiet_tal-Assi_tat-Tieni_Gwerra_Dinjija">poteri tal-Assi</ref>, Pace ġie maħtur Superviżur tax-Xelter bir-responsabbiltà ta’ aktar minn ħames mitt refuġjat, u sussegwentement ingħata pożizzjoni bħala <ref target="https://mt.wikipedia.org/wiki/Skrivan">skrivan</ref> fl-uffiċini tar-Royal Air Force fil-Belt Valletta. Hekk kif bdiet il-gwerra, Pace reġa’ beda jgħallem wara l-ħin tax-xogħol, u saħansitra waqqaf orkestra żgħira għad-divertiment tar-refuġjati.<ref target="https://mt.wikipedia.org/wiki/Il-Paġna_prinċipali#cite_note-Farrugia-1">[1]</ref></p>
<p>Il-familja Pace abbandunat id-dar tal-Belt Valletta tagħha wara li twaqqgħet b’bumbardament mill-ajru, u ġiet rilokata fil-belt ta’ <ref target="https://mt.wikipedia.org/wiki/Tas-Sliema">Tas-Sliema</ref> fix-xatt oppost tal-<ref target="https://mt.wikipedia.org/wiki/Port_ta’_Marsamxett">Port ta’ Marsamxett</ref>.<ref target="https://mt.wikipedia.org/wiki/Il-Paġna_prinċipali#cite_note-Farrugia-1">[1]</ref></p>
Xogħlijiet Mużikali
<p>Sakemm għalaq 20 sena, Pace kien diġa' kkompona biċċiet mużikali għall-<ref target="https://mt.wikipedia.org/wiki/Pjanu">pjanu</ref>, il-<ref target="https://mt.wikipedia.org/wiki/Vjolin">vjolin</ref> u l-<ref target="https://mt.wikipedia.org/wiki/Vjoloncello">vjolinċell</ref>, segwiti minn bosta <ref target="https://mt.wikipedia.org/wiki/Cantatas">kantati</ref>, mużika orkestrali u tal-kamra, <ref target="https://mt.wikipedia.org/wiki/Innijiet">innijiet</ref> sagri, żewġ <ref target="https://mt.wikipedia.org/wiki/Balletti">balletti</ref>, marċi tal-baned, <ref target="https://mt.wikipedia.org/wiki/Kunċert">kunċerti</ref>, u <ref target="https://mt.wikipedia.org/wiki/Oratorju">oratorju</ref>. Il-kompożizzjoni tiegħu tal-1931, <hi rend="italic">Maltesina</hi>, fantasija mużikali bbażata fil-biċċa l-kbira fuq melodiji folkloristiċi tradizzjonali Maltin u l-<hi rend="italic"><ref target="https://mt.wikipedia.org/wiki/Għana">għana</ref></hi>, ġiet ippremjata mill-Highland Fusiliers' Band fi Pjazza Palazz. Din tibqa' għażla popolari fost il-baned tal-marċi matul l-istaġun tal-festi tar-raħal f'Malta.</p>
<p>Fost l-aktar xogħlijiet notevoli tiegħu hemm erba’ opri, li kollha huma bbażati fuq l-istorja, leġġendi u folklor Maltin. <hi rend="italic">Caterina Desguanez</hi> (1965), librett ta’ <ref target="https://mt.wikipedia.org/wiki/Ivo_Muscat_Azzopardi">Ivo Muscat Azzopardi</ref>, jirrakkonta l-istorja ta’ skjav <ref target="https://mt.wikipedia.org/wiki/Turkija">Tork</ref> li jinħabb ma’ bint is-sid tiegħu. <hi rend="italic">I Martiri</hi> (1967), librett ta' <ref target="https://mt.wikipedia.org/wiki/Vincenzo_Maria_Pellegrini">Vincenzo Maria Pellegrini</ref>, jirrakkonta r-rewwixta kontra l-okkupanti Franċiżi f'Malta <ref target="https://mt.wikipedia.org/wiki/Napuljun_I_ta'_Franza">Napuljunika</ref>. <hi rend="italic">Angelica</hi> (1973), librett ukoll minn Vincenzo Maria Pellegrini, huwa bbażat fuq il-leġġenda Maltija tal-Għarusa tal-<ref target="https://mt.wikipedia.org/wiki/Mosta">Mosta</ref>. <hi rend="italic">Ipogeana</hi> (1976), librett ta’ Pellegrini, huwa dwar Malta <ref target="https://mt.wikipedia.org/wiki/Neolitiku">Neolitika</ref> fi żmien il-bennejja misterjużi tat-<ref target="https://mt.wikipedia.org/wiki/Tempji_Megalitiċi_ta’_Malta_u_Għawdex">tempji</ref>.</p>
<p>Fl-1982 ikkompona l-<hi rend="italic">Istabat Mater</hi> għas-sopran, tenur, bass, kor imħallat u orkestra. Dan ġie ppreżentat għall-ewwel darba mill-<ref target="https://mt.wikipedia.org/wiki/Kor_Santa_Monika">Kor St Monica</ref>, taħt id-direzzjoni ta’ Suor Beniamina Portelli.</p>
<p>Pace kiseb rikonoxximent internazzjonali meta l-<ref target="https://mt.wikipedia.org/wiki/Poeżija">poeżija</ref> sinfonika tiegħu <hi rend="italic">Jubilamus</hi> indaqqet mill-Orkestra Sinfonika ta’ <ref target="https://mt.wikipedia.org/wiki/Kjoto">Kjoto</ref> waqt l-Expo ’70 fil-<ref target="https://mt.wikipedia.org/wiki/Ġappun">Ġappun</ref>. Ix-xogħlijiet tiegħu ndaqqu wkoll fl-<ref target="https://mt.wikipedia.org/wiki/Stati_Uniti">Istati Uniti</ref>, <ref target="https://mt.wikipedia.org/wiki/Russja">fir-Russja</ref>, fl-<ref target="https://mt.wikipedia.org/wiki/Ingilterra">Ingilterra</ref>, <ref target="https://mt.wikipedia.org/wiki/Wales">f’Wales</ref>, fi <ref target="https://mt.wikipedia.org/wiki/Franza">Franza</ref>, fl-<ref target="https://mt.wikipedia.org/wiki/Italja">Italja</ref>, fil-<ref target="https://mt.wikipedia.org/wiki/Ġermanja">Ġermanja</ref>, f<ref target="https://mt.wikipedia.org/wiki/Norveġja">in-Norveġja</ref>, fl-<ref target="https://mt.wikipedia.org/wiki/Żvezja">Iżvezja</ref>, fil-<ref target="https://mt.wikipedia.org/wiki/Polonja">Polonja</ref>, fl-<ref target="https://mt.wikipedia.org/wiki/Eġittu">Eġittu</ref>, fl-<ref target="https://mt.wikipedia.org/wiki/Indja">Indja</ref> u fl-<ref target="https://mt.wikipedia.org/wiki/Arġentina">Arġentina</ref>.</p>
<p>Il-mużika ta' Carmelo Pace spiss hija melodjuża, iżda xi drabi pjuttost karatteristika tat-tendenzi mużikali tal-bidu tas-seklu 20. Fil-mumenti aktar liriċi tiegħu, il-mużika tiegħu turi xi referenzi għall-<ref target="https://mt.wikipedia.org/wiki/Verismo_(mużika)">veriżmu</ref> kif ukoll għall-armoniji <ref target="https://mt.wikipedia.org/wiki/Maurice_Ravel">Raveljani.</ref> Il-lingwaġġ aktar avventuruż tiegħu huwa aktar astratt u atonali mingħajr ma neċessarjament ikun dodekafoniku, anke jekk spiss ikollu karattru intimu.</p>
Unuri u premjijiet
<p>Fl-1955, fl-1956, fl-1957 u fl-1958, Pace rebaħ l-ewwel premju fil<hi rend="italic">-</hi>konkors internazzjonali annwali tar-<ref target="https://mt.wikipedia.org/wiki/Rediffusion_London">Rediffusion</ref> għall-kompożizzjoni mużikali. Huwa rebaħ konkors tal-mużika tal-kamra organizzat mill-Performing Rights Society f'Londra fl-1962 u għal darb'oħra fl-1972. Fl-1975, ħa kemm l-ewwel u t-tieni post f'kompetizzjoni tal-mużika tal-kamra organizzata mit-Teatru Manoel fil-Belt. Fl-1964, sar Kavallier tal-Ordni Sovran, Militari u Ospitallier ta’ San Ġwann ta’ Ġerusalemm (l-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta’ Malta</ref>), u fl-1992, il-President <ref target="https://mt.wikipedia.org/wiki/Ċensu_Tabone">Vincent Tabone</ref> għamlu Uffiċjal tal-Ordni Nazzjonali tal-Mertu.<ref target="https://mt.wikipedia.org/wiki/Il-Paġna_prinċipali#cite_note-Farrugia-1">[1]</ref></p>
Arkivji
<p>Wara l-mewt ta’ Pace, fl-20 ta’ Mejju 1993, il-manuskritti tiegħu u xogħlijiet oħra ġew trasferiti fil-Mużew tal-Katidral fl-<ref target="https://mt.wikipedia.org/wiki/Mdina">Imdina</ref>, għalkemm il-partituri mużikali għall-opri tiegħu għadhom fil-<ref target="https://mt.wikipedia.org/wiki/It-Teatru_Manoel">Mużew tat-Teatru Manoel</ref> fil-Belt .</p>
</text></body></html>