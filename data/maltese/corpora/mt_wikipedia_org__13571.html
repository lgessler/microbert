<html><body><text id="wikipedia_mt_wikipedia_org__13571.html" ns="0" revid="270447" sourceurl="https://mt.wikipedia.org/wiki/Johann_Wolfgang_von_Goethe" title="Johann Wolfgang von Goethe" type="wikipedia">Johann Wolfgang von Goethe
<figure><caption>Johann Wolfgang von Goethe, ritratt minn Tischbein fil-<ref target="https://mt.wikipedia.org/wiki/Campagna_Romana">Campagna Romana</ref> matul il-vjaġġ fl-<ref target="https://mt.wikipedia.org/wiki/Italja">Italja</ref> (1786)</caption></figure>
<p><hi rend="bold">“</hi><hi rend="italic">Il-ħajja hi tal-ħajjin, u min hu ħaj irid ikun lest għall-bidliet.</hi><hi rend="bold">”</hi></p>
<p><hi rend="bold">Johann Wolfgang von Goethe</hi> (Frankfurt am Main, 28 ta' Awwissu 1749 – Weimar, 22 ta' Marzu 1832) kien kittieb, poeta u drammaturgu <ref target="https://mt.wikipedia.org/wiki/Ġermanja">Ġermaniż</ref>.</p>
<p>Il-kittieba Ingliża <ref target="https://mt.wikipedia.org/wiki/George_Eliot">George Eliot</ref> iddeskrivietu bħala <hi rend="italic">wieħed mill-ikbar letterati Ġermaniżi u l-aħħar <ref target="https://mt.wikipedia.org/wiki/Bniedem_universali">bniedem universali</ref></hi>. Il-ħidma tiegħu tiġbor fiha <ref target="https://mt.wikipedia.org/wiki/Poeżija">poeżija</ref>, <ref target="https://mt.wikipedia.org/wiki/Dramma">dramma</ref>, <ref target="https://mt.wikipedia.org/wiki/Letteratura">letteratura</ref>, <ref target="https://mt.wikipedia.org/wiki/Teoloġija">teoloġija</ref>, <ref target="https://mt.wikipedia.org/wiki/Filosofija">filosofija</ref>, <ref target="https://mt.wikipedia.org/wiki/Umaneżmu">umaneżmu</ref> u <ref target="https://mt.wikipedia.org/wiki/Xjenza">xjenzi</ref>, imma kien attiv ukoll fil-<ref target="https://mt.wikipedia.org/wiki/Pittura">pittura</ref>, fil-<ref target="https://mt.wikipedia.org/wiki/Mużika">mużika</ref> u fl-<ref target="https://mt.wikipedia.org/wiki/Arti">arti</ref>. Il-<hi rend="italic">magnum opus</hi> tiegħu kien il-<hi rend="italic"><ref target="https://mt.wikipedia.org/wiki/Faust_(Goethe)">Faust</ref></hi>; xogħol monumentali li ħadem fuqu għal xi sittin sena.</p>
<p>Goethe ivvinta l-kunċett ta' <hi rend="italic">Weltliteratur</hi> (letteratura dinjija), li ġie mill-għarfien fil-fond u l-ammirazzjoni li kellu għax-xogħlijiet ewlenin ta' diversi kulturi nazzjonali, fosthom il-kultura <ref target="https://mt.wikipedia.org/wiki/Letteratura_Ingliża">Ingliża</ref>,  <ref target="https://mt.wikipedia.org/wiki/Letteratura_Franċiża">Franċiża</ref>,  <ref target="https://mt.wikipedia.org/wiki/Letteratura_Taljana">Taljana</ref>,  <ref target="https://mt.wikipedia.org/wiki/Letteratura_Griega">Griega</ref>,  <ref target="https://mt.wikipedia.org/wiki/Letteratura_Persjana">Persjana</ref> u  <ref target="https://mt.wikipedia.org/wiki/Letteratura_Għarbija">Għarbija</ref>. Kellu influwenza qawwija wkoll fl-ambjent filosofiku ta' żmienu, b'mod partikulari fuq id-direzzjoni ta' <ref target="https://mt.wikipedia.org/wiki/Georg_Wilhelm_Friedrich_Hegel">Hegel</ref> u <ref target="https://mt.wikipedia.org/wiki/Friedrich_Schelling">Schelling</ref>.</p>
Bijografija
<figure><caption>Id-dar fejn twieled Goethe fi Frankfurt</caption></figure>
<p>Goethe hu meqjus minn ħafna bħala l-kittieb l-iżjed importanti li qatt ħareg mill-Ġermanja u wieħed mill-aħħar "<ref target="https://mt.wikipedia.org/wiki/Bniedem_universali">bnedmin universali</ref>". Kien l-ewwel fost ulied Johann Caspar (1710 - 1782), bniedem kolt, <hi rend="italic">doctor juris</hi> u kunsillier imperjali, u Katharina Elisabeth Textor (1731 - 1808). Twieled wara nofsinhar fit-28 ta' Awwissu 1749, għeluq l-ewwel sena miż-żwieġ tal-ġenituri tiegħu. Kien tifel ismar u b'għajnejh suwed u qisu mhux Ġermaniż. Katharina kellha xi diffikultajiet fil-ħlas minħabba n-nuqqas ta' sengħa tal-majjistra, u dan ħajjar 'il missierha, Johann Wolfgang Textor, <ref target="https://mt.wikipedia.org/wiki/Sindku">sindku</ref> ta' Frankfurt, li jwaqqaf fil-belt taħriġ ostetriku obbligatorju. L-għada, Johann Wolfgang tgħammed skont ir-rit protestant. F'Diċembru tal-1750 twieldet it-tieni tifla, Cornelia Friederike Christiana (1750 -1777), li kienet tilgħab miegħu fi tfulithom; kellhom erba' ħuthom oħra imma dawn mietu ta' età żgħira.   </p>
<p>Mill-1755 beda jitgħallem jikteb u jaqra bil-<ref target="https://mt.wikipedia.org/wiki/Lingwa_Ġermaniża">Ġermaniż</ref> fi skola pubblika, u mbagħad privatament, il-<ref target="https://mt.wikipedia.org/wiki/Lingwa_Latina">Latin</ref>, u wara, xi ftit <ref target="https://mt.wikipedia.org/wiki/Lingwa_Griega">Grieg</ref> u <ref target="https://mt.wikipedia.org/wiki/Lingwa_Lhudija">Lhudi</ref>, il-<ref target="https://mt.wikipedia.org/wiki/Lingwa_Franċiża">Franċiż</ref>, l-<ref target="https://mt.wikipedia.org/wiki/Lingwa_Ingliża">Ingliż</ref>, it-<ref target="https://mt.wikipedia.org/wiki/Lingwa_Taljana">Taljan</ref> – missieru mar l-<ref target="https://mt.wikipedia.org/wiki/Italja">Italja</ref> fl-1740 u kiteb, b'Taljan mhux perfett, <ref target="https://mt.wikipedia.org/wiki/Djarju">djarju</ref> tal-vjaġġ tiegħu – u iktar tard id-<ref target="https://mt.wikipedia.org/wiki/Disinn">disinn</ref> u l-<ref target="https://mt.wikipedia.org/wiki/Mużika">mużika</ref>: fil-25 t'Awwissu tal-1763 mar jisma' kunċert tal-pjanuforte ta' <ref target="https://mt.wikipedia.org/wiki/Wolfgang_Amadeus_Mozart">Mozart</ref> li kellu seba' snin liebes il-parrokka u bix-xabla fil-ġenb. Ta' żagħżugħ tgħallem l-<ref target="https://mt.wikipedia.org/wiki/Skerma">iskerma</ref> u jirkeb iż-żiemel. </p>
<p>Fl-1756, faqqgħet il-<ref target="https://mt.wikipedia.org/wiki/Gwerra_tas-seba'_snin">Gwerra tas-seba' snin</ref> u meta l-Franċiżi rebħu l-belt ta' Frankfurt fl-1 ta' Jannar 1759, fid-dar ta' Goethe installa ruħu il-logotenent François de Théas. Mat-truppi Franċiżi ġew bosta atturi u kantanti u sa meta telqu fit-2 ta' Diċembru 1762, Goethe seta' jara għall-ewwel darba it-<ref target="https://mt.wikipedia.org/wiki/Traġedja">traġedji</ref> ta' <ref target="https://mt.wikipedia.org/wiki/Jean_Racine">Racine</ref> u ta' <ref target="https://mt.wikipedia.org/wiki/Pierre_Corneille">Corneille</ref> u l-<ref target="https://mt.wikipedia.org/wiki/Kummiedja">kummiedji</ref> ta' <ref target="https://mt.wikipedia.org/wiki/Molière">Molière</ref>, barra xogħlijiet mużikali. </p>
<p>Meta kellu 17-il sena, wasallu ż-żmien li jmur Università: hu xtaq isegwi l-korsijiet tal-letteratura klassika u r-retorika f'Gottingen imma missieru riedu jistudja l-liġi f'Leipzig u mela fit-30 ta' Settembru 1765, Johann telaq minn Frankfurt għal dik il-belt sabiħa u moderna, b'somma ġmielha ta' 1.200 <ref target="https://mt.wikipedia.org/wiki/Fjorin">fjorin</ref> fil-but li tah missieru biex ikun żgur li jgħix komdu. </p>
Leipzig (1765 - 1768)
<p>F'<ref target="https://mt.wikipedia.org/wiki/Leipzig">Leipzig</ref> ma damx ma daħal fil-ħajja frivola tas-soċjetà ta' dik il-belt, differenti minn dik ta' Frankfurt fejn tant kienet konservattiva u patrijarkali. Kellu relazzjoni ma' Kätchen Schönkopf u kiteb il-<hi rend="italic">Die Laune des Verliebten</hi> (Il-kapriċċ ta' namrat), kummiedja arkadika u l-<hi rend="italic">Die Mitschuldigen</hi> (Il-ħatjin flimkien), kummiedja oħra mingħajr pretensjoni. Kiteb ukoll bosta poeżiji bil-mużika miktuba minn ċertu <ref target="https://mt.wikipedia.org/wiki/Bernhard_Breitkopf">Bernhard Breitkopf</ref> li Goethe kien imur sikwit għand il-familja tiegħu, proprjetarju ta' Dar Editriċi mużikali li saret famuża ħafna. Fuq dan il-perjodu, ikkummenta li kien beda jieħu d-drawwa li "jittrasforma fi xbieha, f'poeżija u jsegwi ġo fih kull ma jtih il-ferħ jew jagħmillu d-dwejjaq jew kull ma jokkupa l-ispirtu tiegħu",</p>
<p>Bejn Frar u Marzu tal-1768 mar <ref target="https://mt.wikipedia.org/wiki/Dresden">Dresden</ref> fejn żar il-kollezzjonijiet tal-arti miġbura fil-belt u f'Ġunju sar jaf bil-mewt traġika ta' <ref target="https://mt.wikipedia.org/wiki/Winckelmann">Winckelmann</ref>, li kien japprezzah ħafna. </p>
<p>Il-kitbiet tiegħu, però, ma ġewx apprezzati u hu stess ikkonvinċa ruħu li aħjar jitfa' fin-nar il-parti l-kbira ta' dak ix-xogħol tal-bidu, imma żamm iż-żewġ kummiedji, il-ġabra <hi rend="italic">Annette</hi> li kienet magħmula minn <ref target="https://mt.wikipedia.org/wiki/Lied">lieder</ref> iddedikati lil Kätchen, l-<ref target="https://mt.wikipedia.org/wiki/Ode">odi</ref> ddedikati lil ħabibu Ernst Behrisch u xi xogħol ieħor. Minħabba infezzjoni fil-pulmun li ħa fl-Lulju tal-1768, iddeċieda li aħjar jerġa' lura Frankfurt u għamel hekk f'Awwissu.</p>
<p>Meta wasal Frankfurt, Goethe kien marid ħafna u saħansitra għamlulu operazzjoni f'għonqu u ħaseb li ma kienx għal din il-ħajja. Għalhekk beda jieħu sehem fid-devozzjonijiet t'ommu u tal-ħabiba tagħha Susanna Katharina von Klettenberg, mara ta' xi 45 sena li hu ftakar fiha bl-affezzjoni fil-<hi rend="italic">Poeżija u verità</hi>, u fl-i<hi rend="italic">Stqarrijiet ta' ruħ sabiħa</hi>. Dan kien perjodu qasir li fih, barra minn dawn id-devozzjonijiet li fil-verità ħa sehem fihom mingħajr ħerqa, fl-istess ħin qara l-i<hi rend="italic">Storija tal-knisja u tal-eretiċi</hi> ta' Gottfried Arnold u l-<hi rend="italic">Imitazzjoni ta' Kristu</hi>. Goethe ma kienx baqa' jemmen imma kien iħares bis-simpatija u l-interess lejn l-ispiritwalità u kien iqis lilu nfisu bħala eretiku li l-insara, kieku setgħu, kienu bil-qalb jibagħtuh għall-kastig tal-ħruq.</p>
Strażburgu (1770 - 1771)
<figure><caption>Johann Gottfried Herder</caption></figure>
<p>Meta reġa' ġie f'saħħtu, kien iż-żmien li jkompli l-istudji universitarji. Mar <ref target="https://mt.wikipedia.org/wiki/Strażburgu">Strażburgu</ref> fejn seta' jitgħallem tajjeb il-Franċiż u jistudja f'Università ta' kultura Ġermaniża u wasal hemm fit-2 ta' April 1770. Hemm għamel ħafna ħbieb, bħal <ref target="https://mt.wikipedia.org/wiki/Johann_Heinrich_Jung-Stilling">Johann Heinrich Jung-Stilling</ref>, li kien kiteb <hi rend="italic">Iż-żgħożija ta' Heinrich Stilling</hi> u id-drammaturgu futur <ref target="https://mt.wikipedia.org/wiki/Jakob_Michael_Reinhold_Lenz">Jakob Michael Reinhold Lenz</ref>. Fil-bidu tas-sajf żar <ref target="https://mt.wikipedia.org/wiki/Alsace">Alsace</ref> u <ref target="https://mt.wikipedia.org/wiki/Lorraine">Lorraine</ref> ma' żewġt iħbieb . Sar jaf 'il <ref target="https://mt.wikipedia.org/wiki/Johann_Gottfried_Herder">Johann Gottfried Herder</ref>, letterat u filosfu, diġà magħruf, li wara vjaġġ ġo <ref target="https://mt.wikipedia.org/wiki/Franza">Franza</ref>, kellu jgħaddi Settembru Strażburgu għal operazzjoni f'għajnejh. Għal Herder, li kien ammiratur tal-poeżija popolari, Goethe ikkompona il-lied <hi rend="italic">Heidenröslein</hi> (Warda tax-xagħri).</p>
<p>Qara b'interess kbir il-kittieba Ingliżi <ref target="https://mt.wikipedia.org/wiki/Oliver_Goldsmith">Goldsmith</ref>, <ref target="https://mt.wikipedia.org/wiki/Henry_Fielding">Fielding</ref> u <ref target="https://mt.wikipedia.org/wiki/Laurence_Sterne">Sterne</ref> u beda jinteressa ruħu fil-persunaġġ storiku <ref target="https://mt.wikipedia.org/wiki/Götz_von_Berlichingen">Götz von Berlichingen</ref> u fil-persunaġġ tal-fantasija li kellu jikseb fama immortali, <ref target="https://mt.wikipedia.org/wiki/Faust">Faust</ref>. Fir-rebbiegħa tal-1771, kellu relazzjoni serja ma' Friederike Brion, bint qassis Protestant fir-reġjun viċin ta' <ref target="https://mt.wikipedia.org/wiki/Sessenheim">Sessenheim</ref>, li kienet l-ispirazzjoni ta' bosta poeżiji, <hi rend="italic">Willkommen und Abschied</hi> (Merħba u saħħa), <hi rend="italic">Maifest</hi> (Festa ta' Mejju), <hi rend="italic">Ob ich dich liebe, weiß ich nicht</hi> (Ma kontx naf li nħobbok) u <hi rend="italic">Jetzt fühlt der Engel</hi> (Issa l-anġlu nħoss). Fis-sajf, ippreżenta t-teżi li biha kien ħa jikseb il-lawrja, imma din ma ġietx aċċettata u hekk ma ħax it-titlu ta' Duttur fil-liġi. Minflok, fis-6 ta' Lulju ppreżenta xi teżijiet fil-liġi li ġew approvati u bihom kiseb it-titlu iżjed baxx ta' <hi rend="italic">Licentiatus juris</hi>. Telaq lil Friederike, imma baqa' ħabib magħha u reġa' ltaqa' magħha Sessenheim tmin snin wara, u mar lura Frankfurt.</p>
Götz von Berlichingen
<figure><caption>Götz von Berlichingen</caption></figure>
<p>Meta mar lura Frankfurt, f'waħda mill-ittri tiegħu kiteb "Franfurt għadha l-bejta, in-<hi rend="italic">nidus</hi>, jekk jogħġbok.  Tajba biżżejjed biex tfaqqas l-għasafar; barra minn hekk, f'sens figurattiv, <hi rend="italic">spelunca</hi>, toqba miżera. Il-Mulej jeħlisna minn dan id-dwejjaq! Amen". Fit-28 t'Awwissu 1771, il-jum meta għalaq 22 sena, Goethe kiseb il-permess li jaħdem fil-professjoni ta' avukat, li fir-realtà abbanduna wara erba' snin. Baqa' jikteb f'dawk is-snin meta deher <hi rend="italic">Sturm und Drang</hi> (Burraxka u Ħeġġa), id-dramma poetika preromantika ta' <ref target="https://mt.wikipedia.org/wiki/Friedrich_Maximilian_Klinger">Friedrich Maximilian Klinger</ref>. Kiteb li "żgħażagħ dħulin jidhru f'daqqa fil-pubbliku b'kuraġġ u preżunzjoni kbira tassew, kif tistenna minn dik l-età, u permezz tal-enerġija tagħhom jipproduċu ħafna affarijiet tajbin, jagħtu ħafna gost imma meta jabbużaw, idejqu u jġibu ħafna inkwiet".</p>
<p>Goethe kiteb storja drammatizzata, fil-proża, fuq Goffredu minn Berlichingen, li lesta fl-aħħar tal-1771, imma baqa' jaħdem fuqha sal-aħħar ta' Marzu tal-1773, u ġiet ippubblikata anonimament f'Ġunju ta' wara bit-titlu <hi rend="italic">Götz von Berlichingen mit der eisernen Hand. Ein Schauspiel</hi>. Fl-1787 ġie ppubblikat, bil-permess ta' Goethe, test għall-qari u fil-1804 adattaha għall-palk u kellha l-ewwel rappreżentazzjoni f'<ref target="https://mt.wikipedia.org/wiki/Weimar">Weimar</ref> it-22 ta' Settembru 1804.</p>
<p>Götz kiteb awtobijografija fl-1562 u Goethe qraha fl-edizzjoni tal-1731. Din tiddeskrivi l-istorja ta' fewdatarju żgħir Ġermaniż li jirribella u jżomm mal-bdiewa fir-rewwixta kontra l-Imperu fil-gwerra tal-1525. Goethe rrappreżenta t-tragedja tal-onestà u l-lealtà kavallereska – f'epoka li fiha l-kavallerija kienet waqgħet f’attività ta' serq, abbuż u arroganza – li ċedew kontra l-viltà, il-korruzzjoni u l-adulazzjoni. Imma hi wkoll denunċja tal-kondizzjonijiet magħkusin ta' socjetà li żżomm lin-nies intelliġenti milli jiżviluppaw u taħqar u topponi l-virtù.</p>
<p>Fir-realtà, Goethe, li mexa mal-kunċett <ref target="https://mt.wikipedia.org/wiki/Justus_Möser">möserjan</ref> li l-epoka fewdali klassika kienet "epoka tal-libertà", la fehem in-natura reazzjonarja tar-rewwixta tan-nobbli u lanqas in-natura progressiva tar-rewwixta tal-bdiewa, imma iddeskriva korrettament il-proċess storiku li bih il-kavalieri nbidlu f'nobbli tal-qorti ta' Stati assolutisti.</p>
Wetzlar (1772)
<p>F'Mejju tal-1772, fuq il-parir ta' missieru, Johann mar joqgħod fil-belt ta' <ref target="https://mt.wikipedia.org/wiki/Wetzlar">Wetzlar</ref>, fejn kien hemm il-Qorti Imperjali tal-Ġustizzja u nkiteb ma' dan it-tribunal fit-23 ta' Mejju biex jipprattika. Naturalment ittraskura x-xogħol legali: kien jippreferi jgħaddi ż-żmien fit-taverna tal-"Prinċep ereditarju", fejn kien jaf, fost oħrajn, lil Karl Wilhelm Jerusalem, bin teologu magħruf, żagħżugħ intellettwali bla kwiet, li kien qiegħed jinnamra ma' mara miżżewġa u l-avukat Johann Christian Kestner (1741-1800), li mingħandu għandna opinjoni interessanti fuq iż-żagħżugħ Goethe, li kien għadu mhux magħruf.</p>
<figure><caption>Charlotte Buff Kestner</caption></figure>
<p>"Għandu ħafna talenti, hu tassew ġenju u bniedem ta' karattru, għandu immaġinazzjoni straordinarjament ħajja, li biha jfisser ruħu l-iżjed bix-xbihat u x-xebh. Fl-imħabbiet tiegħu hu bla ħsieb, però sikwit jaf irażżan ruħu. Il-mod kif jaħseb hu nobbli. Ħieles mill-preġudizzji kemm jista' jkun, jagħmel li jiġih f'moħħu, mingħajr ma jagħti kas x'jaħsbu l-oħrajn. Kull xkiel jistmerru. Iħobb it-tfal u jaf imur magħhom. Hu stramb u fil-manjiera tiegħu, fid-dehra tiegħu, għandu bosta affarijiet li ma jiġbdukx imma jintgħoġob ħafna fost it-tfal u n-nisa u ħafna oħrajn. Għandu stima kbira għas-sess femminili. Il-prinċipji tiegħu għadhom ma ffermawx sew, dan mhux wieħed li nistgħu nqisuh bħala ortodoss, imma mhux għax imkabbar jew kapriċcuż jew għandu ħafna arja.</p>
<p>Ma jħobbx jiddisturba lill-oħrajn mill-paċi tal-konvinzjonijiet tagħhom. Jobgħod ix-xettiċiżmu, jipprova jsib il-verità u ċ-ċarezza fuq xi ftit ħwejjeġ ewlenin u jaħseb li sabha din iċ-ċarezza fuq l-affarijiet importanti. Imma skont jien, għadu ma kisibhiex. Ma jmurx il-knisja, ma jitqarbinx, jitlob rarament: "m'iniex biżżejjed ta' żewġ uċuħ biex nagħmel hekk", jgħid. Għar-reliġjon nisranija għandu ħafna rispett, imma mhux fil-forma kif jippreżentawha t-teoloġi. Jemmen fil-ħajja wara l-mewt, f'kundizzjoni aħjar. Ifittex il-verità, imma jippreferi jismagħha milli jispjegaha. Diġà għamel ħafna, jaf ħafna u qara ħafna; imma hu l-iżjed dak li ħaseb u rraġuna. L-interess ewlieni tiegħu hu fl-arti u fix-xjenza jew aħjar, fix-xjenzi kollha, barra dawn li jġibu l-ħobż… insomma, hu bniedem tassew notevoli."</p>
<p>Kestner kien għarus lit-tfajla Charlotte jew Lotte Buff (1753-1828) li, kif kiteb hu, "m'għandhiex sbuħija tal-għaġeb imma hi tfajla sabiħa u lili qatt ħadd ma għoġobni iżjed minnha" waqt li Goethe, li sar jafha fid-9 ta' Ġunju u kien imur jaraha kważi kuljum, qal fuqha li hi "minn dawk li magħmulin, jekk mhux biex jispiraw passjoni vjolenti, biex żgur iqajmu simpatija ġenerali".</p>
<p>Il-fittaġni taż-żjarat ta' Goethe ġegħlu 'l Lotte tgħidlu fis-16 ta' Awwissu li "m'għandu jistenna xejn iktar minn ħbiberija" u fil-11 ta' Settembru 1772, Goethe ħalla Wetzlar. Fi Frankfurt irċieva l-aħbar minn għand Kestner li Jerusalem, ħabibhom it-tnejn, kien qatel ruħu b'idejh fit-30 ta' Ottobru; din kienet l-istorja sħiħa tar-rumanz li jmiss <hi rend="italic">In-niket taż-żagħżugħ Werther</hi>.</p>
Il-Ġermanja tas-seklu 16
<p>Il-Ġermanja tas-seklu 16 kellha mill-inqas 2000 dwana u kienet maqsuma fi kważi 300 stat żgħir assolutist iggvernat minn prinċpijiet li riedu jikkontrollaw bir-regolamenti burokratiċi u paternalistiċi kull aspett tal-ħajja, anki dik privata, tas-sudditi. Pereżempju, kien hemm regolament tal-Prinċipat ta' Baden tal-1766, dirett lejn is-sudditi, li kien imfassal biex "iżommhom mill-iżbalji u jreġġagħhom għat-triq id-dritta, barra li jgħallimhom, anki kontra r-rieda tagħhom, il-mod kif għandhom ifasslu l-ħajja domestika tagħhom, jieħdu ħsieb ir-raba' u jħaffu permezz ta' sistema ekonomikament iżjed produttiva, il-piż tat-tributi li kien id-dover tagħhom li jħallsu". Il-gvern żamm  lill-bdiewa fl-istat ta' servi tal-gleba u ma ħalliex l-attività ekonomika imprenditorjali moderna tiżvillupa. Hekk kienu projbiti l-importazzjoni u l-esportazzjoni ta' ħafna ħwejjeġ, minħabba l-biża' li l-ħruġ tal-flus 'il barra jfaqqar lill-istat fil-<ref target="https://mt.wikipedia.org/wiki/Prussja">Prussja</ref>; kien projbit ukoll il-bini ta' toroq kbar biex il-barranin jieħdu iżjed żmien fil-vjaġġi tagħhom u hekk jonfqu iżjed flus.</p>
<p>Kull gvern assolut seta' jqassam kif jogħġbu l-favuri u l-privileġġi, jitlob kull ħlas li jrid mis-sudditi, ibigħ kif ġie ġie l-bdiewa lil stati barannin bħala suldati u ma kienx jagħraf ebda opinjoni pubblika u ma jweġibx għall-għemil tiegħu. Dawn il-kundizzjonijiet, sikwit imsaħħin b'liġijiet grotteski, għamlu ħafna iżjed diffiċli l-iżvilupp ta' klassi ta' borgeżija imprenditorjali u kellhom effetti li damu ħafna fl-istorja Ġermaniża.</p>
<hi rend="italic">In-niket taż-żagħżugħ Werther</hi> (1774)
<figure><caption>Frontespizju tal-ewwel edizzjoni</caption></figure>
<p>Werther kien jaf żewġ għarajjes, Charlotte u Albert, u kien iżurhom spiss; beda jħobb lit-tfajla, li kellha grazzja miegħu wkoll, imma din (li l-ħbieb kienu jsibuha bħala Lotte) ċaħdet l-imħabba tiegħu għax kienet imwegħda biex tiżżewweġ lil Albert u 'l Werther setgħet ittih biss il-ħbiberija tagħha. Iddiżappuntat, iddeċieda li joqtol ruħu b'idejh.  </p>
<p>Werther hu intellettwali borgiż li l-possibbiltà li jirnexxi tiddependi mill-ħila tiegħu li jimxi mal-konvenzjonijiet tal-qortijiet aristocratiċi żgħar Ġermaniżi. Kien jgħix kontradizzjoni doppja: ma setax jilħaq l-għan tal-umaneżmu borgiż ta' realizzazzjoni sħiħa tal-personalità tiegħu fir-realtà soċjali u ma setax jaċċetta l-konvenzjoni pjetistika ta' żmienu, li skontha l-imħabba bejn raġel u mara, jekk mhux permessa, trid tinbidel f'imħabba bejn l-aħwa. Il-kontradizzjoni ma nħallitx għaliex Werther ma kienx jaf jifred l-interessi soċjali mill-interessi individwali tiegħu: kien bniedem intellettwali f'Ġermanja semifewdali, li ma rnexxixilux jirrealizza ruħu, u l-kuxjenza tiegħu, li ma begħditx minn xulxin ġewwa fiha l-ħtiġijiet tar-raġuni minn dawk tas-sentiment, il-ħtiġijiet tal-ambizzjoni soċjali minn dawk tal-imħabba, imbuttatu għas-suwiċidju. </p>
<p>Meta ltaqa ma' <ref target="https://mt.wikipedia.org/wiki/Napuljun_Bonaparte">Napuljun</ref> f'<ref target="https://mt.wikipedia.org/wiki/Erfurt">Erfurt</ref> fl-1808, Goethe seta' jara sewwa l-firda li kienet nieqsa f'Werther, bejn ambizzjoni u mħabba. Wieħed bħal Napuljun kien jaf jiddistingwi tajjeb, fil-ħajja tiegħu, bejn il-ħtieġa li jagħmel suċċess politiku u dik tas-sentimenti privati, fis-sens li billi ma kienx mifrud mir-realtà ta' soċjetà ferm iżjed matura, kellu din id-distinzjoni ċara sewwa ġewwa fih u kien jgħixha fil-qsim tal-kuxjenza tiegħu stess. Werther, minflok, għandu kuxjenza mhux maqsuma proprju għaliex jgħix mifrud mir-realtà; biex jibqa' jgħix, kien ikollu <hi rend="italic">joqtol il-kuxjenza</hi>, kien ikollu <hi rend="italic">jmut fil-kuxjenza tiegħu</hi> biex jista' jgħix mingħajr tbatija fir-realtà.</p>
<figure><caption>Il-qari tal-<hi rend="italic">Werther</hi>, pittura ta' Wilhelm Amberg, 1870</caption></figure>
<p>Is-suċċess ta' dan ir-rumanz f'forma ta' ittri, miktub malajr minn Frar sa Marzu tal-1774, kien tal-għaġeb u kien ukoll il-kawża ta' xi ftit imitazzjonijiet li wasslu għas-suwiċidju. Goethe stess assista s-sejba tal-katavru ta' tfajla li kienet qatlet ruħha b'idejha f'<ref target="https://mt.wikipedia.org/wiki/Weimar">Weimar</ref> bir-rumanz fil-but. Il-parti kbira tal-qarrejja emmnu li għarfu f'Werther, kif kiteb <ref target="https://mt.wikipedia.org/wiki/Benedetto_Croce">Benedetto Croce</ref>, "apologija tal-passjoni u raġuni, protesta kontra r-regoli, il-preġudizzji u l-konvenzjonijiet soċjali" u ma rawx minflok is-sustanza vera, ir-rappreżentazzjoni ta' marda, li però mhijiex marda psikika ta' individwu, imma l-marda tal-<ref target="https://mt.wikipedia.org/wiki/Germanja">Germanja</ref> ta' dak iż-żmien.</p>
<p>Dak iż-żmien fl-art Ġermaniża, fost il-klassijiet tan-nofs, id-dwejjaq taċ-ċittadin magħluq bejn il-ħitan ta' wieħed mill-elf stat żgħir kien sentiment komuni. Werther, bħala borgiż, hu eżempju ta' dan imma fl-istess ħin parodija: l-għan ta' Goethe kien infatti li jwaqqa' għaċ-ċajt dan l-atteġġjament ta' passività fiżika u mentali, ħaġa li ma fehmuhiex għalkollox il-qarrejja inqas attenti. F'ħafna każi, sfortunatament, l-ironija minn taħt tal-kittieb Ġermaniż, fuq kollox l-interpretazzjoni tagħha żbaljata u mgħaġġla, spiċċat biex ħajret ħafna żgħażagħ ta' familji sewwa għas-suwiċidju.</p>
<p>Erbgħin sena wara, fil-<hi rend="italic">Poeżija u verità</hi>, Goethe kiteb li "l-effett ta' dan il-ktieb kien kbir, anzi enormi, l-iżjed għax deher f'waqtu. Għaliex, bħalma suffarell hu biżżejjed biex jisplodi mina qawwija, anki splużjoni li ssir fil-pubbliku tisfa daqshekk qawwija għaliex id-dinja taż-żgħażagħ tkun diġà mminata u t-tifqigħa tkun hekk kbira għaliex kulħadd ikun ħa jisplodi bil-ħtiġijiet esaġerati tiegħu, il-passjonijiet mhux sodisfatti u n-niket immaġinarju."</p>
Weimar (1775 - 1832)
<figure><caption>Ritratt ta' Goethe</caption></figure>
<p>Goethe sar jaf 'l <ref target="https://mt.wikipedia.org/wiki/Friedrich_Gottlieb_Klopstock">Klopstock</ref>, lit-teologu Żvizzeru <ref target="https://mt.wikipedia.org/wiki/Johann_Caspar_Lavater">Johann Caspar Lavater</ref> – studjuż tal-<ref target="https://mt.wikipedia.org/wiki/Fisjonjomika">fisjonjomika</ref> li kien jemmen li jista' jkun jaf mill-profil tal-uċuħ il-karattri tan-nies, u għal dan l-iskop, gegħel lill-pittur Schmoll ipinġi bosta ritratti ta' Goethe – u lill-filosfu <ref target="https://mt.wikipedia.org/wiki/Friedrich_Heinrich_Jacobi">Jacobi</ref>, li kien jammira 'l <ref target="https://mt.wikipedia.org/wiki/Spinoza">Spinoza</ref>.</p>
<p>F'April tal-1775 tgħarras lit-tfajla ta' 16-il sena Lili Schönemann, bint bankier, imma ħassar l-għerusija f'Ottobru għax l-idea tar-rabta taż-żwieġ ma felaħhiex u fis-7 ta' Novembru tal-1775 Goethe mar <ref target="https://mt.wikipedia.org/wiki/Weimar">Weimar</ref> bħala preċettur ta' Carl August, Duka ta' Sassonja-Weimar-Eisenach, li kellu 18-il sena, tipiku tirann żgħir Ġermaniż ta' dak iż-żmien, li kien jiggverna stat żgħir magħmul biss mill-kapitali Weimar, belt ta' 600 abitant, mill-belt universitarja ta' <ref target="https://mt.wikipedia.org/wiki/Jena">Jena</ref> u xi ftit "bliet tal-pjaċir". Fl-1776, Goethe kien membru tal-Kunsill sigriet u fis-6 ta' Settembru tal-1779 inħatar kunsillier sigriet u stqarr: "tal-għaġeb għalija, bħal ħolma, li ta' 30 sena lħaqt l-ogħla grad onorifiku li ċittadin Ġermaniż jista' jilħaq". Fl-10 ta' April tal-1782 ingħata t-titlu nobiljari mill-<ref target="https://mt.wikipedia.org/wiki/Imperatur">imperatur</ref> <ref target="https://mt.wikipedia.org/wiki/Ġużeppi_II">Ġużeppi II</ref> u fl-1804 laħaq ministru.</p>
<p>Bejn is-snin 1776 u 1788 kien ħabib ma' Charlotte von Stein, mara li ħadet f'idejha l-edukazzjoni tiegħu għall-impieg li kien daħal għalih bħala preċettur u mbagħad kunsillier tad-duka. Stein kellha qabel kollox tittrasforma poeta famuż f'bniedem tad-dinja, u wara taqleb idolu mfissed tal-mument f'raġel li jirrispetta r-regoli tal-ħajja kif kienet fl-ambjent ristrett u rfinat li fih kienet tgħix id-dukessa Anna Amalia. Goethe laqa' tajjeb dan it-tagħlim ta' ekwilibriju, miżura u awtokontroll, li kien il-bażi tal-evoluzzjoni tiegħu, minkejja li qamlu ħafna sforzi u sagrifiċċji.</p>
<p>Din it-trasformazzjoni bil-mod, tidher ċara fl-ewwel għaxar snin li qatta' f'Weimar, karatterizzati minn ċertu faqar fil-xogħol poetiku. Kien hemm biss xogħlijiet li kienu għadhom ibbażati fuq il-poeżija ta' qabel, fosthom, pereżempju, <hi rend="italic">L-għanjiet ta' Mignon</hi> inklużi fil-"Wilhelm Meister", iż-żewġ ballati "Is-sajjied" (<hi rend="italic">Der Fischer</hi>) u "Ir-re tal-elfi" ("Erlkönig"), l-istupenda "Għanja lejlija tal-ġerrej" (<hi rend="italic">Wanderers Nachtlied</hi>), poeżija li fiha r-ruħ tal-poeta bil-qajla tieħu post il-qalb kapriċċuża li kienet iddominat il-ħidmiet ta' qabel.</p>
<figure><caption>Charlotte von Stein</caption></figure>
<p>It-tfittx għall-verità aħħarija tar-ruħ iddominat kitbiet oħra; kiteb l-"Għanja tal-ispirti fuq l-ilma" (<hi rend="italic">Gesang der Geister über dem Wasser</hi>), "Il-limiti tal-bniedem" (<hi rend="italic">Grenzen der Menschheit</hi>) u "Id-divin" (<hi rend="italic">Das Göttliche</hi>). Matul dan il-perjodu (mill-1777 għall-1785) Goethe kiteb ukoll ir-rumanz "Is-sejħa teatrali ta' Guliermu Meister" ("Wilhelm Meisters theatralische Sendung") u d-dramm, tal-1779, "Ifiġenja f'Tauride" ("Iphigenie auf Tauris"). Barra minn hekk, f'dawn is-snin kien imħabbat fuq bosta frontijiet differenti bħala kunsillier ministerjali għall-affarijiet militari, għall-vijabbiltà, għall-minjieri u għall-amministrazzjoni pubblika.</p>
<p>Kien ukoll supratendent tal-mużewijiet, u fl-1782 ingħata t-titlu nobiljari. Dan il-perjodu ta' bidliet radikali u mingħajr dubju negazzjoni tiegħu innifsu, intemm meta Goethe, fl-1786, mingħajr ma jaf ħadd, telaq lejn l-Italja. Hemm għadda sentejn hieni għalkollox fis-sensi u fir-ruħ fl-imħabba u s-seħer taċ-ċiviltà antika. Il-veduti, l-arti u l-karattru tal-poplu Taljan inkarnaw l-ideal tiegħu ta' għaqda bejn ir-ruħ u s-sensi. Hawn irnexxielu jagħti l-għamla definittiva lill-"Ifiġenja f'Tauride", li l-ewwel kienet miktuba fil-proża, imbagħad fil-proża ritmika, reġa' qalibha għall-proża u fl-aħħar irranġaha fil-<ref target="https://mt.wikipedia.org/wiki/Blankvers">Blankvers</ref> jew bil-<hi rend="italic">pentapodija ġambika</hi>.</p>
<p>Dan ix-xogħol sar meqjus bħala l-evanġelju tal-<ref target="https://mt.wikipedia.org/wiki/Umaneżmu">umaneżmu</ref>. Dan id-dramm, bħad-drammi kollha ta' Goethe, kien biss traġedja li setgħet tiġri, infatti <ref target="https://mt.wikipedia.org/wiki/Ifiġenja">Ifiġenja</ref> salvat 'il ħuha mill-ġenn u lir-Re <ref target="https://mt.wikipedia.org/wiki/Toante">Toante</ref> mill-inġustizzja, imma fuq kollox minħabba l-qawwa morali tagħha, rebħet fuq id-destin u żammet il-libertà tagħha. Eżempju ieħor bl-istess għan kien <hi rend="italic">Torquato Tasso</hi>, dramm ieħor li lesta fl-Italja (Goethe żar iċ-ċella ta' Tasso u d-dar ta' <ref target="https://mt.wikipedia.org/wiki/Ludovico_Ariosto">Ludovico Ariosto</ref> fil-belt ta' <ref target="https://mt.wikipedia.org/wiki/Ferrara">Ferrara</ref> u l-palazzi antiki tal-<ref target="https://mt.wikipedia.org/wiki/Estensi">Estensi</ref>), fuq il-pożizzjoni prekarja ta' artista f'soċjetà kortiża. Goethe seta' juża l-esperjenzi personali tiegħu fil-qorti ta' Weimar fl-adattament għal-palk tal-emozzjonijiet tal-poeta żagħżugħ Taljan.</p>
<p>Fl-1788 mar lura <ref target="https://mt.wikipedia.org/wiki/Weimar">Weimar</ref> fejn ma sabx  wisq merħba. Il-pubblikazzjoni tal-"Eleġiji Rumani" ("Römische Elegien"), rakkont tal-perjodu Taljan, qajjem ħafna agħa bħalma għamlet ir-relazzjoni tiegħu ma' Christiane Vulpius, bejjiegħa tal-fjuri, li wara żżewweġ. Dawn il-grajjiet flimkien ġegħlu 'l Goethe jingħalaq f'xorta ta' iżolament soċjali, imma fuq kollox spiritwali. L-għarfien li ma kienx mifhum u d-dwejjaq tan-nixfa poetika li kien qiegħed iġarrab wassluh biex jistmerr u jiċħad dak kollu li kien imbiegħed minn kif kien jaħseb hu. Il-kriżi ta' dawk is-snin kienet gravi għall-aħħar, imma fl-1794, kif kien ġara fl-imgħoddi, il-wasla u l-ħbiberija ta' <ref target="https://mt.wikipedia.org/wiki/Friedrich_Schiller">Friedrich Schiller</ref> salvawh minn din is-sitwazzjoni. Mill-1794 iddedika ruħu prinċipalment għal-letteratura, u wara ħajja ta' fekondità kreattiva straordinarja, miet fl-1832 f'<ref target="https://mt.wikipedia.org/wiki/Weimar">Weimar</ref>, x'aktarx b'attakk tal-qalb.</p>
<p>Allavolja hemm ħafna polemika fuqhom, l-aħħar kliem tiegħu saru famużissmi. Kienu: "Mehr Licht" ("Aktar dawl").</p>
Importanza storika
<figure><caption>Monument ta' Goethe f'Leipzig</caption></figure>
<p>L-importanza ta' Goethe fis-seklu 19 kienet enormi. Għal ħafna aspetti, beda ħafna kunċetti u ideat li maż-żmien saru familjari għal kulħadd. Goethe ipproduċa volumi ta' poeżija, saġġi, kritika u xogħlijiet xjentifiċi, fosthom teorija dwar l-ottika u riċerki li antiċipaw it-<ref target="https://mt.wikipedia.org/wiki/Evoluzzjoni">teorija evoluttiva</ref> u lingwistika. Kien affaxxinat mill-<ref target="https://mt.wikipedia.org/wiki/Minerali">minerali</ref> u mill-<ref target="https://mt.wikipedia.org/wiki/Mineraloġija">mineraloġija</ref> (il-mineral <ref target="https://mt.wikipedia.org/wiki/Goethite">Goethite</ref> imsemmi għalih). Bħala filosfu u kittieb, kien wieħed mill-figuri importanti tat-tranżizzjoni mill-<ref target="https://mt.wikipedia.org/wiki/Illuminiżmu">Illuminiżmu</ref> għar-<ref target="https://mt.wikipedia.org/wiki/Romantiċiżmu">Romantiċiżmu</ref>. </p>
<p>Il-lista li ġejja tax-xogħlijiet l-iżjed importanti tista' tagħti idea tal-impatt li kellu fuq żmienu u żmienna:</p>
<p>Ir-rumanz miktub f’għamla ta' ittri, <hi rend="italic">Die Leiden des jungen Werthers</hi> (<hi rend="italic">in-niket taż-żagħżugħ Werther</hi>), ippubblikat fl-1774 jirrakkonta storja ta' mħabba mimlija niket li tispiċċa b'suwiċidju. Goethe ammetta li kien "qatel lill-eroj tiegħu biex isalva ruħu". <ref target="https://mt.wikipedia.org/wiki/Ugo_Foscolo">Ugo Foscolo</ref>  ħa l-ispirazzjoni biex jikteb ir-rumanz tiegħu f'forma ta' ittri <hi rend="italic">Ultime lettere di Jacopo Ortis</hi> (<hi rend="italic">L-aħħar ittri ta' Jacopo Ortis</hi>).</p>
<p>Il-poeżija epika <hi rend="italic">Faust</hi>, inkitbet ftit ftit, u ġiet ippubblikata sħiħa biss wara mewtu. L-ewwel parti ġiet ippubblikata fl-1808 u għamlet sensazzjoni. L-ewwel verżjoni operistika bil-mużika ta' <ref target="https://mt.wikipedia.org/wiki/Louis_Spohr">Spohr</ref> dehret fl-1814 u kienet l-ispirazzjoni tal-<ref target="https://mt.wikipedia.org/wiki/Opra">opri</ref> ta' <ref target="https://mt.wikipedia.org/wiki/Charles_Gounod">Charles Gounod</ref>, <ref target="https://mt.wikipedia.org/wiki/Arrigo_Boito">Arrigo Boito</ref> u <ref target="https://mt.wikipedia.org/wiki/Ferruccio_Busoni">Ferruccio Busoni</ref>; il-poeżiji sinfoniċi ta' <ref target="https://mt.wikipedia.org/wiki/Richard_Wagner">Richard Wagner</ref> u <ref target="https://mt.wikipedia.org/wiki/Franz_Liszt">Franz Liszt</ref>, <ref target="https://mt.wikipedia.org/wiki/Gustav_Mahler">Gustav Mahler</ref>, u anki l-kantata <hi rend="italic">Xeni tal-Faust</hi> ta' <ref target="https://mt.wikipedia.org/wiki/Robert_Schumann">Robert Schumann</ref>. It-trama essenzjali ta' li wieħed "ibigħ ruħu lix-xitan" u jpartatha mal-qawwa f'din id-dinja kibret fl-importanza u saret metafora għat-trijonf tat-teknologija u tar-rivoluzjoni industrjali bit-tagħbija kollha tagħha ta' tbatija umana. Dan ix-xogħol poetiku ta' Goethe kien il-mudell għall-moviment poetiku sħiħ Ġermaniż imsejjaħ <hi rend="italic">Innerlichkeit</hi> (introverżjoni), rappreżentat pereżempju minn <ref target="https://mt.wikipedia.org/wiki/Heinrich_Heine">Heinrich Heine</ref>. Ix-xogħlijiet ta' Goethe ispiraw ħafna kompożituri, fosthom <ref target="https://mt.wikipedia.org/wiki/Wolfgang_Amadeus_Mozart">Mozart</ref>, <ref target="https://mt.wikipedia.org/wiki/Ludwig_van_Beethoven">Beethoven</ref>, <ref target="https://mt.wikipedia.org/wiki/Franz_Schubert">Schubert</ref> u <ref target="https://mt.wikipedia.org/wiki/Hugo_Wolf">Hugo Wolf</ref>.</p>
<p>L-influwenza ta' Goethe kienet importanti għaliex fehem it-tranżizzjoni u l-bidla tas-sensibbiltà Ewropea, l-interess li żdied fis-senswalità, fl-indeskrivibbli u fl-emozzjonali. Però ma kienx iper-emottiv jew sensazzjonalista, għall-kuntrarju, kien jipprietka l-qies u kien iqis l-eċċess bħala marda. "M'hemm xejn agħar mill-immaġinazzjoni mingħajr gost". Kien jargumenta li l-liġi tinbet mill-profondità tal-kultura ta' poplu u mill-art li jgħix fiha, u allura liġijiet razzjonali mhux dejjem jistgħu jiġu imposti minn fuq: teżi li ġabitu f'oppożizzjoni diretta ma' dawk li kienu jfittxu jwaqqfu monarkiji "mdawlin" imsejsin fuq liġijiet "razzjonali", pereżempju <ref target="https://mt.wikipedia.org/wiki/Ġużeppi_II_tal-Imperu_Mqaddes_Ruman">Ġużeppi II</ref> tal-Awstrija jew, iktar tard, <ref target="https://mt.wikipedia.org/wiki/Napuljun_Bonaparte">Napuljun</ref> imperatur tal-Franċiżi.</p>
<p>Din il-bidla saret maż-żmien il-bażi tas-seklu 19. Dan għamlu, flimkien ma' <ref target="https://mt.wikipedia.org/wiki/Adam_Smith">Adam Smith</ref>, <ref target="https://mt.wikipedia.org/wiki/Thomas_Jefferson">Thomas Jefferson</ref>, <ref target="https://mt.wikipedia.org/wiki/Ralph_Waldo_Emerson">Ralph Waldo Emerson</ref> u <ref target="https://mt.wikipedia.org/wiki/Ludwig_van_Beethoven">Ludwig van Beethoven</ref> figura fundamentali bejn iż-żewġ dinjiet. Minn naħa waħda jfittex l-estetika, l-ordni u dettalji fini li hi t-timbru ta' Żmien ir-Raġuni u tal-perjodu <ref target="https://mt.wikipedia.org/wiki/Neoklassiku">neoklassiku</ref> fl-arkitettura; min-naħa l-oħra jfittex forma ta' espressjoni personali u intwittiva.  L-ideat tiegħu fuq l-<ref target="https://mt.wikipedia.org/wiki/Evoluzzjoni">evoluzzjoni</ref> fformulaw il-mistoqsijiet li għalihom <ref target="https://mt.wikipedia.org/wiki/Charles_Darwin">Darwin</ref> kellu jsib tweġiba.</p>
<p>Fost il-werrieta l-kbar tal-kitba u l-ħsieb Goethjan fil-letteratura Ġermaniża tas-sekla 19 insibu mingħajr dubju 'l <ref target="https://mt.wikipedia.org/wiki/Friedrich_Nietzsche">Friedrich Nietzsche</ref> u fis-seklu 20 lir-rumanzier <ref target="https://mt.wikipedia.org/wiki/Thomas_Mann">Thomas Mann</ref> u lill-kittieb <ref target="https://mt.wikipedia.org/wiki/Ernst_Jünger">Ernst Jünger</ref>.</p>
Xogħlijiet ewlenin
Kummiedji
<list type="unordered"><item>(1768) <hi rend="italic">Die Laune des Verliebten</hi> (<hi rend="italic">Il-kapriċċi tan-namrat</hi>) – xogħol Rokokò taż-żagħżugħ Goethe</item>
<item>(1769) <hi rend="italic">Die Mitschuldigen</hi> (<hi rend="italic">Il-ħatjin flimkien</hi>)</item></list>
Rumanzi
<list type="unordered"><item>(1774) <hi rend="italic">Die Leiden des jungen Werthers</hi> (<hi rend="italic">In-niket taż-żagħżugħ Werther</hi>) – xogħol tal-perjodu Sturm und Drang ta' Goethe, bi tratti li jfakkru fir-Rokokò u l-<ref target="https://mt.wikipedia.org/wiki/Empfindsamkeit">Empfindsamkeit</ref></item>
<item>(1777-1785) <hi rend="italic">Wilhelm Meisters theatralische Sendung</hi> (<hi rend="italic">Is-sejħa teatrali ta' Wilhelm Meister</hi>)</item>
<item>(1796) <hi rend="italic">Wilhelm Meisters Lehrjahre</hi> (<hi rend="italic">L-apprendistat ta' Wilhelm Meister</hi>)</item>
<item>(1809) <hi rend="italic">Die Wahlverwandschaften</hi> (<hi rend="italic">Affinitajiet elettivi</hi>)</item>
<item>(1821) <hi rend="italic">Wilhelm Meisters Wanderjahre</hi> (<hi rend="italic">Il-pellegrinaġġ ta' Wilhelm Meister</hi>)</item>
<item>(1811-33) <hi rend="italic">Aus meinem Leben: Dichtung und Wahrheit</hi> (<hi rend="italic">Minn ħajti: Poeżija u verità</hi>)</item></list>
Drammi
<list type="unordered"><item>(1773) <hi rend="italic">Götz von Berlichingen</hi></item>
<item>(1774) <hi rend="italic">Clavico</hi></item>
<item>(1776) <hi rend="italic">Stella</hi></item>
<item>(1787) <hi rend="italic">Iphigenie auf Tauris</hi> (<hi rend="italic">Ifiġenja f'Tawride</hi>)</item>
<item>(1788) <hi rend="italic">Egmont</hi></item>
<item>(1790) <hi rend="italic">Torquato Tasso</hi></item>
<item>(1807/08) <hi rend="italic">Pandora</hi></item>
<item>(1808) <hi rend="italic">Faust, l-1 Parti</hi> – Xogħol tal-perjodu tal-"Weimarer Klassik"</item>
<item>(1832) <hi rend="italic">Faust, it-2 Parti</hi> - Xogħol tal-perjodu romantiku</item></list>
Poeżija
<list type="unordered"><item>(1773) <hi rend="italic">Prometheus</hi> ("Prometew<hi rend="italic">) </hi></item>
<item>(1782) <hi rend="italic">Der Erlkönig</hi> (<hi rend="italic">Ir-re tal-elfi</hi>)</item>
<item>(1790) <hi rend="italic">Roemische Elegien</hi> (<hi rend="italic">Eleġiji rumani</hi>)</item>
<item>(1794) <hi rend="italic">Reineke Fuchs</hi> (<hi rend="italic">Il-volpi Reineke</hi>)</item>
<item>(1797) <hi rend="italic">Der Zauberlehrling</hi> (<hi rend="italic">L-apprendista saħħar</hi>)</item>
<item>(1798) <hi rend="italic">Hermann und Dorothea</hi> (<hi rend="italic">Arminju u Dorotea</hi>)</item>
<item>(1819) <hi rend="italic">West-oestlicher Divan</hi> (<hi rend="italic">Id-divan tal-Lvant-Punent</hi>)</item></list>
Saġġi
<list type="unordered"><item>(1790) <hi rend="italic">Versuch die Metamorphose der Pflanzen zu erklären</hi> (<hi rend="italic">Il-metamorfożi tax-xtieli</hi>),  saġġ xjentifiku</item>
<item>(1799) <hi rend="italic">Ueber den dilettantismus</hi> (<hi rend="italic">Dwar id-dilettantiżmu</hi> (miktub f'kollaborazzjoni ma' <ref target="https://mt.wikipedia.org/wiki/Friedrich_Schiller">Schiller</ref></item>
<item>(1810) <hi rend="italic">Zur Farbenlehre</hi> (<hi rend="italic">Teorija tal-kuluri</hi>), saġġ xjentifiku</item>
<item>(1817) <hi rend="italic">Italienische Reise</hi> (<hi rend="italic">Vjaġġ fl-Italja</hi>)</item>
<item>(1832-1833) <hi rend="italic">Nachgelassene Schriften</hi> (<hi rend="italic">Xogħol postum</hi>)</item>
<item>(1836) <hi rend="italic">Gespräche mit Goethe</hi> (<hi rend="italic">Taħdita ma' Goethe</hi>)</item></list>
Xogħol ieħor
<list type="unordered"><item>(1786) <hi rend="italic">Novella</hi> (<hi rend="italic">Novella</hi>)</item>
<item>(1793) <hi rend="italic">Die Belagerung von Mainz</hi> (L-Assedju ta' Mainz<hi rend="italic">).  Goethe ħa sehem mad-duka fl-assedju ta' Mainz.</hi></item></list>
<list type="unordered"><item>Il-kratere Goethe fuq wiċċ il-pjaneta <ref target="https://mt.wikipedia.org/wiki/Merkurju_(astronomija)">Merkurju</ref> issemiet għal Goethe.</item>
<item>Fl-1964 u fl-1975 ir-<ref target="https://mt.wikipedia.org/wiki/Repubblika_Demokratika_Ġermaniża">Repubblika Demokratika Ġermaniża</ref> ħarġet karti tal-flus tal-valur ta' 20 Mark bir-ritratt ta' Goethe.</item></list>
Ħoloq esterni

<list type="unordered"><item>(DE)  <ref target="http://www.zeno.org/Literatur/M/Goethe,+Johann+Wolfgang">Xogħlijiet ta'  Johann Wolfgang Goethe</ref></item>
<item>(DE,EN)  <ref target="http://www.gutenberg.net/cgi-bin/search/t9.cgi?author=">Xogħlijiet ta'  Johann Wolfgang von Goethe</ref></item>
<item>(DE)  <ref target="http://projekt.gutenberg.de/autoren/goethe.htm">Xogħlijiet ta'  Johann Wolfgang von Goethe </ref><ref target="https://mt.wikipedia.org/wiki/Proġett_Gutenberg">Proġett Gutenberg</ref></item>
<item>(DE)  <ref target="http://www.weimar-klassik.de/english.html">Sit ta' Klassik Stiftung Weimar</ref></item>
<item><ref target="http://www.kfki.hu/~arthp/art/t/tischbei/goethe.jpg">Xbihat ta' Goethe fl-Italja.</ref></item>
<item><ref target="http://www.recmusic.org/lieder/g/goethe/"><hi rend="italic">The Lied and Art Song Texts Page</hi></ref></item></list>
</text></body></html>