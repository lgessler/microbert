<html><body><text id="wikipedia_mt_wikipedia_org__2199.html" ns="0" revid="273103" sourceurl="https://mt.wikipedia.org/wiki/Alof_de_Wignacourt" title="Alof de Wignacourt" type="wikipedia">Alof de Wignacourt
<figure></figure>
<p>Fra Alof de Wignacourt (1547 – 14 ta’ Settembru 1622) kien nobbli Franċiż li sar il-54 Gran Mastru tal-Ordni ta’ San Ġwann ta’ Ġerusalemm mill-10 ta’Frar 1601 sal-mewt tiegħu fl-1622. Hu ingħaqad mal-Ordni fl-10 ta’ Frar tal-1564, ta’ sbatax-il sena, sena qabel l-Assedju l-Kbir. Ġie elett Gran Mastru fl-1601.</p>
<p>Wignacourt jibqa’mfakkar l-aktar għall-kostruzzjoni tal-Akwadott msemmi għalih sal-lum, li kien tlesta fil-21 ta’ April, fl-1615. Ħafna mill-fondi biex inbena dan l-akkwadott li mir-Rabat jasal sal-Belt ħariġhom minn butu. Wignacourt jibqa’ wkoll magħruf għal bini ta’ torrijiet kostali. Dawn kienu, it-torri ta’San Tumas f'Wied il-Għajn, it-Torri ta’ San Luċjan, Marsaxlokk, It-Torri ta’Santa Marija, fuq Kemmuna, u t-Torri ta’ San Pawl il-Baħar, li baqa’ msemmi għal ismu.</p>
<p>Matul ir-renju tiegħu, fl-1614 qawwa Ottomana għamlet tentattiv  biex tiżbarka f’Malta u tattakka l-niesha. Sitt elef raġel niżlu l-art fil-Bajja ta’ Marsascala, u wettqu attakk fuq ir-raħal taż-Żejtun. Il-kavallerija tal-Ordni u l-Maltin mmexxija mill-Kmandant de Verdelin,  irnexxielhom jegħlbu lit-Torok li rtiraw, mingħajr ma nqatel l-ebda suldat Malti.</p>
<p>L-armatura uffiċjali  kollha mnaqqxa u ndurata bid-deheb li kien jilbes f'okkażjonijiet speċjali tiegħu għadha teżisti u hija waħda mit-teżori tal-armerija tal- Palazz tal-Granmastru fil-Belt Valletta.</p>
<p>Alof de Wignacourt miet b’puplessija waqt li kien jikkaċċja, fl-14 ta’Settembru 1622 fl-età ta’75 sena.</p>
Ħoloq esterni
<list type="unordered"><item><ref target="http://www.educ.um.edu.mt/militarymalta/html/g_m__fra_alof_de_wignacourt.html">Gran Mastru Fra Alof de Wignacourt</ref></item></list>
</text></body></html>