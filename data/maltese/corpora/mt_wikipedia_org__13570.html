<html><body><text id="wikipedia_mt_wikipedia_org__13570.html" ns="0" revid="271861" sourceurl="https://mt.wikipedia.org/wiki/Artemisia_Gentileschi" title="Artemisia Gentileschi" type="wikipedia">Artemisia Gentileschi
<p><hi rend="bold">Artemisia Gentileschi</hi> (<ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/8_ta'_Lulju">8 ta' Lulju</ref> <ref target="https://mt.wikipedia.org/wiki/1593">1593</ref> – <ref target="https://mt.wikipedia.org/wiki/Napli">Napli</ref>, <ref target="https://mt.wikipedia.org/wiki/1656">1656</ref>) kienet <ref target="https://mt.wikipedia.org/wiki/Pittur">pittriċi</ref> <ref target="https://mt.wikipedia.org/wiki/Italja">Taljana</ref> tal-<ref target="https://mt.wikipedia.org/wiki/Barokk">Barokk</ref> bikri, illum meqjusa bħala l-aqwa fost il-pitturi tal-ġenerazzjoni influwenzata minn <ref target="https://mt.wikipedia.org/wiki/Michelangelo_Merisi_da_Caravaggio">Caravaggio</ref>. Fi żmien meta n-nisa ma tantx kienu aċcettati fil-komunità artistika, kienet l-ewwel pittriċi li saret membru tal-<ref target="https://mt.wikipedia.org/wiki/Accademia_di_Belle_Arti_Firenze">Accademia delle Arti del Disegno</ref> ta' Firenze.</p>
<p>Kienet l-ewwel artista mara li pinġiet pitturi storiċi u reliġjużi, fi żmien meta n-nisa ma kinux meqjusa kapaċi biżżejjed għal dawn is-suġġetti erojċi. </p>
Bijografija
Bidu Ruman
<p>Artemisia Gentileschi twieldet Ruma fit-8 ta' Lulju, 1593, l-ewwel mill-ulied tal-pittur Toskan <ref target="https://mt.wikipedia.org/wiki/Orazio_Gentileschi">Orazio Gentileschi</ref>. Artemisia bdiet titgħallem il-pittura fil-ħanut tax-xogħol ta' missierha, fejn uriet ħafna iżjed talent minn ħutha s-subien, li kienu jaħdmu magħha. Hemm tgħallmet id-disinn, it-taħlit taż-żebgħa u l-pittura. Billi l-istil ta' missierha kien ispirat minn <ref target="https://mt.wikipedia.org/wiki/Caravaggio">Caravaggio</ref> matul dak il-perjodu, l-istil tagħha kien influenzat sewwa minnu wkoll. Imma hi affrontat is-suġġett b'mod differenti minn dak ta' missierha, billi l-pitturi tagħha huma ħafna iżjed naturalisti minn ta' Orazio li huma idealizzati.</p>
<figure><caption><hi rend="italic">Susanna u x-Xjuħ</hi>, Kollezzjoni Schönborn, Pommersfelden</caption></figure>
<p>L-ewwel xogħol ta' Artemisia żagħżugħa, metal kellha 17-il sena, (allavolja ħafna nies dak iż-żmien issusspettaw li kien għenha missierha) kien <hi rend="italic">Susanna e i Vecchioni</hi> (<hi rend="italic">Susanna u x-Xjuħ</hi>) (1610, Kollezzjoni Schönborn, Pommersfelden). Il-pittura turi li Artemisia assimilat ir-realiżmu ta' <ref target="https://mt.wikipedia.org/wiki/Caravaggio">Caravaggio</ref> mingħajr ma ttrraskurat il-lingwa tal-iskola ta' <ref target="https://mt.wikipedia.org/wiki/Bolonja">Bolonja</ref> (li fost l-ikbar pitturi tagħha kien hemm <ref target="https://mt.wikipedia.org/wiki/Annibale_Carracci">Annibale Carracci</ref>).  Din hi waħda mill-ftit pitturi ta' Susanna li juri ż-żewġ irġiel jippjannaw il-molestja sesswali tagħhom. X'aktarx Artemisia kienet ġarbet xi molestja u pinġiet 'l Susanna bħala riflessjoni.</p>
<p>Fl-1612, minkejja li minn kmieni uriet talent kbir, Artemisia ma tħallietx tidħol fl-akkademji professjonali tal-arti li kienu għall-irġiel biss. Dak iż-żmien, missierha kien qiegħed jaħdem ma' <ref target="https://mt.wikipedia.org/wiki/Agostino_Tassi">Agostino Tassi</ref> fid-dekorazzjoni tas-soqfa tal-Casino della Rose fil Palazz Pallavicini Rospigliosi f'Ruma, u Orazio rranġa mal-pittur biex jgħallem 'il bintu fil-privat. Waqt li kienet titgħallem miegħu, Tassi stupra 'l Artemisia. Orazio tella' 'l Tassi l-qorti meta sar jaf Tassi ma setax "isewwi" l-ħsara bi żwieġ riparatorju. Il-problema kienet l-pittur kien diġà miżżewweġ (u fl-istess ħin kellu relazzjoni ma' oħt il-mara, li dak iż-żmien kienet meqjusa inċestuża). L-atti tal-proċess (li spiċca biex ikkundanna 'l Tassi għal sena ħabs biss) kellhom influwenza kbira fuq il-letteratura <ref target="https://mt.wikipedia.org/wiki/Femminiżmu">femminista</ref> fit-tieni nofs tas-seklu 20 dwar Artemisia Gentileschi<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Ta' minn jenfasizza l-fatt li Artemisia aċċettat li ttenni l-akkużi tagħha taħt it-torturi, li kienu jikkonsistu f'li jagħsrulha s-swaba l-kbar permezz ta' strument li kien jintuża spiss dak iż-żmien. Mill-qari tal-proċess nindunaw li l-kunċett ta' <hi rend="italic">stuprum</hi> fis-seklu 17  kienu jifhmuh bħala deflorazzjoni ta' mara verġni jew relazzjoni sesswali bil-wegħda taż-żwieġ li ma nżammitx<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p><p>

Il-pittura <hi rend="italic">Giuditta che decapita Oloferne</hi> (<hi rend="italic">Ġuditta taqta' ras Oloferne</hi>) (1612–1613), esibita fil-Mużew Capodimonte ta' Napli, hi tal-biża' fil-vjolenza li turi. </p><figure><caption>Artemisia Gentileschi, awtoritratt (lejn l-1630), Kollezzjoni Rjali, Londra</caption></figure><p>Xahar wara l-kawża fil-qorti, biex 'il bintu jirristawralha unurha, Orazio rranġalha biex tiżzewweġ 'l Pierantonio Stiattesi, artista modest minn <ref target="https://mt.wikipedia.org/wiki/Firenze">Firenze</ref>. Ftit wara marru joqgħodu Firenze, fejn, Artemisia kisbet ordni għal pittura fil-<ref target="https://mt.wikipedia.org/wiki/Casa_Buonarroti">Casa Buonarroti</ref> u saret pittriċi tal-qorti apprezzata, tgawdi l-patrunaġġ tal-familja <ref target="https://mt.wikipedia.org/wiki/Medici">Medici</ref> u ta' <ref target="https://mt.wikipedia.org/wiki/Karlu_I_tal-Ingilterra">Karlu I tal-Ingilterra</ref>. Hemm minn jaħseb li matul dan iż-żmien Artemisia pinġiet ukoll il-<hi rend="italic">Madonna col Bambino</hi> (<hi rend="italic">Madonna bil-Bambin</hi>), li qiegħda fil-Gallerija Spada ta' Ruma.</p>
<p>Waqt li kienu Firenze, Artemisia u Pierantonio kellhom erba' subien u tifla. Imma t-tifla, Prudenzia, biss baqgħet ħajja sal-età adulta. Din marret lura ma' ommha <ref target="https://mt.wikipedia.org/wiki/Ruma">Ruma</ref> fl-1621 u wara marret <ref target="https://mt.wikipedia.org/wiki/Napli">Napli</ref>. Ma nafux x'ġara minn Prudenzia wara l-mewt ta' ommha.</p>
Firenze (1614-1620)
<figure><caption><hi rend="italic">Ġuditta taqta' ras Oloferne</hi> (1614-20) Żejt fuq it-tila 199 x 162 ċm Galleria degli <ref target="https://mt.wikipedia.org/wiki/Uffizi">Uffizi</ref>, Firenze</caption></figure>
<p>Firenze, Artemisia għamlet suċċess kbir. Kienet l-ewwel mara li ġiet aċċettata fl-<ref target="https://mt.wikipedia.org/wiki/Accademia_delle_Arti_del_Disegno">Accademia delle Arti del Disegno</ref> (Akkademja tal-Arti tad-Disinn). Kienet tmur tajjeb mal-artisti l-iżjed irrispettati ta' żmienha, bħal <ref target="https://mt.wikipedia.org/wiki/Cristofano_Allori">Cristofano Allori</ref>, u irnexxielha tikseb l-appoġġ u l-protezzjoni ta' nies ta' qawwa, fosthom il-Granduka Cosimo II de' <ref target="https://mt.wikipedia.org/wiki/Medici">Medici</ref> u speċjalment il-Grandukessa Cristina. Kienet taf  'l <ref target="https://mt.wikipedia.org/wiki/Galileo_Galilei">Galileo Galilei</ref> u damu jiktbu 'l xulxin għal żmien twil. Michelangelo Buonarroti ż-żgħir (neputi tal-kbir <ref target="https://mt.wikipedia.org/wiki/Michelangelo">Michelangelo</ref>) li kien imħabbat bil-bini ta' Casa Buonarroti f'unur zijuh, kien jistmaha ħafna u tallabha tagħmel pittura biex iżżejjen is-saqaf tal-gallerija tal-pittura.</p>
<p>Il-pittura tirrappreżenta l-<hi rend="italic">Allegoria dell'Inclinazione</hi> (Allegorija tal-Inklinażżjoni (xeħta jew talent naturali)), fl-għamla ta' tfajla għarwiena iżżomm kumpass. Hemm min jaħseb li din it-tfajla tixbaħ 'il Artemisia.  In fatti f'bosta mill-pitturi tagħha, l-eroini mimlija ħajja ta' Artemisia jixbħu sewwa l-awtoritratti tagħha. Is-suċċess li kellha u l-fatt li kienet mara qajmu ħafna xnijat fuq il-ħajja privata tagħha.</p>
<p>Fost ix-xogħlijiet importanti ta' dan il-perjodu insibu <hi rend="italic">La Conversione della Maddalena</hi> (<hi rend="italic">Il-konverżjoni tal-Madalena</hi>), u <hi rend="italic">Giuditta con la sua ancella</hi> (<hi rend="italic">Ġuditta mal-qaddejja tagħha</hi>), li issa qiegħda fil-Palazz tal-Pitti. Artemisia pinġiet verżjoni oħra ta' <hi rend="italic">Giuditta che decapita Oloferne</hi> (<hi rend="italic">Ġuditta taqta' ras Oloferne</hi>), din ikbar mill-verżjoni ta' Napli u issa tintwera fil-Gallerija Uffizi ta' Firenze.</p>
<p>Minkejja s-suċċess li kellha, minħabba l-ħela tagħha u ta' żewġha, iż-żmien li għamlet Firenze kien mimli problemi mal-kredituri u bejniethom. Dawn il-problemi ġegħluha tmur lura Ruma fl-1621.</p>
Lura Ruma, Venezja (1621-1630)
<p>Artemisia marret <ref target="https://mt.wikipedia.org/wiki/Ruma">Ruma</ref> fl-istess sena li missierha Orazio telaq għal Genova. Xi nies jaħsbu li Artemisia marret hemm wara missierha. Imma x-xhieda iżjed ixxaqleb favur il-fatt li Artemisia baqgħet <ref target="https://mt.wikipedia.org/wiki/Ruma">Ruma</ref>, tfittex dar u trabbi iż-żewġ uliedha bniet. Ma' Prudenzia (li twieldet miż-żwieġ ma' Pierantonio Stiattesi) kellha tifla oħra barra ż-żwieġ, li x'aktarx twieldet fl-1627. Artemisia ippruvat tgħallem l-arti tal-pittura lil uliedha bl-ebda suċċess. </p>
<p>L-istil ta' <ref target="https://mt.wikipedia.org/wiki/Caravaggio">Caravaggio</ref>, għalkemm il-pittur stess kien ilu mejjet iżjed minn għaxar snin, kien għad għandu influwenza kbira u ħafna pitturi kienu kkonvertew għall-istil tiegħu (dawn jissejħu <hi rend="italic">Caravaggeski</hi>) bħal missier Artemisia, <ref target="https://mt.wikipedia.org/wiki/Carlo_Saraceni">Carlo Saraceni</ref> (li mar lura Venezja fl-1620), <ref target="https://mt.wikipedia.org/wiki/Bartolomeo_Manfredi">Bartolomeo Manfredi</ref>, u <ref target="https://mt.wikipedia.org/wiki/Simon_Vouet">Simon Vouet</ref>. Madankollu f'Ruma kmieni fis-seklu 17 kien hemm stili oħra bħall-manjiera iżjed klassika tad-dixxipli Bolonjiżi ta' <ref target="https://mt.wikipedia.org/wiki/Carracci">Carracci</ref> u l-istil <ref target="https://mt.wikipedia.org/wiki/Barokk">barokk</ref> ta' <ref target="https://mt.wikipedia.org/wiki/Pietro_da_Cortona">Pietro da Cortona</ref>.</p>
<p>Artemisia daħlet fl-<hi rend="italic">Accademia dei Desiosi</hi> u din l-okkażżjoni ġiet iċċelebrata b'ritratt inċiż bl-iskrizzjoni "<hi rend="italic">Pincturae miraculum invidendum facilius quam imitandum</hi>". Fl-istess perjodu saret ħabiba ta' <ref target="https://mt.wikipedia.org/wiki/Cassiano_dal_Pozzo">Cassiano dal Pozzo</ref>, umanista, kollezzjonista u mentur kbir tal-arti.  Madankollu minkejja r-reputazzjoni artistika, il-personalità qawwija tagħha u x-xibka ta' relazzjonijiet tajba li kellha, Ruma ma pprovdietx kummisjonijiet daqs kemm kienet xtaqet. L-apprezzament tal-pittura tagħha kien marbut biss mal-kapaċità tagħha bħala ritrattista u l-ħila tagħha fir-rappreżentazzjoni tal-eroini <ref target="https://mt.wikipedia.org/wiki/Bibbja">bibliċi</ref>: ma kisbitx ordnijiet għall-pitturi titulari fil-knejjes li kienu jġibu ħafna qliegħ. Minħabba n-nuqqas ta' dokumenti hu diffiċli li nkunu nafu fejn kienet Artemisia f'dan iż-żmien. Nafu ċert li bejn l-1627 u l-1630 marret toqgħod <ref target="https://mt.wikipedia.org/wiki/Venezja">Venezja</ref>, x'aktarx  biex tfittex kummissjonijiet li jiswew iktar. Dan narawh mit-tiħir tal-kwalità tagħha li rċiviet mill-letterati ta' din il-belt.</p>
<p>Minkejja li kultant hu diffiċli li wieħed jagħti data lill-pitturi tagħha, nistgħu inqegħdu f'dawn is-snin ir-<hi rend="italic">Ritratto di gonfaloniere</hi> (<hi rend="italic">Ritratt ta' gonfalonjier</hi>), li issa qiegħed <ref target="https://mt.wikipedia.org/wiki/Bolonja">Bolonja</ref> (eżempju rari tal-ħila tagħha bħala ritrattista li għaliha kienet imsemmija); il-<hi rend="italic">Giuditta con la sua ancella</hi>, (<hi rend="italic">Ġuditta mal-qaddejja tagħha</hi>) illum murija fid-Detroit Institute of Arts, (pittura li tirrifletti s-sengħa tal-pittriċi fl-effetti ta' <ref target="https://mt.wikipedia.org/wiki/Chiaroscuro">chiaroscuro</ref> fid-dawl tax-xama', li għalihom f'Ruma kienu famużi <ref target="https://mt.wikipedia.org/wiki/Gerrit_van_Honthorst">Gerrit van Honthorst</ref>, <ref target="https://mt.wikipedia.org/wiki/Trophime_Bigot">Trophime Bigot</ref> u oħrajn), il-<hi rend="italic">Venere Dormiente</hi> (<hi rend="italic">Venere rieqda</hi>), illum fil-<ref target="https://mt.wikipedia.org/wiki/Virginia_Museum_of_Fine_Arts,_Richmond">Virginia Museum of Fine Arts, Richmond</ref>, u <hi rend="italic">Ester ed Assuero</hi> (<hi rend="italic">Ester u Assweru</hi>) li qiegħda fil-Metropolitan Museum of Art ta' <ref target="https://mt.wikipedia.org/wiki/New_York_City">New York</ref>, (li tnejn jixhdu kemm kienet assimilat il-lezzjonijiet tal-luminiżmu Venezjan).</p>
Napli u l-Ingilterra (1630-1653)
<p>Fl-1630 Artemisia marret toqgħod <ref target="https://mt.wikipedia.org/wiki/Napli">Napli</ref>, belt għanja b'ħafna ħwienet tax-xogħol għall-arti u ħafna nies li jħobbu l-arti, biex tfittex opportunitajiet ġodda u ta' iktar qliegħ. Ħafna artisti oħra fosthom <ref target="https://mt.wikipedia.org/wiki/Caravaggio">Caravaggio</ref>, <ref target="https://mt.wikipedia.org/wiki/Annibale_Carracci">Annibale Carracci</ref>, <ref target="https://mt.wikipedia.org/wiki/Simon_Vouet">Simon Vouet</ref> kienu għaddew xi żmien f'Napli f'ħajjithom u dak iż-żmien kienu qegħdin jaħdmu hemm <ref target="https://mt.wikipedia.org/wiki/Jusepe_de_Ribera">Jusepe de Ribera</ref>, <ref target="https://mt.wikipedia.org/wiki/Massimo_Stanzione">Massimo Stanzione</ref> u ftit wara <ref target="https://mt.wikipedia.org/wiki/Domenichino">Domenichino</ref>, <ref target="https://mt.wikipedia.org/wiki/Giovanni_Lanfranco">Giovanni Lanfranco</ref> u ħafna oħrajn<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. </p>
<p>L-ewwel pittura ta' Artemisia f'Napli kienet l-<hi rend="italic">Annunzjazzjoni</hi> murija fil-Mużew Capodimonte. Baqgħet toqgħod Napli għall-bqija tal-karriera tagħha barra minn vjaġġ qasir lejn Londra u xi safar ieħor. Napli saret għal Artemisia it-tieni pajjiżha fejn setgħet trabbi l-familja (żewġet iż-żewġ uliedha hemm, b'dotta xierqa).  Irċiviet ittri li wrew stima kbira lejha, kienet tmur tajjeb mal-viċire, id-Duka ta' Alcalá u l-aqwa artisti li kienu hemm kienu jqisuha tajba daqshom, bħal <ref target="https://mt.wikipedia.org/wiki/Massimo_Stanzione">Massimo Stanzione</ref>, li skont il-kittieb tas-seklu 18, <ref target="https://mt.wikipedia.org/wiki/Bernardo_de'_Dominici">Bernardo de' Dominici</ref>, bdiet kollaborazzjoni miegħu mibnija fuq ħbiberija soda u qbil fl-stili tagħhom.</p>
<p>F'<ref target="https://mt.wikipedia.org/wiki/Napli">Napli</ref> għall-ewwel darba f'ħajjitha Artemisia sabet ruħha tpinġi pitturi għal katedral, dawn kienu ddedikati għall-ħajja ta' San Ġennaru. Matul dan l-ewwel perjodu Naplitan pinġiet in-<hi rend="italic">Nascita di San Giovanni Battista</hi> (<hi rend="italic">It-twelid ta' San Ġwann Battistat</hi>) li qiegħed fil-Mużew tal-Prado f'Madrid, u <hi rend="italic">Corisca e il satiro</hi> (<hi rend="italic">Koriska u s-satir</hi>), f'kollezzjoni privata. F'dawn il-pitturi, Artemisia terġa' turi l-ħila tagħha biex iġġedded l-ideat u timxi mal-gosti artistiċi taż-żmien u biex taħdem fuq suġġetti ġodda minnflok il-<hi rend="italic">Ġuditti</hi>, <hi rend="italic">Susanni</hi>, <hi rend="italic">Batsebi</hi>, u <hi rend="italic">Madaleni Niedma</hi>, tas-soltu li għalihom kienet diġà magħrufa.</p>
<p>Fl-1638 Artemisia marret ħdejn missierha Londra fil-qorti ta' <ref target="https://mt.wikipedia.org/wiki/Karlu_I_tal-Ingilterra">Karlu I tal-Ingilterra</ref>, fejn Orazio kien sar pittur tal-qorti u ingħata x-xogħol importanti li jżejjen saqaf (allegorija tat-<hi rend="italic">Trionfo della pace e delle Arti</hi> (<hi rend="italic">Trijonf tal-paċi u l-Arti</hi>) fil-Casa delle Delizie tar-Reġina <ref target="https://mt.wikipedia.org/wiki/Enriketta_Marija_ta'_Franza">Enriketta Marija ta' Franza</ref> fi <ref target="https://mt.wikipedia.org/wiki/Greenwich">Greenwich</ref>. Il-missier u bintu kienu għal darba oħra qegħdin jaħdmu flimkien, però x'aktarx li Artemisia ma kinitx marret Londra biex tgħin il-missierha biss: Hu ċert li Karlu I kien sejħilha biex tmur fil-qorti tiegħu f'Londra u din is-sejħa ma setgħetx tirrifjutaha.  Karlu I kien kollezzjonista fanatku, lest li jħalli l-finanzi pubbliċi jfallu biex jissodisfa x-xewqat artistiċi tiegħu. Il-fama ta' Artemisia x'aktarx qajmitlu l-kurżità u mhux kumbinazzjoni li nsibu fil-kollezzjoni tiegħu pittura ta' suġġestjoni kbira, l-<hi rend="italic">Autoritratto in veste di Pittura</hi> ("Awtoritratt bħala Allegorija tal-Pittura"). </p>
<p>Orazio miet f'daqqa fl-1639. Artemisia, f'Londra, kien għad għandha l-kummissjonijiet tagħha xi tlesti wara l-mewt ta' missierha, però m'hemm l-ebda xogħol li nistgħu inqegħduh żgur f'dan il-perjodu. Nafu żgur li Artemisia kienet diġà telqet mill-<ref target="https://mt.wikipedia.org/wiki/Ingilterra">Ingilterra</ref> qabel l-1642, meta l-<ref target="https://mt.wikipedia.org/wiki/Gwerra_ċivili_Ingliża">gwerra ċivili</ref> kienet qiegħda tibda. Ftit jew xejn nafu fuq il-movimenti tagħha ta' wara. Hu żgur li fl-1649 kienet reġgħet marret Napli fejn kienet tikkorrispondi ma' Don Antonio Ruffo ta' <ref target="https://mt.wikipedia.org/wiki/Sqallija">Sqallija</ref> li sar patrun tagħha u xtara ħafna minn xogħlha fit-tieni perjodu Naplitan. L-aħħar ittra li nafu biha lill-patrun tagħha hi mill-1650 u fiha jidher ċar li kienet għadha attiva għal kollox. Fost ix-xogħlijiet minn dan il-perjodu insibu <hi rend="italic"><ref target="https://mt.wikipedia.org/wiki/Susanna_e_i_vecchioni">Susanna e i vecchioni</ref></hi> (<hi rend="italic">Susanna u x-Xjuħ</hi>) li llum qiegħda <ref target="https://mt.wikipedia.org/wiki/Brno">Brno</ref> u <hi rend="italic">Madonna e Bambino con rosario</hi> (<hi rend="italic">Madonna u Bambin bill-kuruna tar-rużarju</hi>) fl-<ref target="https://mt.wikipedia.org/wiki/El_Escorial">El Escorial</ref>.</p>
<p>Qabel kienu jaħsbu li Artemisia mietet fl-1652/1653. Skont xhieda ġdida li nstabet dan l-aħħar kienet għadha taċċetta l-ordnijiet fl-1654 – imma però kienet iżjed u iżjed tiddependi mil-lavrant tagħha, Onofrio Palumbo. Għalhekk x'aktarx ma mmorrux żmerċ ħafna jekk ngħidu li mietet fil-pesta qalila li laqtet Napli fl-1656 u qerdet kwazi ġenerazzjoni sħiħa ta' artisti Naplitani.</p>
Profil artistiku
<figure><caption><hi rend="italic">Ġuditta u l-Qaddejja tagħha</hi> (1613-14) żejt fuq it-tila, Palazzo Pitti, Florence</caption></figure>
<p>L-istoriku u kritiku tal-arti Taljan, <ref target="https://mt.wikipedia.org/wiki/Roberto_Longhi">Roberto Longhi</ref>, fis-saġġ tiegħu tal-1916, imsejjaħ <hi rend="italic">Gentileschi padre e figlia</hi> (<hi rend="italic">Gentileschi missier u bint</hi>) reġa' ġab għall-attenzjoni tal-kritiċi l-istatura artistika ta' Artemisia Gentileschi fost il-Caravaggeski tal-ewwel nofs tas-seklu 17. Longhi esprima, f'ton forsi daqsxejn misoġinu mingħajr ma ried, din il-fehma dwar Artemisia "kienet l-unika mara fl-<ref target="https://mt.wikipedia.org/wiki/Italja">Italja</ref> li kienet taf x'inhuma l-pittura, il-kulur u l-impastar u ħtiġijiet bħalhom". Dwar il-pittura l-iżjed famuża ta' Artemisia <hi rend="italic">Giuditta che decapita Oloferne</hi> Longhi kiteb:</p>
<p>u żid jgħid</p>
<p>L-analisi tal-pittura tenfasizza, b'mod eżemplari, xi tfisser "kienet taf x'inhuma l-pittura, il-kulur u l-impastar u ħtiġijiet bħalhom": tfakkarna fil-kuluri jlellxu tal-paletta ta'  Artemisia, il-ħarir ileqq tal-ilbies (b'dak l-isfar jgħajjat), l-attenzjoni perfezzjonistika għar-realtà tal-ġojelli u tal-armi.</p>
<p>L-interess fil-figura artistika ta' Artemisia, li baqa' dgħajjef minkejja l-kitba ta' Longhi, ħa spinta qawwija mil-lat tal-istudji femministi, li enfasizzaw sewwa, il-qawwa espressiva li ħa l-lingwaġġ pittoriku tagħha, mill-istupru tagħha u l-maltrattament ta' wara, meta s-suġġetti rrappreżentati kienu eroini bibliċi famużi, li qishom iridu juru r-ribelljoni tagħhom kontra l-istat li għalih ġie kkundanat is-sess tagħhom.</p>
<p>F'saġġ li hemm fil-katalgu tal-wirja "Orazio e Artemisia Gentileschi" li ttellgħet f'Ruma fl-2001 (u wara f'New York), Judith W. Mann iżżomm lura u turina il-limiti ta' analisi minn lat strettament femminista:</p>
<p>Il-fatt li Artemesia reġgħet pinġiet kemm il-darba suġġetti vjolenti bħal Guditta u Oloferne, iħajjarna noħorġu b' teorija ta' vendetta repressa. Però, xi storiċi tal-arti jissuġġerixxu li aktarx kienet makakka biżżejjed biex tuża l-fama tagħha mill-proċess tal-istupru biex tissodisfa suq speċjalizzat ikkargat bis-seswalità ta' arti fejn il-mara tiddomina, għal klijenti rġiel.</p>
<p>Il-kritika iżjed riċenti bdiet mir-rikostruzzjoni tal-katalgu sħiħ ta' xogħlha biex tipprova tagħti analisi inqas reduttiva tal-karriera ta' Artemisia li tqegħdha fil-kuntest tad-diversi ambjenti artistiċi li l-pittriċi kienet parti minnhom. Din l-analisi terġa' tqajjem il-figura ta' artista titqabad bit-determinazzjoni permezz tal-armi tal-personalità tagħha u l-kwalitajiet artistiċi tagħha kontra l-preġudizzji li kienu jħabbtu wiċċhom magħhom l-artisti nisa. Kellha l-ħila li tidħol produttivament fiċ-ċirku tal-pitturi l-iżjed famużi ta' żmienha u tiffaċċa firxa ta' ġeneri pittoriċi li żgur kienet usa' u iżjed varjata' milli naraw issa mit-tili attribwiti lilha.</p>
Il-figura ta' mara u pittriċi
<p>Għal mara fil-bidu tas-seklu 17, li ssir pittriċi kienet għażla mhux tas-soltu u diffiċli imma mhux waħda eċċezzjonali. Qabel Artemisia, bejn it-tmiem tas-seklu 16 u l-bidu tas-seklu 17, kien hemm pittriċi oħra li rnexxew fil-karriera tagħhom. Fosthom nistgħu insemmu lil</p>
<list type="unordered"><item><ref target="https://mt.wikipedia.org/wiki/Sofonisba_Anguissola">Sofonisba Anguissola</ref> (<ref target="https://mt.wikipedia.org/wiki/Cremona">Cremona</ref> madwar l-1530 - <ref target="https://mt.wikipedia.org/wiki/Palermo">Palermo</ref> 1625), ir-Re <ref target="https://mt.wikipedia.org/wiki/Filippu_II_ta'_Spanja">Filippu II</ref> sejħilha biex taħdem fil-qorti tiegħu;.</item>
<item><ref target="https://mt.wikipedia.org/wiki/Lavinia_Fontana">Lavinia Fontana</ref> (<ref target="https://mt.wikipedia.org/wiki/Bolonja">Bolonja</ref>, 1552 - <ref target="https://mt.wikipedia.org/wiki/Ruma">Ruma</ref> 1614) marret Ruma fuq stedina tal-<ref target="https://mt.wikipedia.org/wiki/Papa_Klement_VIII">Papa Klement VIII</ref>;</item>
<item><ref target="https://mt.wikipedia.org/wiki/Fede_Galizia">Fede Galizia</ref> (<ref target="https://mt.wikipedia.org/wiki/Milan">Milan</ref> jew <ref target="https://mt.wikipedia.org/wiki/Trento">Trento</ref>, 1578 - Milan 1630) pinġiet naturi mejtin pittura ta' <hi rend="italic">Ġuditta bir-ras ta' Oloferne</hi>.</item></list>
<p>Kien hemm pittriċi oħra li bdew il-karrieri tagħhom meta Artemisia kienet għadha ħajja. Jekk inħarsu lejn il-ħila artistika tagħhom naraw li dak li qal Longhi li Artemisia kienet "l-unika mara li qatt kienet taf fuq il-pittura" mhuwiex eżatt, però m'hemmx dubju li Artemisia għadha meqjusa fost l-aqwa artisti nisa, u fl-aħħar ħadet il-post li jixirqilha fost l-artisti l-kbar tal-Barokk<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Madankollu, kemm fl-arti u kemm fil-bijografija ta' Artemisia Gentileschi, hemm xi ħaġa li tagħmilha speċjalment affaxxinanti u li tispjega l-interess fiha ta' xi kittieba (l-iżjed u dan mhux kumbinazzjoni, xi kittieba nisa). </p>
<p>Anna Banti, il-mara ta' Roberto Longhi msemmi hawn fuq, kienet l-ewwel kittieba li ddeċidiet li tibni rumanz madwar il-figura ta' Artemisia. L-ewwel abbozz tagħha f'għamla ta' manuskritt lestietu fl-1944, imma ntilef matul il-gwerra. Tliet snin wara reġgħet bdiet taħdem fuq il-ktieb u kitbietu f'għamla differenti ħafna. Anna Banti kitbet ir-rumanz ġdid tagħha, bit-titlu <hi rend="italic">Artemisia</hi>, bħala djalogu ta' mara ma' mara mal-pittriċi, f'għamla ta' "djarju miftuħ", li fih tipprova – waqt li għaddej ir-rakkont tal-adolexxenza u l-maturità ta' Artemisia – li tispjega lilha nfisha l-faxxinu li kienet taħtu, u l-ħtieġa li tmur iżjed fil-fond mill-valutazzjonijiet ċari (anki jekk b'ħafna passjoni) li dwarhom iddiskutiet tant drabi ma' żewġha Roberto Longhi<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
<p>Iżjed minn ħamsin sena war, fl-1999, il-kittieba Franċiża, Alexandra Lapierre, iteressat ruħha f'Artemisia u kitbet rumanz fuqha bbażat fuq studju bir-reqqa ta' ħajjitha u l-kuntest storiku fl-isfond ta' din. Ir-riċerka psikoloġika li nsibu bejn il-linji tar-rumanz tipprova tifhem ir-relazzjoni bejn Artemisia l-mara u Artemisia l-pittriċi, u toħroġ bħala <hi rend="italic"><ref target="https://mt.wikipedia.org/wiki/Leitmotiv">leitmotiv</ref></hi>, ir-relazzjoni bejnha u missierha, magħmula minn imħabba mistura u rivaltà moħbija bħala artista.</p>
<p>Fl-2002 ħareġ rumanz ieħor fuqha <hi rend="italic">The Passion of Artemisa</hi> (Il-passjoni ta' Artemisa) miktub minn Susan Vreeland, li qisu mexa mal-mewġa tal-popolarità li kisbet Artemisia Gentileschi fl-analiżi femminista, u jidher li ried jisfrutta is-suċċess tar-rumanzi storiċi ibbażati fuq pittura bħal-ktieb ta' qabel ta' din l-awtriċi.
Għal raġunijiet analoġi, skont il-kritika <ref target="https://mt.wikipedia.org/wiki/Il-Paġna_prinċipali#cite_note-6">[6]</ref> il-film <hi rend="italic">Artemisia</hi> tar-reġista Franċiża <ref target="https://mt.wikipedia.org/wiki/Agnes_Merlet">Agnes Merlet</ref>, li fih taħdem <ref target="https://mt.wikipedia.org/wiki/Valentina_Cervi">Valentina Cervi</ref>, kellu riżultati dubjużi. Dan il-film irrapreżenta ħażin ir-relażżjoni bejn Tassi u Artemisia bħala passjoni ta' mħabba minflok stupru. </p>
<p>Id-drammaturga Kanadiża Sally Clark kitbet dramm għal palk imsejjes fuq il-ġrajjiet li wasslu u segwew l-istupru ta' Artemisia. Dan id-dramm "Life Without Instruction" kellu l-<hi rend="italic">premiere</hi> fit-Theatre Plus ta' Toronto fit-2 t'Awwissu, 1991.</p>
<p>Għaliha ġie iddedikat l-asterojde "14831 Gentileschi", skopert fl-1987 minn E. W. Elst.</p>


Ħoloq esterni
<list type="unordered"><item>(EN)  <ref target="http://www.artemisia-gentileschi.com/index.shtml">Il-ħajja u l-arti ta' Artemisia Gentileschi</ref></item>
<item>(EN)  <ref target="http://www.webwinds.com/artemisia/trial.htm">Artemisia, l-istupru u l-kawża ta wara</ref></item>
<item><ref target="http://artchive.com/ftp_site.htm">Tmien pitturi ta' Gentileschi</ref></item>
<item><ref target="http://www.artcyclopedia.com/artists/gentileschi_artemisia.html">Daħla fuq Artemisia Gentileschi fuq Artcyclopedia</ref></item>
<item>(IT)  <ref target="http://www.artemisiagentileschi.net/">Artemisia Gentileschi</ref></item>
<item>(FR)  <ref target="http://sisyphe.org/spip.php?article995">Artiklu ta' Pascale Beaudet: Artemisia Gentileschi, artista pittriċi u mara ħielsa</ref></item></list>
</text></body></html>