<html><body><text id="wikipedia_mt_wikipedia_org__27338.html" ns="0" revid="271438" sourceurl="https://mt.wikipedia.org/wiki/Fran%C3%A7ois_Couperin" title="François Couperin" type="wikipedia">François Couperin
<p><hi rend="bold">François Couperin</hi> ([fʁɑ̃swa kupʁɛ̃]; twieled fl-10 ta' Novembru 1668 – miet fil-11 ta' Settembru 1733)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Barokk">Barokk</ref>, organist u klaviċembalist <ref target="https://mt.wikipedia.org/wiki/Franza">Franċiż</ref>. Huwa kien magħruf bħala <hi rend="italic">Couperin le Grand</hi> ("Couperin il-Kbir") biex jiġi distint minn membri oħra tal-familja Couperin li kellhom talent <ref target="https://mt.wikipedia.org/wiki/Mużika">mużikali</ref>.</p>
Bijografija
<p>Couperin twieled f'familja mużikali prominenti. Missieru <ref target="https://mt.wikipedia.org/wiki/Charles_Couperin">Charles</ref> kien organist fil-Knisja ta' Saint-Gervais f'<ref target="https://mt.wikipedia.org/wiki/Pariġi">Pariġi</ref>, kariga li qabel kellu ħu Charles, <ref target="https://mt.wikipedia.org/wiki/Louis_Couperin">Louis Couperin</ref>, <hi rend="italic">virtuoso</hi> u kompożitur tat-tastieri rinomat b'karriera qasira minħabba li miet żgħir. Meta kien għadu tifel, François x'aktarx li ngħata l-ewwel lezzjonijiet tal-mużika mingħand missieru, iżda Charles miet fl-1679. Il-kunsill tal-Knisja ta' Saint-Gervais qabbdet lil <ref target="https://mt.wikipedia.org/wiki/Michel_Richard_Delalande">Michel Richard Delalande</ref> biex ikun l-organist il-ġdid bil-qbil li François jissostitwih malli jagħlaq 18-il sena.</p>
<p>Meta kellu 11-il sena, François trabba u ġie mgħallem mill-organist <ref target="https://mt.wikipedia.org/wiki/Jacques-Denis_Thomelin">Jacques-Denis Thomelin</ref>, li kien jaħdem kemm fil-qorti kif ukoll fil-Knisja ta' St Jacques-de-la-Boucherie. Il-bijografu <ref target="https://mt.wikipedia.org/wiki/Évrard_Titon_du_Tillet">Évrard Titon du Tillet</ref> kiteb li Thomelin ittratta lit-tifel estremament tajjeb, u sar qisu t-tieni missier tiegħu. It-talent ta' François x'aktarx li ħareġ fid-dieher qabel iż-żmien għaliex sal-1685 il-kunsill tal-knisja diġà kienet bdiet tagħtih salarju, minkejja li ma kellu l-ebda kuntratt.</p>
<p>Meta għalaq wieħed u għoxrin sena, Couperin tilef ukoll lil ommu, Marie (imwielda Guérin), iżda tul il-bqija ta' ħajtu u tal-karriera tiegħu x-xorti daħqitlu. Fl-1689 huwa żżewweġ lil <ref target="https://mt.wikipedia.org/wiki/Marie-Anne_Ansault">Marie-Anne Ansault</ref>, bint familja għanja. Is-sena ta' wara ġew ippubblikati l-<hi rend="italic">Pièces d'orgue</hi> tiegħu, ġabra ta' biċċiet mużikali bl-orgni għall-quddiesa li ġew imfaħħra minn Delalande, li jaf għenu bil-proġett. Tliet snin wara, Couperin ħa post Thomelin fil-qorti ta' <ref target="https://mt.wikipedia.org/wiki/Lwiġi_XIV">Lwiġi XIV</ref>. Il-ħatra wasslitu biex jiltaqa' ma' wħud mill-ifjen kompożituri ta' żmienu kif ukoll mal-aristokrazija. L-iktar mużika tal-kamra bikrija tiegħu tmur lura għal dan iż-żmien. Couperin ingħata d-dmirijiet tal-qorti fl-istess żmien li ngħata dawk bħala organist fil-Knisja ta' Saint-Gervais, filwaqt li kien jikkomponi wkoll.</p>
Approvazzjoni rjali għall-pubblikazzjoni
<p>Huwa kiseb privileġġ irjali għal 20 sena biex jippubblika fl-1713 u użah minnufih biex joħroġ l-ewwel volum (minn erbgħa) tax-xogħlijiet tiegħu bil-klaviċembalu, <hi rend="italic">Pieces de clavecin</hi>. Fl-1716 ħareġ manwal għad-daqq tal-klaviċembalu, kif ukoll ġabriet oħra għat-tastieri u mużika tal-kamra. Fl-1717 Couperin ħa post wieħed mill-iktar kollegi eminenti tiegħu, <ref target="https://mt.wikipedia.org/wiki/Jean-Henri_d'Anglebert">Jean-Henri d'Anglebert</ref>, bħala <hi rend="italic">ordinaire de la musique de la chambre du roi pour le clavecin</hi>, waħda mill-ogħla ħatriet possibbli għal mużiċist tal-qorti. Madankollu, l-involviment tiegħu fl-attivitajiet mużikali tal-qorti jaf naqas wara l-mewt ta' Lwiġi XIV fl-1715.</p>
<p>Is-saħħa ta' Couperin marret għall-agħar b'mod kostanti matul is-snin 20 tas-seklu 18. Is-servizzi ta' kuġin kienu meħtieġa sal-1723 fil-Knisja ta' Saint Gervais, u fl-1730 il-kariga ta' Couperin bħala klaviċembalist tal-qorti ngħatat lil bintu Marguerite-Antoinette. Il-pubblikazzjonijiet finali ta' Couperin kienu <hi rend="italic">Pièces de violes</hi> (1728) u r-raba' volum tal-biċċiet mużikali bil-klaviċembalu (1730). Il-kompożitur miet fl-1733. Il-binja fejn kien jgħix Couperin flimkien mal-familja tiegħu mill-1724 għadha teżisti u tinsab fil-kantuniera bejn rue Radziwill u rue des Petits Champs. Il-kompożitur ħalla minn tal-inqas tliet ulied: Marguerite-Antoinette, li baqgħet taħdem bħala klaviċembalist tal-qorti sal-1741, Marie-Madeleine (Marie-Cécile), li saret soru u jaf ħadmet bħala organist fl-Abbazija ta' Maubuisson, u François-Laurent, li skont sorsi kontemporanji ħalla l-familja wara l-mewt ta' missieru.</p>
Xogħlijiet
<p>Couperin irrikonoxxa d-dejn tiegħu lill-kompożitur Taljan Corelli. Huwa introduċa l-format tat-<hi rend="italic">trio sonata</hi> ta' Corelli fi Franza. Couperin ikkompona żewġ <hi rend="italic">trio sonata</hi> kbar. L-ewwel, <hi rend="italic">Le Parnasse, ou L'Apothéose de Corelli</hi> ("Parnassus, jew l-Apoteożi ta' Corelli"), ikkomponiha biex juri d-dejn kbir li kellu fil-konfront ta' Corelli u ġiet ippubblikata fl-1724. L-oħra, <hi rend="italic">L'Apothéose de Lully</hi>, ġiet ippubblikata sena wara u kkomponiha biex jagħti ġieħ lil <ref target="https://mt.wikipedia.org/wiki/Jean-Baptiste_Lully">Jean-Baptiste Lully</ref>. Fiha uża stili Franċiżi u Taljani tal-mużika Barokka, sabiex jirrikonċilja ż-żewġ stili differenti ħafna f'dik li Couperin sejjaħ <hi rend="italic">réunion des goûts</hi> (riunjoni ta' gosti). Fl-istess sena li ġiet ippubblikata <hi rend="italic">L'Apothéose de Corelli</hi>, Couperin ippubblika sett ta' għaxar biċċiet mużikali, "Nouveaux concerts, ou Les goûts réunis", li wkoll kienu jikkombinaw dawn iż-żewġ stili differenti tal-mużika Barokka.</p>
<p>L-iktar ktieb famuż tiegħu, <hi rend="italic">L'art de toucher le clavecin</hi> ("<ref target="https://mt.wikipedia.org/wiki/L-Arti">L-Arti</ref> tad-Daqq tal-Klaviċembalu", li ġie ppubblikat fl-1716), fih suġġerimenti dwar it-tqegħid tas-swaba', il-mess, l-ornamentazzjoni u karatteristiċi oħra tat-teknika tat-tastieri, kif ukoll tmien preludji bin-noti tal-biċċiet mużikali fl-ewwel żewġ kotba tiegħu ta' mużika bil-klaviċembalu u Allemande biex juri l-istil Taljanizzat.</p>
<p>L-erba' volumi ta' mużika bil-klaviċembalu ta' Couperin, li ġew ippubblikati f'Pariġi fl-1713, fl-1717, fl-1722, u fl-1730, fihom iżjed minn 230 biċċa mużikali individwali, u huwa ppubblika wkoll ktieb ta' <hi rend="italic">Concerts Royaux</hi> ("Kunċerti Rjali") li jistgħu jindaqqu bħala biċċiet individwali bil-klaviċembalu jew bħala biċċiet mużikali żgħar tal-kamra. L-erba' kollezzjonijiet għall-klaviċembalu biss huma raggruppati f'<hi rend="italic">ordres</hi>, sinonimu ta' <hi rend="italic">suites</hi>, li fihom żifniet tradizzjonali kif ukoll biċċiet mużikali b'titli deskrittivi. Huma notevoli għall-indikazzjoni dettaljata tal-ornamenti min-naħa ta' Couperin, li fil-biċċa l-kbira tal-mużika bil-klaviċembalu ta' dak iż-żmien kienu jitħallew għad-diskrezzjoni tal-mużiċist. L-ewwel u l-aħħar biċċiet mużikali f'<hi rend="italic">ordre</hi> kien ikollhom l-istess tonalità, iżda l-biċċiet mużikali tan-nofs seta' jkollhom tonalitajiet oħra relatati mill-qrib. Dawn il-volumi kienu ammirati minn <ref target="https://mt.wikipedia.org/wiki/Johann_Sebastian_Bach">Johann Sebastian Bach</ref>, li skambja ittri ma' Couperin, u iktar 'il quddiem minn <ref target="https://mt.wikipedia.org/wiki/Johannes_Brahms">Brahms</ref> u minn <ref target="https://mt.wikipedia.org/wiki/Ravel">Ravel</ref>. Dan tal-aħħar fassal memorjal għall-kompożitur f'<hi rend="italic">Le Tombeau de Couperin</hi> ("Il-Memorjal ta' Couperin).</p>
<p>Bosta mill-biċċiet mużikali tat-tastieri ta' Couperin għandhom titli pittoreski evokattivi (bħal "<hi rend="italic">L-imtieħen iż-żgħar</hi>" u "<hi rend="italic">Il-barrikati misterjużi</hi>") u jesprimu burdata permezz ta' għażliet ta' noti, armoniji avventurużi u dissonanzi (ħfief). Dawn ġew imqabbla ma' <ref target="https://mt.wikipedia.org/wiki/Poeżija">poeżiji</ref> b'tonalità tal-minjaturi. Dawn il-karatteristiċi attiraw lil <ref target="https://mt.wikipedia.org/wiki/Richard_Strauss">Richard Strauss</ref>, li orkestra wħud minnhom.</p>
<p>Il-mużika bil-pjanu ta' Johannes Brahms ġiet influwenzata mill-mużika tat-tastieri ta' Couperin. Brahms daqq il-mużika ta' Couperin fil-pubbliku u kkontribwixxa għall-ewwel edizzjoni kompluta tal-<hi rend="italic">Pièces de clavecin</hi> ta' Couperin minn <ref target="https://mt.wikipedia.org/wiki/Friedrich_Chrysander">Friedrich Chrysander</ref> fis-snin 80 tas-seklu 19.</p>
<p>Il-kompożitur modern Ingliż <ref target="https://mt.wikipedia.org/wiki/Thomas_Adès">Thomas Adès</ref> ħa tliet biċċiet mużikali minn settijiet differenti tas-<hi rend="italic">suites</hi> ta' Couperin u orkestrahom fix-xogħol tiegħu "Tliet Studji minn Couperin" (bl-Ingliż: Three Studies from Couperin).</p>
<p>L-espert tal-mużika bikrija <ref target="https://mt.wikipedia.org/wiki/Jordi_Savall">Jordi Savall</ref> kiteb li Couperin kien "l-iprem mużiċist <ref target="https://mt.wikipedia.org/wiki/Poeta">poeta</ref>", li kien jemmen fil-"kapaċità tal-Mużika [b'M kapitali] li tesprimi ruħha fil-proża u fil-poeżija", u li "jekk nidħlu fil-poeżija tal-mużika niskopru li fiha grazzja li hi isbaħ mis-sbuħija stess".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Orgni
<figure><caption>Ritratt ta' Couperin, magħmul minn pittur anonimu, <ref target="https://mt.wikipedia.org/wiki/Pittura">pittura</ref> mill-kollezzjoni tax-Château de Versailles.</caption></figure>
<p>Kollezzjoni waħda biss ta' mużika bl-orgni għadha teżisti ta' Couperin, il-<hi rend="italic">Pièces d'orgue consistantes en deux messes</hi> ("Biċċiet għall-Orgni li Jikkonsistu minn Żewġ Quddisiet"), u l-ewwel manuskritt tfaċċa għall-ħabta tal-1689-1690.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Meta kellu 21 sena, Couperin x'aktarx li la kellu l-fondi u lanqas ir-reputazzjoni biex jikseb pubblikazzjoni mifruxa, iżda x-xogħol ġie approvat mill-<ref target="https://mt.wikipedia.org/wiki/Għalliem">għalliem</ref> tiegħu, Michel Richard Delalande, li kiteb li l-mużika kienet "sabiħa ħafna u jistħoqqilha tingħata lill-pubbliku".<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Iż-żewġ quddisiet kienu maħsuba għal udjenzi differenti: l-ewwel waħda għall-parroċċi jew għall-knejjes lajċi ("paroisses pour les fêtes solemnelles"), u t-tieni waħda għall-kunventi jew għall-abbaziji ("couvents de religieux et religieuses"). Dawn il-quddisiet huma maqsuma f'ħafna movimenti f'konformità mal-istruttura tradizzjonali tal-Quddiesa bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Kyrie</hi> (ħames movimenti), <hi rend="italic">Gloria</hi> (disa' movimenti), <hi rend="italic">Sanctus</hi> (tliet movimenti), <hi rend="italic">Agnus</hi> (żewġ movimenti), u <hi rend="italic">Offertoire</hi> u <hi rend="italic">Deo gratias</hi> addizzjonali għall-konklużjoni ta' kull quddiesa.</p>
<p>Couperin segwa t-tekniki li kienu jintużaw fil-quddisiet minn Nivers, Lebègue, u Boyvin, kif ukoll predeċessuri oħrajn tal-era Barokka Franċiża. Fil-Quddiesa tal-<hi rend="italic">paroisses</hi>, huwa juża kant ta' innijiet sempliċi mill-<hi rend="italic">Missa cunctipotens genitor Deus</hi> bħala <hi rend="italic">cantus firmus</hi> f'żewġ movimenti tal-<hi rend="italic">Kyrie</hi> u fl-ewwel moviment tas-<hi rend="italic">Sanctus</hi>; is-suġġett tal-<hi rend="italic">Fugue</hi> tal-<hi rend="italic">Kyrie</hi> oriġina mill-inċipit ta' innu. Il-Quddiesa għall-<hi rend="italic">couvents</hi> ma fiha l-ebda kant ta' innijiet sempliċi, peress li kull kunvent u monasteru kien ikollu l-innijiet mhux standard tiegħu. Couperin jitbiegħed mill-predeċessuri tiegħu b'ħafna modi. Pereżempju, il-melodiji tar-<hi rend="italic">Récits</hi> huma strettament ritmiċi u iktar direzzjonali minn eżempji preċedenti tal-ġeneru. <ref target="https://mt.wikipedia.org/wiki/Willi_Apel">Willi Apel</ref> kiteb, "din il-mużika turi sens ta' ordni naturali, vitalità, u immedjatezza ta' sentimenti li toħroġ mill-mużika tal-orgni Franċiża bħal żiffa friska".<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-itwal biċċa mużikali fil-kollezzjoni hija l-<hi rend="italic">Offertoire sur les grands jeux</hi> tal-ewwel Quddiesa, li hija simili għal <hi rend="italic">overture</hi> Franċiża estiża fi tliet sezzjonijiet kbar: preludju, <hi rend="italic">fugue</hi> kromatika f'tonalità minuri, u <hi rend="italic">fugue</hi> qisha <hi rend="italic">gigue</hi>. <ref target="https://mt.wikipedia.org/wiki/Bruce_Gustafson">Bruce Gustafson</ref> sejjaħ il-moviment "kapulavur tal-għaġeb tar-repertorju klassiku Franċiż". It-tieni Quddiesa fiha wkoll <hi rend="italic">Offertoire</hi> b'format simili, iżda din il-Quddiesa mhix ikkunsidrata kapulavur daqs l-ewwel waħda: Apel kiteb, "Inġenerali, [Couperin] ma tax l-istess attenzjoni lil din il-Quddiesa, li kitibha għal abbaziji mudesti, bħalma ta lill-Quddiesa l-oħra, li hu stess ċertament ippreżenta fi btajjel importanti fl-orgni tal-Knisja ta' Saint-Gervais".<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
</text></body></html>