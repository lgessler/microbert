<html><body><text id="wikipedia_mt_wikipedia_org__15996.html" ns="0" revid="270182" sourceurl="https://mt.wikipedia.org/wiki/FC_Twente" title="FC Twente" type="wikipedia">FC Twente
<p><hi rend="bold">Football Club Twente</hi> huwa <ref target="https://mt.wikipedia.org/wiki/Klabb_tal-futbol">klabb tal-futbol</ref> professjonali <ref target="https://mt.wikipedia.org/wiki/Olanda">Olandiż</ref> ibbażat fil-belt ta' <ref target="https://mt.wikipedia.org/wiki/Enschede">Enschede</ref>, u li jilgħab fl-<ref target="https://mt.wikipedia.org/wiki/Eredivisie">ogħla diviżjoni tal-pajjiż</ref>. Iffumat fl-1965 permezz tal-fużjoni bejn Sportclub Enschede u Enschedese Boys, il-klabb hu attwalment id-detentur tat-titlu tal-Eredivisie u tal-<ref target="https://mt.wikipedia.org/wiki/Johan_Cruijff_Schaal">Johan Cruijff Schaal</ref>. Fl-istorja tegħu, il-klabb spiċċa darbtejn fit-tieni post tal-kampjonat, rebħu darbtejn it-<ref target="https://mt.wikipedia.org/wiki/Tazza_Olandiża">Tazza KNVB</ref> u kienu finalisti telliefa tat-<ref target="https://mt.wikipedia.org/wiki/Tazza_UEFA_1974–75">Tazza UEFA 1974–75</ref>.</p>
Storja
<p>Il-klabb twieled fl-1965 bħala parti minn fużjoni bejn żewġ klabbs professonali, is-Sportclub Enschede (rebbieħ tat-titlu tal-Eredivise fl-1926) u l-Enschedese Boys.</p>
<p>Is-suċċess kien wieħed istantanju hekk kif taħt il-gwida tal-kowċ <ref target="https://mt.wikipedia.org/wiki/Kees_Rijvers">Kees Rijvers</ref>, Twente spiċċaw it-tielet fl-1969, ir-raba' fl-1970, il-ħames fl-1971 u t-tielet fl-1972 u fl-1973. L-aqwa staġun tibqa' dik tal-<ref target="https://mt.wikipedia.org/wiki/Eredivisie_1973–74">1973–74</ref> fejn flimkien ma' <ref target="https://mt.wikipedia.org/wiki/Feynoord">Feynoord</ref> kienu qed jiġġieldu għall-konkwista tat-titlu sal-aħħar ġurnata tal-kampjonat. Minkejja t-telfa ta' 3–2 kontra l-istess Feynoord, Twente xorta assiguraw minn post fit-<ref target="https://mt.wikipedia.org/wiki/Tazza_UEFA">Tazza UEFA</ref>.</p>
<p>Fl-<ref target="https://mt.wikipedia.org/wiki/Tazza_UEFA_1974–75">edizzjoni 1974–75</ref> tat-Tazza UEFA, it-<hi rend="italic">Tukkers</hi> (kif inhuma imsejħa r-residenti tar-reġjun ta' Twente), grazzi għar-rebħa fis-semifinali kontra <ref target="https://mt.wikipedia.org/wiki/Juventus_FC">Juventus</ref>, avvanzaw sal-finali fejn ġew megħluba mill-Ġermaniżi ta' <ref target="https://mt.wikipedia.org/wiki/Borussia_Mönchengladbach">Borussia Mönchengladbach</ref>.</p>
<p>Minn dakinhar, l-andament tat-tim naqas drastikament tant li fl-1983 spiċċa relegat għall-<ref target="https://mt.wikipedia.org/wiki/Eerste_Divisie">Eerste Divisie</ref> (it-tieni diviżjoni Olandiża). Sena biss wara, it-tim kiseb il-promozzjoni u matul l-istaġun fl-ogħla diviżjoni t-tim baqa' mfakkar għan-numru ta' logħbiet pari li kiseb ġewwa daru. Il-laqam il-ġdid ta' "Twente tad-dwejjaq" tappan xi ftit il-fatt li rnexxielhom jikkwalifikaw għall-kompetizzjonijiet Ewropej għal ħames snin konsekuttivi (mill-1985 sal-1989).</p>
<p>Fl-1997, taħt il-gwida tal-Ġermaniż <ref target="https://mt.wikipedia.org/wiki/Hans_Meyer_(futboler)">Hans Meyer</ref>, Twente għalqu l-kampjonat b'post garantit fit-Tazza UEFA u fl-24 ta' Mejju, 2001, rebħu t-tieni <ref target="https://mt.wikipedia.org/wiki/Tazza_tal-Olanda">Tazza tal-Olanda</ref> wara li għelbu 3–1 lil <ref target="https://mt.wikipedia.org/wiki/PSV_Eindhoven">PSV Eindhoven</ref> wara l-għoti tal-penalties.</p>
<p>L-istaġun ta' wara ra lill-klabb jiġi eliminat b'sorpriża mit-Tazza kontra t-tieni tim tal-<ref target="https://mt.wikipedia.org/wiki/AFC_Ajax">Ajax</ref>. Barra minn hekk, fil-kampjonat it-tim wettaq prestazzjonijiet diżappuntanti li wasslu biex il-partitarji, l-<hi rend="italic">Ultras Vak-P</hi>, għamlu ħsara fil-grawnd il-ġdid <ref target="https://mt.wikipedia.org/wiki/De_Grolsch_Veste">Arke Stadion</ref> kawża tal-frustrazzjoni tagħhom lejn il-pożizzjoni tal-klabb.</p>
<figure><caption><ref target="https://mt.wikipedia.org/wiki/Steve_McClarn">Steve McClarn</ref>, rebbieħ tal-ewwel kampjonat</caption></figure>
<p>Fl-istaġun 2002–03, il-<hi rend="italic">holding company</hi> FC Twente '65 iddikjarat il-falliment tagħha li għal ftit ma poġġiex f'dilemma l-eżistenza tal-klabb. Il-klabb irnexxielu madanakollu jevita dawn il-problemi, grazzi wkoll għall-president il-ġdid <ref target="https://mt.wikipedia.org/wiki/Joop_Munsterman">Joop Munsterman</ref>. Fil-fatt, it-tim irnexxielu jagħmilha sal-finali tat-tazza nazzjonali fl-2004 u kif ukoll wasal sar-raba' post fl-istaġun 2006–07. L-istaġun ta' wara, ra lil Twente jispiċċaw ir-raba' post u kif ukoll jirbħu l-finali tal-<hi rend="italic">play-off</hi> kontra Ajax għal post fit-tielet rawnd ta' kwalifika taċ-Champions League, fejn kellhom jisfidaw lil <ref target="https://mt.wikipedia.org/wiki/Arsenal_FC">Arsenal</ref>. Il-klabb Ingliż ma kellux problemi ixejjen lit-tim Olandiż fejn rebħu 6–0 fuq żewġ legs.</p>
<p>Mis-sajf tal-2008, inħatar l-eks-kowċ tat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref>, <ref target="https://mt.wikipedia.org/wiki/Steve_McClaren">Steve McClaren</ref>, bħala l-kowċ il-ġdid. Fl-istaġun 2008–09, il-klabb akkwista t-tieni post fil-kampjonat, b'distakk ta' ħdax-il punt miċ-ċampjins <ref target="https://mt.wikipedia.org/wiki/Alkmaar_Zaanstreek">AZ Alkmaar</ref>, u kisbu biljett għall-<ref target="https://mt.wikipedia.org/wiki/Europa_League">Europa League</ref> wara l-eliminazzjoni tagħhom mill-fażi ta' kwalifikazzjoni taċ-Champions League kontra <ref target="https://mt.wikipedia.org/wiki/Sporting_Clube_de_Portugal">Sporting Lisbon</ref>. Is-sena ta' wara, wasal l-ewwel kampjonat fl-istorja tal-klabb, li ġie assigurat fl-aħħar ġurnata.</p>
Plejers
L-ewwel tim
<hi rend="italic">Sat-12 ta' Diċembru 2012.</hi>



Unuri
Kompetizzjonijiet domestiċi
<list type="unordered"><item><hi rend="bold"><ref target="https://mt.wikipedia.org/wiki/Eredivisie">Kampjonat Olandiż</ref>: 1</hi></item></list>
2009–10
<list type="unordered"><item><hi rend="bold"><ref target="https://mt.wikipedia.org/wiki/Tazza_Olandiża">Tazza Olandiża</ref>: 2</hi></item></list>
1976–77, 2000–01
<list type="unordered"><item><hi rend="bold"><ref target="https://mt.wikipedia.org/wiki/Johan_Cruijff_Schaal">Johan Cruijff Schaal</ref>: 1</hi></item></list>
2010
Ħoloq esterni

<list type="unordered"><item><ref target="http://www.fctwente.nl/">Sit uffiċjali</ref></item></list>
</text></body></html>