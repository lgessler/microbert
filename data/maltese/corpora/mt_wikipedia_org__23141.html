<html><body><text id="wikipedia_mt_wikipedia_org__23141.html" ns="0" revid="264984" sourceurl="https://mt.wikipedia.org/wiki/Santa_Marija" title="Santa Marija" type="wikipedia">Santa Marija
<p><hi rend="bold">Santa Marija</hi> jew il-<hi rend="bold">Madonna</hi> hija meqjusa omm Alla skont il-<ref target="https://mt.wikipedia.org/wiki/Kristjaneżmu">Kristjaneżmu</ref> u l-<ref target="https://mt.wikipedia.org/wiki/Knisja_Kattolika">Kattoliċiżmu</ref>. <hi rend="bold">Marija</hi> kienet mara Lhudija tal-Galilea li fis-seklu 1 kienet tgħix Nażaret skont il-Vanġeli kanoniċi tal-<ref target="https://mt.wikipedia.org/wiki/Bibbja">Bibbja</ref> kif ukoll skont il-<ref target="https://mt.wikipedia.org/wiki/Koran">Koran</ref>. Kienet il-mara ta’ <ref target="https://mt.wikipedia.org/wiki/San_Ġużepp">San Ġużepp</ref> u l-omm verġni ta’ <ref target="https://mt.wikipedia.org/wiki/Ġesù">Ġesù</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
L-Assunta u d-devozzjoni lejha f’Malta
<p>Id-devozzjoni lejn it-tlugħ is-sema ta’ Marija Santissima hija waħda li għandha għeruq sodi u antiki f’<ref target="https://mt.wikipedia.org/wiki/Malta">Malta</ref>. L-<ref target="https://mt.wikipedia.org/wiki/Storja_ta'_Malta">istorja</ref> kompliet sawret avvenimenti mal-festi tal-Madonna li kompliet żiedet id-devozzjoni lejn omm Alla. Dan narawh fit-tmienja ta’ Settembru meta intrebaħ l-<ref target="https://mt.wikipedia.org/wiki/Assedju_ta'_Malta_(1565)">assedju l-kbir</ref> u fl-istess data l-<ref target="https://mt.wikipedia.org/wiki/Italja">Italja</ref> ċediet fit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> u għalhekk kien ifisser li l-gwerra kienet spiċċat għal Malta. Matul it-Tieni Gwerra Dinjija kien hemm avveniment ieħor marbut mad-devozzjoni li l-<ref target="https://mt.wikipedia.org/wiki/Maltin">Maltin</ref> għandhom għall-Madonna. Dan kien meta fil-ħmistax ta’ Awwissu kien daħal il-Konvoj ta’ Santa Marija li kien ifisser is-salvazzjoni tal-Maltin. </p>
<p>Meta inħarsu lejn l-istorja naraw li skont it-tradizzjoni, id-devozzjoni lejn il-Madonna bdiet saħansitra mall-miġja ta’ <ref target="https://mt.wikipedia.org/wiki/Pawlu_l-Appostlu">San Pawl</ref> fostna meta <ref target="https://mt.wikipedia.org/wiki/San_Luqa">San Luqa</ref> li kien qiegħed jivjaġġa ma’ San Pawl kien nafragat miegħu fuq Malta. Jingħad li San Luqa li kien pittur kien pitter <ref target="https://mt.wikipedia.org/wiki/Pittura">pittura</ref> tal-Madonna bil-<ref target="https://mt.wikipedia.org/wiki/Ġesù">Bambin Ġesù</ref> li llum skont it-tradizzjoni tinsab fis-santwarju tal-<ref target="https://mt.wikipedia.org/wiki/Mellieħa">Mellieħa</ref>. Għalkemm ma jeżistux dokumenti li jikkonfermaw dan bil-miktub, xorta waħda din hija tradizzjoni qadima ħafna li baqgħet tingħadda minn ġenerazzjoni għall-oħra. </p>
<p>Din id-devozzjoni jidher li kompliet tiffjorixxi tant li fost l-eqdem knejjes li nafu bihom f’pajjiżna nsibu bosta minnhom iddedikati lill-Madonna bħall-Knisja tal-Lunzjata ta’ <ref target="https://mt.wikipedia.org/wiki/Ħal_Millieri">Ħal Millieri</ref>, Santa Marija ta’ Ħal Xluqq u oħrajn li kienu diġà jeżistu fil-<ref target="https://mt.wikipedia.org/wiki/Medjuevu">Medjuevu</ref>. Fost il-parroċċi l-iktar qodma nsibu l-parroċċa ta’ Santa Marija ta’ Bir Miftuħ, ta’ Santa Marija ta’ <ref target="https://mt.wikipedia.org/wiki/Għawdex">Għawdex</ref>, u tat-twelid tal-Madonna tan-<ref target="https://mt.wikipedia.org/wiki/Naxxar">Naxxar</ref>. Wara dawn naraw parroċċi oħra qodma bħall-<ref target="https://mt.wikipedia.org/wiki/Mosta">Mosta</ref>, il-Qrendi, l-Imqabba, <ref target="https://mt.wikipedia.org/wiki/Ħal_Għaxaq">Ħal Għaxaq</ref>, <ref target="https://mt.wikipedia.org/wiki/Ħ'Attard">Ħ’Attard</ref>, <ref target="https://mt.wikipedia.org/wiki/Ħad-Dingli">Ħad-Dingli</ref>, l-<ref target="https://mt.wikipedia.org/wiki/Mġarr">Imġarr</ref> (Malta) u <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>. Ma’ dawn ta’ min isemmi numru kbir ta’ <ref target="https://mt.wikipedia.org/wiki/Kappella">kappelli</ref> li nsibu fl-irħula u fil-kampanja ddedikati lil Santa Marija. </p>
<p>Fit-toroq tal-irħula u fil-<ref target="https://mt.wikipedia.org/wiki/Pjazza">pjazez</ref> kważi dejjem tara xi xbiha tat-tlugħ is-sema ta’ Marija Santissima. F’bosta minn dawn il-kappelli għadha tigi organizzata festa ċkejkna lil Santa Marija bħal ngħidu aħna fil-<ref target="https://mt.wikipedia.org/wiki/Ħamrun">Ħamrun</ref>, fil-Knisja tal-Madonna ta’ Atoċja, f’<ref target="https://mt.wikipedia.org/wiki/Ħal_Qormi">Ħal Qormi</ref>, fil-Knisja ta’ Santa Marija tal-Ħlas. F’Ħaz-Żebbuġ insibu l-festa ta’ Santa Marija fill-kappella ta’ Mamo. Ma’ dawn imbagħad insibu kappelli oħrajn li fil-qedem kellhom xi tradizzjoni marbuta magħhom bħall-kappella ta’ Santa Marija ta’ Qrejċa f’Ħal Qormi li fil-qedem nhar il-15 ta’ Awwissu minnha kienu iqassmu laħam mixwi lill-foqra. </p>
<p>Meta nħarsu lejn il-festa tal-Assunta naraw li din ma kinitx issir minn dejjem fil-15 ta’ Awwissu. <ref target="https://mt.wikipedia.org/wiki/Ġlormu">San Ġlormu</ref> fil-martiroloġju tiegħu niżżilha biex tiġi ċċelebrata fit-18 ta’ Jannar. Kien fi żmien l-Imperatur Mawrizju fis-seklu 6 li din il-festa bdiet tiġi ċċelebrata fil-15 ta’ Awwissu kif nafuha llum. Fil-qedem kien isirilha Ottavarju u kien obbligu s-sawm lejlietha. Fil-Mosta jidher li d-devozzjoni lejn Santa Marija hija waħda qadima ħafna. </p>
<p>Meta fis-sena 1436 l-Isqof Senatore de Mello għamel ir-<hi rend="italic">rullo</hi> jew aħjar l-inventarju tad-djoċesijiet ta’ Malta u Għawdex waqt iż-żjara pastorali tiegħu nnota li fejn illum insibu l-Mosta kienet tgħix komunità li kellha knisja żgħira ddedikata lit-tlugħ is-sema ta’ Marija Santissima. Dan juri li n-nies li kienu jgħixu fl-inħawi fejn illum insibu l-Mosta kienu għażlu li jiddedikaw il-kappella li kellhom u li kienet taqdihom fil-bżonnijiet spiritwali tagħhom lil Santa Marija Assunta. Il-Mostin komplew kabbru din id-devozzjoni u saħħewha meta bnew knisja ikbar. Dan wassal biex wara li l-popolazzjoni kompliet tikber dan ir-raħal sar parrocca. </p>
<p>Il-festa ta’ Santa Marija għandha rabta partikolari ma’ Malta, l-iktar meta fil-gwerra, proprju fil-15 ta’ Awwissu 1942, meta Malta kienet waslet fl-ahhar nifs matul il-gwerra li kienet ilha li bdiet mill-1939. Il-provvisti kienu spiċċaw u l-poplu kien qiegħed ibati l-ġuħ. Kien proprju nhar il-festa ta’ Santa Marija Assunta meta mill-bokka tal-port dehru deħlin xi vapuri li kienu jiffurmaw parti mill-konvoj li kien telaq xi jiem qabel minn <ref target="https://mt.wikipedia.org/wiki/Gibiltà">Gibiltà</ref> biex iwasslu l-munizzjon sabiex Malta setgħet tiddefendi ruħha kif ukoll l-ikel tant mistenni mill-poplu li kien qiegħed ibati l-ġuħ. Dawn il-vapuri daħlu fil-port qalb id-daqq tal-qniepen u l-ferħ tal-Maltin li ħarġilhom id-dmugħ meta raw li kien proprju nhar il-festa ta’ Santa Marija li kien ilhom iqimuha mill-qedem. Kellu jkun proprju f’din il-festa li Malta ġiet salvata mill-għadu. Minn dik il-grajja ’l hawn, il-Maltin baqgħu dejjem jgħożżu l-festa tat-tlugh is-sema ta’ Marija Santissima. Dan ir-rakkont ċkejken juri kif id-devozzjoni lejn Santa Marija tnisġet mal-ħajja tal-poplu Malti, li sa mill-bidu tal-fidi Nisranija tiegħu żamm lill-Madonna bħala ommu u protettriċi ta’ Malta u Għawdex.</p>
</text></body></html>