<html><body><text id="wikipedia_mt_wikipedia_org__23667.html" ns="0" revid="267475" sourceurl="https://mt.wikipedia.org/wiki/Chris_Fearne" title="Chris Fearne" type="wikipedia">Chris Fearne
<p><hi rend="bold">Christopher Fearne</hi>, magħruf bħala <hi rend="bold">Chris Fearne</hi>, (twieled f’<ref target="https://mt.wikipedia.org/wiki/Ħ'Attard">Ħ'Attard</ref> fit-12 ta' Marzu 1963) huwa d-Deputat Prim Ministru ta' <ref target="https://mt.wikipedia.org/wiki/Malta">Malta</ref> u l-Ministru għas-Saħħa attwali. Huwa <ref target="https://mt.wikipedia.org/wiki/Kirurgu">kirurgu</ref> pedjatriku bi <ref target="https://mt.wikipedia.org/wiki/Professjoni">professjoni</ref> u ħadem bħala Konsulent Kirurgu Pedjatriku fl-isptarijiet tal-gvern.</p>
Studji
<p>Bin Frederick, li kien surmast ta' skola u wara kien Direttur tal-<ref target="https://mt.wikipedia.org/wiki/Edukazzjoni">Edukazzjoni</ref>, u Carmen, li kienet <ref target="https://mt.wikipedia.org/wiki/Għalliem">għalliema</ref> u ħaddiema soċjali, Fearne studja fil-Kulleġġ ta’ San Alwigi u fl-<ref target="https://mt.wikipedia.org/wiki/Università_ta'_Malta">Università ta’ Malta</ref> minn fejn iggradwa fil-<ref target="https://mt.wikipedia.org/wiki/Mediċina">mediċina</ref> u l-kirurġija pedjatrika fl-1987. Wara sar Sieħeb tal-Kulleġġ Irjali tal-Kirurgi f’<ref target="https://mt.wikipedia.org/wiki/Edinburgu">Edinburgh</ref> u ħadem f’numru ta’ sptarijiet tat-tfal fl-<ref target="https://mt.wikipedia.org/wiki/Renju_Unit">Ingilterra</ref>, fosthom f'<ref target="https://mt.wikipedia.org/wiki/Liverpool">Liverpool</ref> u fi Great Ormond Street, <ref target="https://mt.wikipedia.org/wiki/Londra">Londra</ref>.</p>
<p>Huwa ukoll lettur tal-kirurġija fl-Università ta’ Malta u huwa eżaminatur tat-<ref target="https://mt.wikipedia.org/wiki/Tabib">tobba</ref>. Għal perjodu kien ukoll direttur tal-Istitut Malti għall-Edukazzjoni Medika. Għal xi żmien kien l-uniku kirurgu tat-tfal f'Malta.</p>
Impenn soċjali
<p>Fearne kien iċ-Chairperson tas-Celebrities for Kids, għaqda volontarja favur id-drittijiet tat-tfal. </p>
<p>Meta kien student kien jimpenja ruħu f’numru ta’ għaqdiet, fosthom dawk universitarji, sportivi u politiċi. </p>
<p>Huwa serva għal numru ta’ snin bħala Segretarju Ġenerali tal-Federazzjoni tal-Għaqdiet taż-Żgħażagħ Maltin, kif ukoll bħala uffiċjal fil-Kunsill tal-Istudenti Universitarji, il-KSU, fl-għaqda tal-istudenti tal-mediċina l-MMSA, u fl-Għaqda Żgħażagħ Soċjalisti.</p>
<p>Kien jilgħab il-volleyball mal-Aloysians, għandu Green Belt fil-judo u qadef fir-<ref target="https://mt.wikipedia.org/wiki/Regatta_Nazzjonali_Maltija">regatta</ref> tal-1986.</p>
Politika
<p>Huwa ħareġ mal-Partit Laburista għall-<ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjonijiet Ġenerali</ref> l-ewwel darba f'dawk tal-2013, fuq it-Tielet u r-Raba' Distrett, u kien elett mir-Raba' Distrett bi 3,759 vot. F'April 2014, kien maħtur Segretarju Parlamentari għas-Saħħa wara r-riżenja ta' <ref target="https://mt.wikipedia.org/wiki/Godfrey_Farrugia">Godfrey Farrugia</ref>. </p>
<p>F'April 2016 kien maħtur Ministru tas-Saħħa u kien konfermat f'din il-kariga wara l-<ref target="https://mt.wikipedia.org/wiki/Elezzjonijiet_Ġenerali_2017_(Malta)">elezzjonijiet ġenerali</ref> ta' Ġunju 2017. F'dik l-elezzjoni, huwa kien elett minn żewġ distretti: fit-Tielet Distrett kien elett mal-ewwel għadd u ġab 4,693 vot; u fir-Raba' Distrett kien elett ukoll mal-ewwel għadd u ġab 5,405 vot: b'kollox iktar minn 10,000 vot.</p>
<p>Fl-istess xahar, huwa kkontesta għall-kariga ta' Deputat Mexxej tal-Partit Laburista għall-Affarijiet Parlamentari u f'Mejju kien elett f'din il-kariga u sar ukoll Deputat Prim Ministru.</p>
<p>Mill-Ministeru tas-Saħħa, huwa għamel suċċess, tant li l-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> tat ċertifikat tajjeb lil Malta bħala wieħed mill-aqwa pajjiżi li għandu għajxien f’saħħtu.</p>
Elezzjoni għall-Ħatra ta' Mexxej
<p>Nhar il-11 ta' Diċembru 2019, Chris Fearne tefa' n-nomina għall-ħatra ta' Mexxej tal-Partit Laburista, f'elezzjoni interna bejn it-tesserati tal-Partit Laburista li saret fil-11 ta' Jannar 2020. Huwa kellu ħafna appoġġ, bħal dak tal-eks <ref target="https://mt.wikipedia.org/wiki/President_ta'_Malta">President ta' Malta</ref>, <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref>, l-eks Speaker <ref target="https://mt.wikipedia.org/wiki/Miriam_Spiteri_Debono">Miriam Spiteri Debono</ref> u ħafna mill-ministri u membri parlamentari tal-Kabinett Laburista.</p>
Ħajja personali
<p>Huwa miżżewweg lil Astrid imwielda Sammut (bint Joe Sammut li kien Ombudsman) u għandhom tliet ulied; Dawn, Julian u Rafael. Għal xi żmien kien anke t-tabib personali tal-Prim Ministru <ref target="https://mt.wikipedia.org/wiki/Dom_Mintoff">Dom Mintoff</ref> u fl-ewwel Konferenza Ġenerali tal-Partit li fiha tkellem, dik ta' Jannar 2012, wassal l-awguri tiegħu lill-Konferenza.</p>
<p>Huwa sapporter tat-team Ingliż tal-<ref target="https://mt.wikipedia.org/wiki/Futbol">futbol</ref>, iċ-<ref target="https://mt.wikipedia.org/wiki/Chelsea_FC">Chelsea</ref>.</p>
</text></body></html>