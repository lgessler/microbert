<html><body><text id="wikipedia_mt_wikipedia_org__7357.html" ns="0" revid="268572" sourceurl="https://mt.wikipedia.org/wiki/Marie_Curie" title="Marie Curie" type="wikipedia">Marie Curie
<p><hi rend="bold">Maria Salomea Skłodowska-Curie</hi> (<ref target="https://mt.wikipedia.org/wiki/Varsavja">Varsavja</ref>, <ref target="https://mt.wikipedia.org/wiki/7_ta'_Novembru">7 ta' Novembru</ref> <ref target="https://mt.wikipedia.org/wiki/1867">1867</ref> – <ref target="https://mt.wikipedia.org/wiki/Passy_(Haute-Savoie)">Passy</ref>, <ref target="https://mt.wikipedia.org/wiki/4_ta'_Lulju">4 ta' Lulju</ref> <ref target="https://mt.wikipedia.org/wiki/1934">1934</ref>) magħrufa bl-isem ta' <hi rend="bold">Marie Curie</hi>, kienet kimika u fiżika <ref target="https://mt.wikipedia.org/wiki/Polonja">Polakka</ref> naturalizzata <ref target="https://mt.wikipedia.org/wiki/Franza">Franċiża</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fl-1903 ngħatat il-<ref target="https://mt.wikipedia.org/wiki/Premju_Nobel">Premju Nobel</ref> għall-Fiżika, ma' żewġha <ref target="https://mt.wikipedia.org/wiki/Pierre_Curie">Pierre Curie</ref> u <ref target="https://mt.wikipedia.org/wiki/Henri_Becquerel">Henri Becquerel</ref>, u fl-1911 il-Premju Nobel għall-Kimika għax-xogħol tagħha fuq il-<ref target="https://mt.wikipedia.org/wiki/Polonju">polonju</ref> u r-<ref target="https://mt.wikipedia.org/wiki/Radju_(element)">radju</ref>. Hi l-unika mara li rċeviet żewġ premjijiet Nobel.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Bijografija
<p>Marie Curie twieldet <ref target="https://mt.wikipedia.org/wiki/Varsavja">Varsavja</ref> fejn missierha Władysław Skłodowski kien għalliem tal-<ref target="https://mt.wikipedia.org/wiki/Matematika">matematika</ref> u l-<ref target="https://mt.wikipedia.org/wiki/Fiżika">fiżika</ref>. Marie kienet l-iżgħar fost ħames aħwa. Fi żmien sentejn tilfet 'l oħtha Zofia li mietet bit-<ref target="https://mt.wikipedia.org/wiki/Tifu">tifu</ref> f'Jannar tal-1876, u 'l ommha, Bronisława li, mietet bit-<ref target="https://mt.wikipedia.org/wiki/Tuberkolożi">tuberkolożi</ref> fid-9 ta' Mejju 1878. Wara ntefgħet fuq l-istudju fejn ibbrillat fis-suġġetti kollha u ngħatat l-ogħla grad. Temmet l-istudji sekondarji b'midalja tad-deheb fl-1883.</p>
Il-Fakultà tax-Xjenza ta' Pariġi
<p>Dak iż-żmien, Varsavja kienet annessa mar-Russa, u n-nisa ma setgħux immorru l-università. Għalhekk, f'Novembru 1891, Marie telqet lejn Pariġi, fejn diġà kien hemm oħta l-kbira tistudja l-mediċina u fejn kienet ġiet aċċettata biex issegwi l-istudji fix-<ref target="https://mt.wikipedia.org/wiki/Fiżika">xjenzi fiżiċi</ref> u fix-<ref target="https://mt.wikipedia.org/wiki/Matematika">xjenzi matematiċi</ref> fil-fakultà tax-Xjenza tas-Sorbonne. Sentejn wara, ġiet l-ewwel fil-<hi rend="italic">licence</hi> fix-xjenzi fiżiċi u s-sena ta' wara ħadet il-<hi rend="italic">licence</hi> fix-xjenzi matematiċi u ġiet it-tieni. Imbagħad marret taħdem fil-Laboratorju tar-riċerki fiżiċi taħt <ref target="https://mt.wikipedia.org/wiki/Gabriel_Lippmann">Gabriel Lippmann</ref>.</p>
<figure><caption>Dar tat-twelied ta' Marie Curie, <ref target="https://mt.wikipedia.org/wiki/Varsavja">Varsavja</ref>.</caption></figure>
<p>Fir-rebbiegħa tal-1894, iltaqgħet ma' <ref target="https://mt.wikipedia.org/wiki/Pierre_Curie">Pierre Curie</ref> u żżewġu fil-komuni ta' Sceaux, Hauts-de-Seine, fis-26 ta' Lulju 1895. Fl-1896, ġiet l-ewwel fl-<hi rend="italic">agrégation</hi> tal-fiżika. Fit-12 ta' Settembru 1897, kellha l-ewwel tifla, Irène.</p>
Il-Polonju u r-Radju
<p>F'Diċembru 1897, bdiet ix-xogħol tat-teżi fuq l-istudju tar-raġġi prodotti mill-Uranju, skoperti minn <ref target="https://mt.wikipedia.org/wiki/Henri_Becquerel">Henri Becquerel</ref>. Bl-użu tal-metodi tekniċi żviluppati minn żewġha, analizzat ir-radjazzjoni mogħtija mill-<ref target="https://mt.wikipedia.org/wiki/Uraniniti">pechblenda</ref>, (forma kollojdali tal-minerali <ref target="https://mt.wikipedia.org/wiki/Uraniniti">Uraniniti</ref>), li hi għanja ħafna fl-Uranju.</p>
<p>Min-naħa tiegħu Pierre fl-1898, ħalla x-xogħol fuq il-<ref target="https://mt.wikipedia.org/wiki/Piezoelettriċità">Piezoelettriċità</ref> biex jingħaqad ma' martu fl-istudju tar-radjoattività. Ħa permess mid-direttur tal-Iskola tal-Fiżika u Kimika (li llum saret l-<hi rend="italic">École supérieure de physique et de chimie industrielles de la ville de Paris</hi>) biex juża ħanut tax-xogħol fis-sular t'isfel. It-trattamenti kimiċi kienu jsiru f'maħżen, ma' ġenb il-ħanut, separat minnu b'bitħa biss.</p>
<p>F'dan il-laboratorju fejn eżaminaw il-pechblenda, skoprew żewġ elementi ġodda. Fit-18 ta' Lulju 1898, Marie Curie ħabbret l-iskoperta tal-<ref target="https://mt.wikipedia.org/wiki/Polonju">Polonju</ref>, msemmi hekk għal art twelidha. Fis-26 ta' Diċembru, ma' <ref target="https://mt.wikipedia.org/wiki/Gustave_Bémont">Gustave Bémont</ref>, ħabbret is-sejba tar-<ref target="https://mt.wikipedia.org/wiki/Radju">Radju</ref>; kellhom jittrattaw tunellati sħaħ ta' pechblenda biex joħorġu inqas minn gramma ta' dan l-element. Dan ix-xogħol sar f'postijiet bla kumdità xejn. Skond il-kimiku Ġermaniż Wilhelm Ostwald, li żar il-post tax-xogħol ta' Pierre u Marie Curie: "<hi rend="italic">Dan il-laboratorju kien qiesu fl-istess ħin stalla u maħżen tat-tuffieħ. Kieku ma rajtx l-apparat tal-kimika, kont naħseb li qegħdin jidħqu bija</hi>".</p>
<figure><caption>Wieħed mill-premji Nobel ta' Marie Curie</caption></figure>
<p>Fit-26 ta' Ottubru 1900, saret professur fl-<hi rend="italic">École normale supérieure de jeunes filles</hi> ta' <ref target="https://mt.wikipedia.org/wiki/Sèvres">Sèvres</ref>. Matul is-sena 1903, fit-25 ta' Ġunju iddefendiet it-teżi tagħha fuq il-materji radjoattivi. Fl-10 ta' Diċembru, irċeviet ma' żewġha u <ref target="https://mt.wikipedia.org/wiki/Henri_Becquerel">Henri Becquerel</ref>, il-Premju Nobel għall-fiżika "<hi rend="italic"> b'rikonoxximent għas-servizzi straordinarji li taw fir-riċerka flimkien fuq il-fenomenu tar-radjazzjoni, skopert mill-Professur Henri Becquerel</hi>". Kienet l-ewwel mara li ngħatat il-Premju Nobel. Dik is-sena stess, saret l-ewwel lawrejata mara tal-<hi rend="italic">Midalja Davy</hi>.</p>
<p>Is-sena ta' wara, irċeviet il-<hi rend="italic">Midalja Matteucci</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u fis-6 ta' Diċembru weldet lit-tieni tifla tagħhom, Ève.</p>
<p>Fid-19 ta' April 1906, Pierre miet f'inċident, imtajjar minn karettun biż-żiemel. F'Novembru, ħadet postu bħala professur fis-Sorbonne. Kienet l-ewwel mara li qatt għallmet f'dik l-università. Fl-1909, ġiet nominata professur titulari fil-katedra tal-Fiżika Ġenerali u wara tal-Fiżika Ġenerali u r-Radjoattività.</p>
<p>Fl-10 ta' Diċembru 1911, irċeviet it-tieni Premju Nobel, "<hi rend="italic">b'rikonoxximent għas-servizzi tagħhom għall-avvanz tal-kimika bl-iskoperta tar-Radju u l-Polonju, l-iżolament tar-Radju u l-istudju tan-natura u l-komponenti ta' dan l-element notevoli</hi>". Kienet l-ewwel persuna li ħadet żewġ premjijiet Nobel għal xogħol xjentifiku. It-tieni waħda kienet Linus Pauling, li rċieva l-ewwel wieħed għax-xogħol xjentifiku fil-kimika fl-1954 u t-tieni għall-ħidma favur il-paċi fl-1962.</p>
<figure><caption>Marie Curie u <ref target="https://mt.wikipedia.org/wiki/Henri_Poincaré">Henri Poincaré</ref> fl-ewwel Kungress Solvay fl-1911.</caption></figure>
<p>Marie ħadet sehem fl-ewwel Kungress Solvay fl-1911, li laqqa' bosta fiżiċi famużi, bħal <ref target="https://mt.wikipedia.org/wiki/Max_Planck">Max Planck</ref>, <ref target="https://mt.wikipedia.org/wiki/Albert_Einstein">Albert Einstein</ref> u <ref target="https://mt.wikipedia.org/wiki/Ernest_Rutherford">Ernest Rutherford</ref>, li kienu ħa jbiddlu l-mod kief naraw id-dinja. Kienet l-unika mara li attendiet dan il-Kungress, organizzat u ffinanzjat mill-industrijalist <ref target="https://mt.wikipedia.org/wiki/Belġju">Belġjan</ref>, Ernest Solvay.</p>
L-Istitut tar-Radju
<p>Fl-aħħar tal-1909, il-professur Émile Roux, id-direttur tal-Istitut <ref target="https://mt.wikipedia.org/wiki/Pasteur">Pasteur</ref>, issuġerixxa li jinħoloq Istitut tar-Radju, dedikat għar-riċerka medika kontra l-<hi rend="italic">cancer</hi> u l-kura tiegħu bir-<ref target="https://mt.wikipedia.org/wiki/Radjoterapija">radjoterapija</ref>. Minkejja l-fama ta' Marie Curie minħabba l-Premju Nobel, kellha tistenna sal-1911 biex tibda x-xogħol tagħha, issussidjata minn Daniel Iffla-Osiris. L-Istitut, f'<hi rend="italic">rue d'Ulm</hi>, Pariġi, li llum hu magħruf bħala l-Istitut Marie Curie, fetaħ fl-1914, eżatt qabel bdiet l-<ref target="https://mt.wikipedia.org/wiki/Ewwel_Gwerra_Dinjija">Ewwel Gwerra Dinjija</ref>. Ġabar fih żewġ laboratorji ta' oqsma komplementari: il-laboratorju tal-fiżika u l-kimika, immexxi minn Marie Curie, u l-laboratoju Pasteur, li jikkonċentra fuq ir-radjoterapija, dirett minn Claudius Régaud.</p>
Il-<hi rend="italic">petites Curies</hi>
<p>Meta faqqet il-gwerra, Marie Curie ġiet mobilizzata kif kienu l-membri l-oħra tal-Istitut tar-Radju. Flimkien ma' Antoine Béclère, direttur tas-servizz radjoloġiku tal-armata, ħadet sehem fit-twaqqif ta' units kiruġiċi mobbli. Waqfet ukoll tmintax-il vettura tar-radjoloġija imlaqqmin <hi rend="italic">"petites Curie"</hi> li ntbagħtu fuq il-front. Fl-Istitut tar-Radju, ħarrġet l-infirmiera radjoloġi.</p>
<p>Fl-1916, ħadet il-liċenzja tas-sewqan u kienet tmur regularment fuq il-front biex tieħu r-radjografiji. Irène, li kellha tmintax-il sena biss kienet tagħmel l-istess fl-isptarijiet tal-kampanja matul il-gwerra kollha.</p>
<p>Wara l-gwerra, fl-1918, Marie Curie, setgħet tkompli x-xogħol tagħha fl-Istitut tar-Radju. Bintha Irène saret l-assistenta tagħha. L-Istitut tar-Radju iżjed tard sar l-<ref target="https://mt.wikipedia.org/wiki/Istitut_Curie">Istitut Curie</ref>.</p>
Simbolu tal-feminiżmu
<figure><caption>Marie Curie u <ref target="https://mt.wikipedia.org/wiki/Albert_Einstein">Albert Einstein</ref></caption></figure>
<p>Fl-20 ta' Mejju 1921, waqt l-ewwel vjaġġ tagħha fl-iStati Uniti, setgħet tixtri gramma Radju minn <ref target="https://mt.wikipedia.org/wiki/Pittsburgh">Pittsburgh</ref>, wara ġabra ta' 100 000 dollaru min-nisa Amerikani, organizzata mill-ġurnalista Marie Mattingly Meloney. Fl-1929, reġgħet bil-flus miġbura min-nisa Amerikani, irċeviet gramma Radju oħra, li rregalat lill-Università ta' Varsavja.</p>
<p>Minħabba li kienet esposta għal radjoattività qawwija, qabditha l-<ref target="https://mt.wikipedia.org/wiki/Lewċemija">lewċemija</ref> u ntbagħtet fis-sanatorju ta' Sancellemoz f'Haute-Savoie fl-1934. Minkejja l-marda tagħha, kompliet tmexxi is-sezzjoni tal-fiżika u l-kimika fl-Istitut tar-Radju sa mewtha.</p>
Unuri
<p>Fl-20 ta' April 1995, fuq id-deċizzjoni tal-president <ref target="https://mt.wikipedia.org/wiki/François_Mitterrand">François Mitterrand</ref>, l-irmied tagħha u ta' żewġha <ref target="https://mt.wikipedia.org/wiki/Pierre_Curie">Pierre Curie</ref> tmexxew għall-<ref target="https://mt.wikipedia.org/wiki/Panthéon_ta'_Pariġi">Panthéon ta' Pariġi</ref>. S'issa għadha l-unika mara onorata fil-Panthéon għall-ħidma tagħha.</p>
<p>Fl-<ref target="https://mt.wikipedia.org/wiki/Istitut_Curie">Istitut Curie</ref>, Pariġi, inbena l-Mużew Curie fl-istess post fejn ix-xjenzata kienet taħdem sa mewtha. Dan juri l-patrimonju xjentifiku rikk u l-ħajja personali u professjonali tal-familja Curie li rċevew ħames premjijiet Nobel, il-passi kbar fl-istorja tar-radjoattività u l-ġlieda kontra l-kanċer.</p>
<p>Xi tifkiriet oħra ġew organizzati:</p>
<list type="unordered"><item>Ħarġu karti ta' 500 franc Franċiż u ta' 20 000 złoty Polakk bix-xbieha ta' Marie Curie.</item>
<item>Ħarġet munita ta' 100 franc Franċiż bix-xbieha tagħha.</item>
<item>Fit-8 ta' Marzu 2007, l-istazzjon tal-métro Pariġin <hi rend="italic">Pierre Curie</hi> bidel l-isem għal <hi rend="italic">Pierre et Marie Curie</hi>.</item>
<item>L-<ref target="https://mt.wikipedia.org/wiki/Université_Paris_6">Université Paris 6</ref>, <ref target="https://mt.wikipedia.org/wiki/Franza">Franza</ref>, għandha l-isem <hi rend="italic">Université Pierre et Marie Curie</hi>.</item>
<item>L-università pubblika ta' <ref target="https://mt.wikipedia.org/wiki/Lublin">Lublin</ref>, fil-<ref target="https://mt.wikipedia.org/wiki/Polonja">Polonja</ref>, għandha l-isem 'Università Marie Curie-Skłodowska', <hi rend="italic">Uniwersytet Marii Curie-Skłodowskiej w Lublinie</hi><ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</item>
<item>L-element atomiku numru 96, skopert fl-1944, isemma <ref target="https://mt.wikipedia.org/wiki/Kurju">Kurju</ref> f'unur <ref target="https://mt.wikipedia.org/wiki/Pierre_Curie">Pierre</ref> u Marie Curie.</item>
<item>Il-<hi rend="italic">Marie Curie Fellowship Association</hi><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> hu programm ta' għajnuna għall-mobbiltà ġeografika għar-riċerkaturi żagħżagħ <ref target="https://mt.wikipedia.org/wiki/Ewropa">Ewropej</ref>.</item>
<item>Fl-2006, iz-Zekka ta' Pariġi ħarġet 500 munita ta' 20€ tad-deheb, għall-kollezzjonisti.</item></list>
Bibljografija
<list type="unordered"><item>Ève Curie, <hi rend="italic">Madame Curie</hi>, 1938</item>
<item>Marie Curie, Irène Joliot-Curie et Gillette G. Ziegler, <hi rend="italic">Correspondance</hi></item>
<item>Marie Curie et Irène Joliot-Curie, <hi rend="italic">Prace Marii Skłodowskiej-Curie</hi></item>
<item>Françoise Giroud, <hi rend="italic">Une femme honorable</hi>, 1981</item>
<item>Xavier Laurent-Petit, <hi rend="italic">Marie Curie</hi>, 2005</item>
<item>Brigitte Labbé et Michel Puech, <hi rend="italic">Marie Curie</hi>, 2006</item>
<item>Eve Curie: <hi rend="italic">Madame Curie. Eine Biographie</hi>. Fischer, Frankfurt/M. 2003, <ref target="https://mt.wikipedia.org/wiki/Speċjali:SorsiKotba/3-596-22243-5">ISBN3-596-22243-5</ref>.</item>
<item>Barbara Goldsmith: <hi rend="italic">Obsessive genius. The inner world of Marie Curie</hi>. Weidenfeld &amp; Nicolson, London 2005, <ref target="https://mt.wikipedia.org/wiki/Speċjali:SorsiKotba/0-297-84767-8">ISBN0-297-84767-8</ref>.</item>
<item>Peter Ksoll: <hi rend="italic">Marie Curie. Mit Selbstzeugnissen und Bilddokumenten</hi>. Rowohlt, Reinbek 2006, <ref target="https://mt.wikipedia.org/wiki/Speċjali:SorsiKotba/3-499-50417-0">ISBN3-499-50417-0</ref>.</item>
<item>Jean-Pierre Poirier: <hi rend="italic">Marie Curie et les conquérants de l'atome (1896-2006)</hi>. Pygmalion, Paris 2006, <ref target="https://mt.wikipedia.org/wiki/Speċjali:SorsiKotba/2-7564-0052-1">ISBN2-7564-0052-1</ref>.</item></list>
Ħoloq esterni
<list type="unordered"><item>(Bil-Franċiż) <ref target="http://www.curie.fr/fondation/musee/marie-pierre-curie.cfm/lang/_fr.htm"><hi rend="italic">Marie et Pierre Curie</hi>, sur le site de l'Institut Curie</ref></item>
<item>(Bil-Franċiż) <ref target="http://mariecurie.science.gouv.fr/accueil/homepage.htm">Le site consacré à Marie Curie coproduit par le Ministère de la Recherche et l'Université Paris 8</ref></item>
<item>(Bl-Ingliż) <ref target="http://www.mariecurie.org/">Programme européen Marie Curie</ref></item></list>
</text></body></html>