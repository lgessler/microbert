<html><body><text id="wikipedia_mt_wikipedia_org__23678.html" ns="0" revid="249172" sourceurl="https://mt.wikipedia.org/wiki/Ma%C4%A7res" title="Maħres" type="wikipedia">Maħres<p><hi rend="bold">Maħres</hi> hija belt żgħira fit-<ref target="https://mt.wikipedia.org/wiki/Tuneżija">Tuneżija</ref>. L-isem bl-<ref target="https://mt.wikipedia.org/wiki/Għarbi">Għarbi</ref> Tuneżin ifisser "imkien il-għassa", magħrufa wkoll bħala "El Maħres", b'popolazzjoni ta' madwar 17,000 ruħ. Matul is-sajf, il-popolazzjoni tikber għal madwar 30,000 billi jiġu lura ħafna mill-abitanti tagħha li jkunu jgħixu fid-dijaspora mxerrdin ma' <ref target="https://mt.wikipedia.org/wiki/Franza">Franza</ref> u bnadi oħrajn fl-<ref target="https://mt.wikipedia.org/wiki/Ewropa">Ewropa</ref> tal-Punent. </p>
Storja
<p>Maħres tinsab f'qagħda strateġika bejn żewġ toroq importanti ta' żmien ir-Rumani li kienu jgħaqqdu Kartaġni ma' Lixandra. Il-fortizza Biżantina ta' Junga, li hi s-sit arkeoloġiku waħdieni tax-xorta tiegħu f'dar-reġjun, tibqa' xhieda tas-siwi storiku ta' Maħres.</p>
<p>Isem il-belt ġej mill-funzjoni ta' ħarsien li kellu minn Żmien il-Qedem sal-Perjodu Għarbi. Maħres kellha sehem ewlieni fl-imperu Feniċju fit-Tuneżija bħala port kummerċjali, u dan għen bil-kif sabiex il-Berbari jaqilbu għat-twemmin Nisrani matul il-perjodi tar-Rumani u tal-Biżantini. Matul il-perjodu Aglabita, li fih il-preżenza Għarbija ddominat, Maħres kienet ilqugħ siewi kontra l-invażjonijiet.</p>
Ekonomija
<p>Il-belt tgħix bil-koltivazzjoni taż-żebbuġ, b'għasir iż-żejt taż-żebbuġa, bis-sajd, bl-industrija agro-alimentari, bl-industrija tal-għamara, u bil-manifattura tat-tessuti. Wieħed mill-akbar imsaġar taż-żebbuġ tal-Afrika jinsab proprju fit-territorju tal-Maħres.</p>
<p>Barra minn hekk, il-port tas-sajjieda, li kien inawgurat mill-President ta' dak iż-żmien Ħabib Burgiba nhar il-21 ta' April tal-1987, iservi wkoll ta' lok ta' rikreazzjoni għall-abitanti tal-belt, barra milli jaqdi rwol ekonomiku.</p>
<p>Disa' kilometri 'l fuq mill-belt hemm l-impjant tal-gass SIAP, immexxi mill-grupp Britanniku British Gas, li jissupplixxi 50% tal-ħtiġiet tal-gass naturali li għandha t-Tuneżija.</p>
<p>Maħres hija magħrufa għax-xtajta twila tagħha, jisimha x-Xaffar, li hi l-aktar xtajta magħrufa fil-governorat ta' Sfaks. Ix-Xaffar qiegħed tliet kilometri 'l fuq mill-Maħres, u jżuruh l-aktar l-abitanti ta' Sfaks.</p>
Kultura
<p>Maħres hija magħrufa għax ilu sa mill-1988 jospita l-Festival Internazzjonali tal-Arti Plastika kull sajf.</p>
</text></body></html>