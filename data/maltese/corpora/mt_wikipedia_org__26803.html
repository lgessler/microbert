<html><body><text id="wikipedia_mt_wikipedia_org__26803.html" ns="0" revid="267386" sourceurl="https://mt.wikipedia.org/wiki/Les_Rougon-Macquart" title="Les Rougon-Macquart" type="wikipedia">Les Rougon-Macquart<p><hi rend="italic"><hi rend="bold">Les Rougon-Macquart</hi></hi> huwa t-titlu kollettiv mogħti lil ċiklu ta' għoxrin rumanz tal-kittieb <ref target="https://mt.wikipedia.org/wiki/Franza">Franċiż</ref> <ref target="https://mt.wikipedia.org/wiki/Émile_Zola">Émile Zola</ref>. Bis-sottotitlu <hi rend="italic"><hi rend="bold">Histoire naturelle et sociale d'une famille sous le Second Empire</hi></hi> (<hi rend="italic">L-istorja naturali u soċjali ta' familja taħt it-Tieni Imperu</hi>), dan iċ-ċiklu jsegwi l-ħajja tal-membri tal-Imperu ta’ żewġ fergħat titulari ta' familja fittizja li tgħix matul it-<ref target="https://mt.wikipedia.org/wiki/It-Tieni_Imperu_Franċiż">Tieni Imperu Franċiż</ref> (1852-1870) u hu wieħed mill-aktar xogħlijiet prominenti tal-moviment letterarju Franċiż <ref target="https://mt.wikipedia.org/wiki/Naturaliżmu_(letteratura)">tan-naturaliżmu</ref>.</p>
Influwenzi
<figure><caption>Zola, bil-ktieb tar-Rougon-Macquart taħt driegħu, isellem l-istatwa ta' <ref target="https://mt.wikipedia.org/wiki/Honoré_de_Balzac">Balzac</ref>.</caption></figure>
<p>Kmieni f'ħajtu, Zola skopra x-xogħol ta' <ref target="https://mt.wikipedia.org/wiki/Honoré_de_Balzac">Honoré de Balzac</ref> u ċ-ċiklu famuż tiegħu <hi rend="italic"><ref target="https://mt.wikipedia.org/wiki/La_Comédie_humaine">La Comédie humaine</ref></hi>. Dan kellu impatt profond fuq Zola, li ddeċieda li jikteb ċiklu hu wkoll. Madankollu, fl-1869, huwa spjega f'"Différences entre Balzac et moi", għaliex ma kitibx l-istess tip ta' ktieb bħal ta' Balzac:</p>
<p><hi rend="italic">F’kelma waħda, waqt li x-xogħol tiegħu riedu jkun il-mera tas-soċjetà kontemporanja, ix-xogħol tiegħi, se jkun xi ħaġa oħra għalkollox. L-ambitu se jkun idjaq. Ma rridx niddeskrivi s-soċjetà kontemporanja, imma familja waħda, li turi kif ir-razza tiġi mmodifikata mill-ambjent. (...) Il-kompitu l-kbir tiegħi huwa li nkun strettament naturalista, strettament fiżjologu.</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> </p>
<p>Bħala kittieb<ref target="https://mt.wikipedia.org/wiki/Naturaliżmu_(letteratura)"> naturalista</ref>, Zola kien interessat ħafna fix-<ref target="https://mt.wikipedia.org/wiki/Xjenza">xjenza</ref> u speċjalment fil-problema tal-<ref target="https://mt.wikipedia.org/wiki/Eredità">eredità</ref> u l-<ref target="https://mt.wikipedia.org/wiki/Evoluzzjoni">evoluzzjoni</ref>. B'mod partikolari, hu kien qara u kkwota x-xogħol tat-tabib <ref target="https://mt.wikipedia.org/wiki/Prosper_Lucas">Prosper Lucas</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, <ref target="https://mt.wikipedia.org/wiki/Claude_Bernard">Claude Bernard</ref>, u <ref target="https://mt.wikipedia.org/wiki/Charles_Darwin">Charles Darwin</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> bħala referenzi għax-xogħol tiegħu stess. Dan wasslu biex jaħseb li n-nies huma influwenzati ħafna mill-eredità u mill-ambjent tagħhom. Ried juri dan bil-provi billi juri kif dawn iż-żewġ fatturi jistgħu jinfluwenzaw il-membri ta' familja. Fl-1871, fil-prefazju ta' <hi rend="italic"><ref target="https://mt.wikipedia.org/wiki/La_Fortune_des_Rougon">La Fortune des Rougon</ref></hi>, huwa spjega l-għan tiegħu:</p>
<p><hi rend="italic">Il-karatteristika kbira ta’ Les Rougon-Macquart, il-grupp jew il-familja li nipproponi li nistudja, hija l-aptit imġewwaħ li kellhom, l-isplużjoni kbira tal-età tagħna għall-ħatfa tal-pjaċir. Fiżjoloġikament ir-Rougon-Macquart jirrappreżentaw is-suċċessjoni bil-mod ta' inċidenti li jappartjenu għan-nervituri jew għad-demm, li jiġrilha razza wara l-ewwel leżjoni organika, u, skont l-ambjent, jiddeterminaw f'kull individwu tar-razza s-sentimenti, ix-xewqat u l-passjonijiet — fil-qosor, il-manifestazzjonijiet naturali u istintivi kollha partikolari tal-umanità li r-riżultat tagħhom jassumi l-isem konvenzjonali ta' virtù jew vizzju.</hi><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> </p>
Preparazzjonijiet
<figure><caption>Ittra minn Zola lill-pubblikatur tiegħu</caption></figure>
<p>F'ittra lill-pubblikatur tiegħu, Zola ddikjara l-għanijiet tiegħu għal <hi rend="italic">Les Rougon-Macquart</hi>: "1° Biex nistudja ġo familja l-kwistjonijiet tad-demm u l-ambjenti. [...] 2° Biex nistudja t-Tieni Imperu kollu, mill-kolp ta' stat sa issa".<ref target="https://mt.wikipedia.org/wiki/Il-Paġna_prinċipali#cite_note-here-5">[5]</ref></p>
Ġenealoġija u eredità
<p>Peress li l-ewwel għan tiegħu kien li juri kif l-eredità tista' taffettwa l-ħajja tad-dixxendenti, Zola beda jaħdem fuq <hi rend="italic">Les Rougon-Macquart</hi> billi ħażżeż l-arblu tal-familja Rougon-Macquart. Għalkemm kellu jiġi mmodifikat bosta drabi matul is-snin, b'xi membri jidhru jew jisparixxu, l-arblu oriġinali juri kif Zola ppjana ċ-ċiklu kollu qabel ma kiteb l-ewwel ktieb.</p>
<p>L-arblu jipprovdi l-isem u d-data tat-twelid ta' kull membru, flimkien ma' ċerti proprjetajiet tal-eredità tiegħu u ta' ħajtu:</p>
<list type="unordered"><item>Il-prepotenza: Il-prepotenza hija terminu użat m<ref target="https://mt.wikipedia.org/wiki/Prosper_Lucas">it-tabib Lucas</ref>. Hi parti minn teorija bijoloġika li tipprova tiddetermina kif l-eredità tittrażmetti xi karatteristiċi mal-ġenerazzjonijiet.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Zola japplika din it-teorija għall-istat mentali tal-protagonisti tiegħu u juża termini mix-xogħol tat-tabib Lucas: <hi rend="italic">Election du père</hi> (Prepotenza tal-missier, li tfisser li l-missier huwa l-influwenza ewlenija fuq l-ulied), <hi rend="italic">Election de la mère</hi> (Prepotenza tal-omm), <hi rend="italic">Mélange soudure</hi> (Fużjoni taż-żewġ ġenituri) jew <hi rend="italic">Innéité</hi> (L-ebda influwenza mill-ġenituri).</item>
<item>Xebh fiżiku: Jekk il-membru jixbahx 'il ommu jew 'il missieru.</item>
<item>Informazzjoni bijografika: ix-xogħol tiegħu u l-fatti importanti ta' ħajtu. Barra minn hekk, għal membri li għadhom jgħixu fit-tmiem ta' <hi rend="italic">Le Docteur Pascal</hi>, il-post fejn jgħixu fit-tmiem taċ-ċiklu jista' jkun inkluż. Inkella, id-data tal-mewt hija inkluża.</item></list>
<list type="unordered">
<item>L-arblu tal-1878, ippubblikat f'nota inkluża f'<hi rend="italic"><ref target="https://mt.wikipedia.org/wiki/Une_Page_d'amour">Une Page d'amour</ref></hi></item>
<item>L-arblu tar-razza tal-1892 annotat minn Zola u li ġie ppubblikat fl-1893 fir-rumanz finali tiegħu, <hi rend="italic"><ref target="https://mt.wikipedia.org/wiki/Le_Docteur_Pascal">Le Docteur Pascal</ref></hi> <ref target="https://mt.wikipedia.org/wiki/Il-Paġna_prinċipali#cite_note-7">[7]</ref></item>
<item>Arblu tar-razza "matematiku" mfassal minn Georges Pouchet aktar tard. Dan ġie inkluż fid-dossier preparatorju ta' Zola għar-rumanz finali, <hi rend="italic"><ref target="https://mt.wikipedia.org/wiki/Le_Docteur_Pascal">Le Docteur Pascal</ref></hi> ippubblikat fl-1893. Kull antenat għandu kulur, u kull wild huwa influwenzat minn wieħed jew aktar mill-antenati tiegħu<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> </item>
</list>
<p><hi rend="italic"> Nota: Il-gallerija ma tinkludix l-arblu magħmul għal</hi> <ref target="https://mt.wikipedia.org/wiki/La_Bete_Humaine">La Bete Humaine</ref><hi rend="italic"><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> li kien jinkludi għall-ewwel darba lil Jacques, il-protagonist ewlieni tal-ktieb.</hi><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Pereżempju, l-entrata għal Jean Macquart fl-arblu tal-1878 kienet tgħid: "Jean Macquart, né en 1831 - Election de la mère - Ressemblance physique du père. Soldat" (Jean Macquart, imwieled fl-1831 - Prepotenza tal-omm - Xebh fiżiku ma' missieru. Suldat).</p>
L-istudju tat-Tieni Imperu
<figure><caption> Nota minn Zola (1872) li ssemmi 17-il idea ta 'ktieb. Xi wħud qatt ma jsiru, oħrajn kellhom jiżdiedu aktar tard.</caption></figure>
<p>Biex jistudja t-Tieni Imperu, Zola ħaseb f'kull rumanz bħala rumanz dwar aspett speċifiku tal-ħajja fi żmienu. Pereżempju, fil-lista li għamel fl-1872, kellu l-intenzjoni li jikteb "rumanz politiku", "rumanz dwar it-telfa", "rumanz xjentifiku", u "rumanz dwar il-gwerra fl-<ref target="https://mt.wikipedia.org/wiki/Italja">Italja</ref>". L-ewwel tliet ideat wasslu għal<hi rend="italic"> <ref target="https://mt.wikipedia.org/wiki/Son_Exellence_Eugène_Rougon">Son Excellence Eugène Rougon</ref></hi>,<hi rend="italic"> <ref target="https://mt.wikipedia.org/wiki/La_Débâcle">La Débâcle</ref></hi>, u<hi rend="italic"> <ref target="https://mt.wikipedia.org/wiki/Le_Docteur_Pascal">Le Docteur Pascal</ref></hi>, rispettivament. Madankollu, l-aħħar idea qatt ma saret ktieb.</p>
<p>Fil-verità, fil-bidu, Zola ma kienx jaf eżatt kemm kien se jikteb kotba. Fl-ewwel ittra lill-pubblikatur tiegħu, semma "għaxar episodji".<ref target="https://mt.wikipedia.org/wiki/Il-Paġna_prinċipali#cite_note-here-5">[5]</ref> Fl-1872, il-lista tiegħu kienet tinkludi sbatax-il rumanz, iżda xi wħud minnhom qatt ma nkitbu (bħal dak dwar il-gwerra fl-Italja), waqt li oħrajn kellhom jiġu miżjuda aktar tard.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fl-1877, fil-prefazju ta’<hi rend="italic"> <ref target="https://mt.wikipedia.org/wiki/L'_Assommoir">L' Assommoir</ref></hi>, iddikjara li kien se jikteb "madwar għoxrin rumanz"<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>, u hekk għamel. </p>
L-istorja
<p>Kważi l-protagonisti ewlenin kollha ta' kull rumanz huma diġà introdotti fl-ewwel ktieb, <hi rend="italic"><ref target="https://mt.wikipedia.org/wiki/La_Fortune_des_Rougon">La Fortune des Rougon</ref></hi>. Imbagħad l-aħħar rumanz taċ-ċiklu, <hi rend="italic"><ref target="https://mt.wikipedia.org/wiki/Le_Docteur_Pascal">Le Docteur Pascal</ref></hi>, fih kapitlu twil li jorbot it-truf tar-rumanzi l-oħra. Bejn l-ewwel u l-aħħar rumanz m'hemmx ordni li tista ssejħilha l-aħjar waħda għall-qari tar-rumanzi fiċ-ċiklu, peress li mhumiex f'ordni kronoloġika u infatti mhux possibbli li jiġu rranġati f'ordni ta' dan it-tip. Għalkemm xi wħud mir-rumanzi fiċ-ċiklu jsegwu direttament lil xulxin, ħafna minnhom isegwu direttament mill-aħħar kapitli ta' <hi rend="italic">La Fortune des Rougon,</hi> u hemm ħafna koinċidenza kronoloġika bejn il-kotba; hemm bosta karattri rikorrenti u bosta minnhom jagħmlu dehra qasira f'rumanzi li huma dwar membri oħra tal-familja.</p>
Il-familja Rougon-Macquart
<p>Il-familja Rougon-Macquart tibda b’Adelaïde Fouque. Imwielda fl-1768 fil-belt fittizja <ref target="https://mt.wikipedia.org/wiki/Provenza">Provenzala</ref>, Plassans, minn ġenituri tal-klassi medja (membri tal-"<ref target="https://mt.wikipedia.org/wiki/Bourgeoisie">bourgeoisie</ref>" Franċiża), kellha xi <ref target="https://mt.wikipedia.org/wiki/Diżabilità_intellettwali">diżabilità intellettwali</ref>. Tiżżewweġ lil Rougon, u jkollha tifel, Pierre Rougon. Però jkollha wkoll maħbub, il-kuntrabandist Macquart, li miegħu jkollha żewġt itfal: Ursule u Antoine Macquart. Dan ifisser li l-familja hija maqsuma fi tliet fergħat:</p>
<list type="unordered"><item>L-ewwel waħda, il-leġittima, hija l-fergħa ta' Rougon. Dawn kellhom l-aktar suċċess mit-tfal. Il-parti l-kbira minnhom għexu fil-klassijiet għoljin (bħal Eugene Rougon li jsir ministru) u/jew kellhom edukazzjoni tajba (bħal Pascal, it-tabib li huwa l-protagonist ewlieni ta' <hi rend="italic">Le Docteur Pascal)</hi>.</item>
<item>It-tieni fergħa hija ta' Macquart tat-twelid baxx. Dawn kienu ħaddiema bl-idejn (<hi rend="italic"><ref target="https://mt.wikipedia.org/wiki/L'Assommoir">L'Assommoir</ref></hi>), bdiewa (<hi rend="italic"><ref target="https://mt.wikipedia.org/wiki/La_Terre">La Terre</ref></hi>), jew suldati (<hi rend="italic"><ref target="https://mt.wikipedia.org/wiki/La_Débâcle">La Débâcle</ref></hi>).</item>
<item>It-tielet fergħa hija ta' Mouret (l-isem tar-raġel ta' Ursule Macquart). Dawn huma taħlita tat-tnejn l-oħra. Huma nies tal-klassi medja u għandhom it-tendenza li jgħixu ħajja aktar bilanċjata mill-oħrajn.</item></list>
<p>Billi Zola kien jemmen li kulħadd hu influwenzat mill-eredità tiegħu, it-tfal ta’ Adelaide juru sinjali tad-defiċjenza oriġinali ta’ ommhom. Għall-familja Rougon, dan jidher fil-kilba għall-poter, il-flus, u l-eċċessi fil-ħajja. Fil-każ tar-razza Macquart, li jgħixu f'ambjent diffiċli, dan jidher fl-alkoħoliżmu (<hi rend="italic"><ref target="https://mt.wikipedia.org/wiki/L'Assommoir">L'Assommoir</ref></hi>), il-prostituzzjoni (<hi rend="italic"><ref target="https://mt.wikipedia.org/wiki/Nana_(rumanz)">Nana</ref></hi>), u omiċidju (<hi rend="italic"><ref target="https://mt.wikipedia.org/wiki/La_Bête_humaine">La Bête humaine</ref></hi>). Anki tan-nisel Mouret huma mmarkati sa ċertu punt; f'<hi rend="italic">La Faute de l'Abbé Mouret </hi>, il-qassis Serge Mouret ikollu jirreżisti l-ġibda li kellu għal mara żagħżugħa.</p>
Veduta ta' Franza taħt Napuljun III
<p>Bħala naturalista, Zola ta wkoll deskrizzjonijiet dettaljati tal-ambjenti urbani u rurali, u tat-tipi differenti ta' negozji. <hi rend="italic">Le Ventre de Paris</hi>, pereżempju, għandu deskrizzjoni dettaljata tas-suq ċentrali f'<ref target="https://mt.wikipedia.org/wiki/Pariġi">Pariġi</ref> dak iż-żmien.</p>
<p>Bħala riflessjoni politika dwar il-ħajja taħt <ref target="https://mt.wikipedia.org/wiki/Napuljun_III">Napuljun III</ref>, ir-rumanz <hi rend="italic">La Conquête de Plassans</hi> iħares lejn kif qassis ambizzjuż jinfiltra belt żgħira ta' <ref target="https://mt.wikipedia.org/wiki/Provenza">Provenza</ref>, familja wara l-oħra, u jibda minn ta' Rougon. <hi rend="italic">La Débâcle</hi> jseħħ matul il-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref> tal-1870 u juri l-waqgħa ta' Napuljun III. <hi rend="italic">Son Excellence</hi> jħares ukoll lejn il-ħajja politika, filwaqt li <hi rend="italic">Pot-Bouille</hi> u<hi rend="italic"> Au Bonheur des Dames</hi> iħarsu lejn il-ħajja tal-klassi medja f'Pariġi.</p>
<p>Ta' min jinnota li Zola kiteb ir-rumanzi tiegħu wara l-waqgħa ta’ Napuljun III. </p>
Lista tar-rumanzi
<p>Fid-daħla għall-aħħar rumanz, <hi rend="italic">Le Docteur Pascal</hi>, Zola rrakkomanda l-ordni tal-qari, għalkemm din mhijiex meħtieġa għax kull rumanz hu indipendenti.<ref target="https://mt.wikipedia.org/wiki/Il-Paġna_prinċipali#cite_note-vitz-13">[13]</ref></p>



Ħoloq esterni

<list type="unordered"><item><ref target="https://www.rougon-macquart.fr/">Le Compagnon des Rougon-Macquart</ref> : 'il fuq minn 1,300 paġna (bil-<ref target="https://mt.wikipedia.org/wiki/Lingwa_Franċiża">Franċiż</ref>)</item></list>
</text></body></html>