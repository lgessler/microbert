<html><body><text id="wikipedia_mt_wikipedia_org__946.html" ns="0" revid="250431" sourceurl="https://mt.wikipedia.org/wiki/Mellie%C4%A7a" title="Mellieħa" type="wikipedia">Mellieħa
<p>
Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_57_23_N_14_21_59_E_type:city">35°57′23″N 14°21′59″E﻿ / ﻿35.95639°N 14.36639°E﻿ / 35.95639; 14.36639</ref>
</p>
<p>Il-<hi rend="bold">Mellieħa</hi> huwa villaġġ fit-<ref target="https://mt.wikipedia.org/wiki/Tramuntana">Tramuntana</ref> ta' <ref target="https://mt.wikipedia.org/wiki/Malta">Malta</ref>. Jokkupa l-peninsula li ħafna jirreferu għaliha bħala 'd-denb tal-ħuta', minħabba l-forma tagħha. </p>
<p>L-<ref target="https://mt.wikipedia.org/wiki/Etimoloġija">etimoloġija</ref> ta' l-isem 'Mellieħa' possibilment hi dik ta' nisel <ref target="https://mt.wikipedia.org/wiki/Lingwa_Griega">Grieg</ref>, peress illi <hi rend="italic">Melleca</hi> (li tittraduċi bħala <hi rend="italic"><ref target="https://mt.wikipedia.org/wiki/Għasel">għasel</ref></hi>) jirrappreżenta industrija antika f'din il-parti tal-pajjiż. Alternattiva oħra hija x-xebħ mal-kelma '<ref target="https://mt.wikipedia.org/wiki/Melħ">melħ</ref>' (kelma t'oriġini <ref target="https://mt.wikipedia.org/wiki/Semitika">Semitika</ref>), peress illi fil-Mellieħa probabbilment kien jinġabar il-melħ minn salini li kien hemm mal-kosta, fil-Medjuevu u anke qabel. </p>
Ġeografija
<p>Ġeografikament dan il-villaġġ igawdi minn varjeta' ta' pajsaġġi, bi ħdura u msaġar żgħar (bħal tal-<ref target="https://mt.wikipedia.org/wiki/Miżieb">Miżieb</ref> u ta' l-<ref target="https://mt.wikipedia.org/wiki/Aħrax">Aħrax</ref>), ir-<ref target="https://mt.wikipedia.org/wiki/Riserva_Naturali_ta'_l-Għadira">Riserva Naturali ta' l-Għadira</ref> (li probabbilment hi l-unika roqgħa ilma naturali eżistenti s-sena kollha fil-pajjiż) li hi żona protetta, l-irdumijiet fil-Lvant (tax-<ref target="https://mt.wikipedia.org/wiki/Xquq">Xquq</ref>, qrib <ref target="https://mt.wikipedia.org/wiki/Il-Prajjet">Il-Prajjet</ref>, imsejjaħ <ref target="https://mt.wikipedia.org/wiki/Popeye_Village">Popeye Village</ref>) bl-Ingliż u fil-<ref target="https://mt.wikipedia.org/wiki/Punent">Punent</ref> (tal-Madonna ta' l-Aħrax). Insibu wkoll l-ikbar ammont ta' xagħri fil-gżejjer Maltin fejn jikber ħafna sagħtar li minnu jinġabar għasel imfittex ħafna. Naraw ħafna widien tant fertili, b'ilma ġieri s-sena kollha, bosta siġar tal-frott u raba' saqwi. Insibu wkoll numru ta' bajjiet mrammla bħar-Ramla taċ-Ċirkewwa <ref target="https://mt.wikipedia.org/wiki/Paradise_Bay">Paradise Bay</ref>, l-Armier kif ukoll l-akbar bajja ramlija ġewwa Malta: il-Bajja tal-Mellieħa jew kif inhi aħjar magħrufa mal-Maltin, l-<ref target="https://mt.wikipedia.org/wiki/Għadira">Għadira</ref>.</p>
Storja
<p>Instabu diversi traċċi preistoriċi mxerrdin mal-Mellieħa illi juru biċ-ċar illi din il-lokalita' kellha preżenza ta' nies li kellhom livell ta' żvilupp, snajja u xi forma ta' twemmin reliġjuż. </p>
<p>Minħabba n-numru ta' fdalijiet <ref target="https://mt.wikipedia.org/wiki/Rumani">Rumani</ref> u <ref target="https://mt.wikipedia.org/wiki/Puniċi">Puniċi</ref> fil-viċin tal-Mellieħa, bħall-banjijiet Rumani f'<ref target="https://mt.wikipedia.org/wiki/Għajn_Tuffieħa">Għajn Tuffieħa</ref>, is-<ref target="https://mt.wikipedia.org/wiki/Salini">Salini</ref> u <ref target="https://mt.wikipedia.org/wiki/San_Pawl_Milqi">San Pawl Milqi</ref> f'<ref target="https://mt.wikipedia.org/wiki/Burmarrad">Burmarrad</ref>, wieħed jista' jimmaġina illi fil-Mellieħa seta' kien hawn xi forma ta' abitanti illi kienu nvoluti fl-agrikoltura (bħall-produzzjoni taż-żejt taż-żebbuġa u għasel) u forsi anke s-sajd. </p>
<p>Huwa mifhum li fil-<ref target="https://mt.wikipedia.org/wiki/Medju_Evu">Medju Evu</ref> il-popolazzjoni tal-Mellieħa kienet waħda limitata meta kkomparata ma' dik ta' villaġġi u bliet 'l bogħod mit-tramuntana tal-gżira, l-aktar dawk qrib iċ-ċentru u madwar il-<ref target="https://mt.wikipedia.org/wiki/Port_il-Kbir">Port il-Kbir</ref>. Hu wkoll possibbli li din iż-żona setgħet kienet diżabitata għal medda ta' snin, jew forsi abitata biss temporanjament matul ċerti staġuni. Dan jirrefletti realtajiet ekonomiċi diffiċli f'perjodi meta d-distanzi, il-mezzi tat-trasport u l-kommunikazzjoni kienu ristretti, jekk mhux ineżistenti għal kollox. </p>
<p>Kien lejn l-aħħar parti tal-preżenza f'Malta tal-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta' San Ġwann</ref>, fis-<ref target="https://mt.wikipedia.org/wiki/Seklu_XVII">Seklu XVII</ref> illi l-Mellieħa esperjenzat interess probabbilment minħabba l-pożizzjoni loġistikament favorevoli tagħha għal dawk illi jivvjaġġaw regolarment minn/lejn il-gżira t'<ref target="https://mt.wikipedia.org/wiki/Għawdex">Għawdex</ref>, u għal dawk illi xtaqu jesplojtaw il-potenzjal agrikolu ta' din iż-żona fertili. </p>
<p>Kien hemm ukoll fattur ieħor ferm importanti, dak tas-sigurtà illi Malta akkwistat ftit ftit hekk kif il-piraterija (li kienet industrija ewlenija tal-Kavallieri, assistiti minn bosta Maltin u Għawdxin) spiċċat fix-xejn u magħha naqsu l-invażjonijiet pjuttost frekwenti mis-sibbien f'dawn l-inħawi 'il bogħod mill-protezzjoni tas-swar ta' l-ibliet. </p>
<p>Kien f'dan il-perjodu illi l-popolazzjoni rabbiet il-kunfidenza neċessarja biex tistabilixxi kolonji ta' Maltin u anke Għawdxin fil-lokalita' Melleħija. Kien wara dan iż-żmien ukoll illi naraw l-istituzzjoni tal-parroċċa tal-Mellieħa (wara li ma baqatx taqa' taħt dik tan-<ref target="https://mt.wikipedia.org/wiki/Naxxar">Naxxar</ref>) fuq bażi aktar permanenti. </p>
<p>Il-preżenza ta' l-Ingliżi f'Malta kompliet tinkoraġġixxi t-tkabbir tal-Mellieħa, l-aktar matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> meta l-perikli kontinwi ta' l-attakki mill-ajru tal-Ġermaniżi u Taljani fiż-żona tal-Port il-Kbir u ċ-ċentru u n-Nofsinhar ta' Malta ħeġġeġ aktar nies sabiex jerħu r-residenzi tagħhom fl-ibliet u jimxu lejn it-Tramuntana tal-gżira fejn il-periklu u l-attakki kienu ferm inqas. </p>
<p>Wara t-Tieni Gwerra Dinjija, il-Mellieħa rat żviluppi notevoli, b'aktar bini, titjib ta' toroq u fl-infrastruttura (bħas-sistemi tad-dawl elettriku, drenaġġ u ilma) u l-bini ta' l-iskola tal-gvern. </p>
<p>Il-Mellieħa kienet lokalità pijuniera fis-settur turistiku lokali għaliex fil-bidu tas-<ref target="https://mt.wikipedia.org/wiki/Snin_1960">snin sittin</ref> rat investiment f'bini ta' lukandi qrib il-kosta, u aktar tard ristoranti u ħwienet relatati ma' din l-industrija. </p>
<p>Għall-popolazzjoni taż-żona, illi pjuttost ma tantx kienet gawdiet mill-industriji tal-port u tarznari kif ukoll mix-xogħol maħluq mis-servizzi militari Ingliżi, it-turiżmu kien opportunita' li ħalliet marka profonda fuq il-lokal sal-ġurnata tal-lum mhux biss mill-aspett ekonomiku iżda wkoll dak soċjali u ambjentali.</p>
<p>Ħafna mill-Melliħin antiki (dawk illi kien ilhom residenti f'din il-lokalita' sa minn qabel il-gwerra) kellhom artijiet agrikoli, jew konnessjonijiet oħrajn mal-biedja (trobbija ta' l-annimali, tkabbir ta' frott u ħxejjex, eċċ.). Dan l-istil ta' ħajja inqered kważi għal kollox lejn it-tmiem tas-<ref target="https://mt.wikipedia.org/wiki/Seklu_XX">Seklu XX</ref> għaliex l-orjentazzjoni ekonomika tal-Mellieħa saret waħda ibbażata fuq it-turiżmu u servizzi relatati. </p>
<p>It-turiżmu u l-progress ekonomiku nazzjonali ġab l-ispekulazzjoni ta' l-artijiet tal-lokalita' lejn l-aħħar tas-snin tmenin u l-bidu tas-snin disgħin. Din l-ispekulazzjoni wieħed jista' jiddeskriviha bħala evidenza ta' stat ekonomiku affluenti. Dan ta' l-aħħar kien effett sekondarju tal-progress in ġenerali f'Malta li wieħed seta' josserva f'partijiet oħra tal-pajjiż, speċjalment ġo <ref target="https://mt.wikipedia.org/wiki/Tas-Sliema">Tas-Sliema</ref>, f'<ref target="https://mt.wikipedia.org/wiki/Buġibba">Buġibba</ref>, u saħansitra f'Għawdex.</p>
<p>Mill-aspett ambjentali, ħafna esprimew li dan sarraf ukoll f'rigress ambjentali l-aktar minħabba l-istili ta' bini adottati (bil-liġi illi tobbliga l-użu tal-ġebla tal-franka fil-bini tal-faċċati fis-snin sebgħin f'Malta, u l-bini illegali fl-hekk imsejħa 'green areas'). Insibu l-garaxxijiet/kmamar ta' villeġġjatura li tfaċċaw mil-lejl għan-nhar f'ħafna żoni mal-kosta.</p>
<p>Sfortunatament ftit hemm rimedji għal din is-sitwazzjoni ambjentali llum il-ġurnata. Fil-futur, bl-impenn tal-Kunsill Lokali hu mistenni kontroll aktar strett fuq il-permessi għal bini ġdid.</p>
<p>Il-Mellieħa tilfet ukoll ħafna mill-karatteristiċi rurali li jiftakru sew dawk imwielda qabel is-<ref target="https://mt.wikipedia.org/wiki/Snin_1970">snin sebgħin</ref>. Illum din il-lokalità hija raħal imdaqqas, b'popolazzjoni illi tvarja darbtejn fis-sena: b'medja ta' madwar 6,000 persuna bejn Novembru u April, u medja ta' madwar 17,000 fix-xhur sajfin bejn Mejju u Ottubru. Post tajjeb biex tghum!</p>
Ħoloq
<list type="unordered"><item><ref target="http://www.mellieha.gov.mt/">Sit uffiċjali tal-Kunsill Lokali tal-Mellieħa</ref></item>
<item><ref target="http://www.choirandorchestra.org/">Sit ufficjali ta' l-'Ghaqda Korali u Orkestrali Maria Bambina'</ref></item>
<item><ref target="http://www.imperialbandclub.com">Sit elettroniku tal-Banda Imperial</ref></item>
<item><ref target="http://www.mellieha.com/lvbc/index.htm">Sit dwar il-Banda Vittorja</ref></item>
<item><ref target="http://wrbb.sm4.biz/">Mellieħa Football Club</ref></item></list>
</text></body></html>