<html><body><text id="wikipedia_mt_wikipedia_org__25827.html" ns="0" revid="262005" sourceurl="https://mt.wikipedia.org/wiki/Oqbra_imperjali_tad-dinastiji_Ming_u_Qing" title="Oqbra imperjali tad-dinastiji Ming u Qing" type="wikipedia">Oqbra imperjali tad-dinastiji Ming u Qing<figure><caption>Id-daħla tradizzjonali ta’ wieħed mill-oqbra imperjali tad-dinastija Ming</caption></figure>
<p>L-<hi rend="bold">oqbra imperjali tad-dinastiji Ming u Qing</hi> (biċ-Ċiniż issimplifikat: 明清皇家陵寝; biċ-Ċiniż tradizzjonali: 明清皇家陵寢; bil-pinyin: <hi rend="italic">Míng Qīng Huángjiā Língqǐn</hi>) huwa t-titlu li bih l-<ref target="https://mt.wikipedia.org/wiki/UNESCO">UNESCO</ref> ddeżinjat 14-il qabar u kumpless tad-dfin fiċ-<ref target="https://mt.wikipedia.org/wiki/Ċina">Ċina</ref> bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref>. Dawn l-oqbra jmorru lura għal żmien id-dinastiji Ming u Qing.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>L-oqbra imperjali ġew inklużi fil-lista fi tliet fażijiet: fis-sena 2000 ġew miżjuda l-ewwel erba’, fl-2003 is-sit ġie estiż biex jiġu inklużi seba’ oħra ta’ Xiaoling, u fl-2004 ġew miżjuda tlieta oħra fil-provinċja ta’ Liaoning.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Oqbra imperjali tad-dinastija Ming
<figure><caption>Veduta mill-ajru tal-mawżolew ta’ Changling fejn hu midfun l-imperatur Yongle tad-dinastija Ming</caption></figure>
<p>L-oqbra imperjali tad-dinastija Ming huma ġabra ta’ <ref target="https://mt.wikipedia.org/wiki/Mawżolew">mawżolej</ref> li nbnew mill-imperaturi tad-dinastija Ming fiċ-Ċina. Il-qabar tal-ewwel imperatur tad-dinastija Ming jinsab ħdejn il-belt kapitali tiegħu <ref target="https://mt.wikipedia.org/wiki/Nanjing">Nanjing</ref>. Madankollu, il-maġġoranza tal-oqbra tad-dinastija Ming (mhux kollha jiffurmaw parti mis-Sit ta’ Wirt Dinji) jinsabu raggruppati ħdejn <ref target="https://mt.wikipedia.org/wiki/Beijing">Beijing</ref> u huma magħrufa kollettivament bħala t-Tlettax-il Qabar tad-Dinastija Ming (biċ-Ċiniż: 明十三陵; bil-pinyin: <hi rend="italic">Míng Shísān Líng</hi>). Dawn jinsabu fid-distrett ta’ Changping fil-muniċipalità ta’ Beijing, 42 kilometru fit-Tramuntana u fil-Majjistral taċ-ċentru tal-belt ta’ Beijing. Il-post fejn jinsabu l-oqbra, fuq in-naħa tan-Nofsinhar tal-Muntanja Tianshou (oriġinarjament il-Muntanja Huangtu), intgħażel abbażi tal-prinċipji tal-<hi rend="italic">feng shui</hi> mit-tieliet imperatur tad-dinastija Ming, l-imperatur Yongle. Wara l-kostruzzjoni tal-Palazz Imperjali (il-Belt Projbita) fl-1420, l-imperatur Yongle għażel il-post fejn xtaq jindifen u ħoloq il-mawżolew tiegħu stess. L-imperaturi li ġew warajh bnew il-mawżolej tagħhom fl-istess wied.</p>
<figure><caption>Wieħed mill-ġojjelli li nstabu mill-oqbra imperjali tad-dinastija Ming</caption></figure>
<figure><caption>Waħda mill-mijiet ta’ statwi kbar tal-oqbra imperjali tad-dinastija Ming ħdejn Beijing</caption></figure>
<p>Mill-imperaturi Yongle ’il quddiem, 13-il imperatur tad-dinastija Ming indifnu fl-istess żona. Il-qabar ta’ Xiaoling tal-ewwel imperatur tad-dinastija Ming, l-imperatur <ref target="https://mt.wikipedia.org/wiki/Hongwu">Hongwu</ref>, jinsab ħdejn il-belt kapitali tiegħu Nanjing; it-tieni imperatur, Jianwen, tneħħa mill-poter mill-imperatur Yongle u għeb, mingħajr ebda qabar magħruf. L-imperatur “temporanju”, Jingtai, ma ndifinx hemm lanqas, peress li l-imperatur Tianshun ċaħadlu d-dfin imperjali; minflok, l-imperatur Jingtai ndifen fil-Punent ta’ Beijing. L-aħħar imperatur li ndifen hemmhekk kien Chongzhen, l-aħħar wieħed tad-dinastija tiegħu, li għamel suiċidju u tgħallaq fil-25 ta’ April 1644. Huwa ndifen fil-qabar tal-konkubina tiegħu, il-Konsorti Tian, li iktar ’il quddiem ġie ddikjarat bħala l-mawżolew imperjali <hi rend="italic">Si Ling</hi> mill-imperatur tad-dinastija Shun, Li Zicheng, bi skala ferm iżgħar mill-mawżolej imperjali l-oħra li nbnew għall-imperaturi tad-dinastija Ming.</p>
<p>Matul id-dinastija Ming, l-oqbra ma kinux aċċessibbli għaċ-ċittadini komuni qabel il-ħakma min-naħa tal-armata ta’ Li Zicheng.</p>
<p>Fl-1725, l-imperatur Yongzheng tad-dinastija Qing ikkonferixxa t-titlu ereditarju ta’ Markiż lil dixxendent tal-familja imperjali tad-dinastija Ming, <ref target="https://mt.wikipedia.org/wiki/Zhu_Zhiliang">Zhu Zhiliang</ref>, li kien jirċievi salarju mill-gvern tad-dinastija Qing u li kellu d-dmir li jwettaq ir-ritwali fl-oqbra tad-dinastija Ming. Iktar ’il quddiem, l-imperatur Qianlong ikkonferixxa t-titlu ta’ Markiż ta’ Grazzja Estiża lil Zhu Zhuliang wara mewtu fl-1750, u t-titlu ngħadda minn ġenerazzjoni għall-oħra għal tnax-il ġenerazzjoni ta’ dixxendenti tad-dinastija Ming sal-aħħar tad-dinastija Qing.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Oqbra imperjali tad-dinastija Qing
<figure><caption>Wieħed mill-oqbra tad-dinastija Qing</caption></figure>
<p>Fiċ-Ċina tradizzjonali, il-venerazzjoni tal-mejtin hija importanti ħafna. Wara li l-ewwel imperatur tad-dinastija Qing ħakem lid-dinastija Ming, ried juri liċ-ċittadini li d-dinastija tiegħu xorta waħda kienet se tirrispetta t-tradizzjoni taċ-Ċiniżi Han. Għalhekk, huwa għażel li jibni l-oqbra imperjali Qing flimkien ma’ dawk tad-dinastija Qing. Barra minn hekk, l-ewwel imperatur tad-dinastija Qing tassew kien jemmen fil-kunċett ta’ “Mandat tal-Ġenna”, li kien ukoll waħda mir-raġunijiet li huwa għażel li jibni l-oqbra imperjali tad-dinastija Qing ma’ dawk tad-dinastija Ming.</p>
<p>Bħala mexxej fewdali, huwa ttratta l-kostruzzjoni tal-oqbra imperjali tad-dinastija tiegħu bħala xogħol importanti marbut mal-prosperità u d-deklin tal-pajjiż u mat-tul tax-xorti tal-imperaturi. Dan il-kunċett ġie żviluppat immens taħt it-tmexxija tiegħu. Fl-għażla tas-sit u fl-ippjanar u fid-disinn tal-oqbra, it-teorija Ċiniża tal-<hi rend="italic">feng shui</hi> ntużat ħafna. Il-<ref target="https://mt.wikipedia.org/wiki/Kożmoloġija">kożmoloġija</ref> tal-“armonija bejn il-bniedem u n-natura” ġiet inkorporata fil-kostruzzjoni tal-oqbra imperjali, u l-ispirtu uman ġie inkorporat fin-natura, biex b’hekk tinħoloq immaġni immortali, eterna u grandjuża. Fir-rigward tal-iskala u l-kwalità tal-kostruzzjoni, saru sforzi kbar biex kemm jista’ jkun kollox ikun spettakolari, mirqum u tal-aqwa kwalità, sabiex b’hekk tiġi inkorporat l-idea tas-supremazija tas-setgħa imperjali maestuża, u l-oqbra jsiru simbolu tal-materjalizzazzjoni tas-setgħa imperjali.</p>
<figure><caption>L-oqbra tal-Lvant tad-dinastija Qing</caption></figure>
<p>It-tliet oqbra ta’ ShengJing (biċ-Ċiniż: 盛京三陵; bil-pinyin: <hi rend="italic">Shèng Jīng Sān Líng</hi>) huma l-oqbra tal-antenati li kienu ħolqu s-sisien tal-familji imperjali Manchu u Qing. L-għamla tat-tliet oqbra hija imitazzjoni ta’ mawżolej oħra b’karatteristiċi stilizzati, li influwenzat il-kostruzzjoni tal-oqbra imperjali tad-dinastija Qing. Dawn it-tliet oqbra flimkien mal-oqbra tal-Lvant u l-oqbra tal-Punent tad-dinastija Qing, jikkostitwixxu grupp ta’ oqbra imperjali rappreżentattiv ħafna tal-istorja tad-dinastija Qing.</p>
<p>Fl-2004, is-Sit ta’ Wirt Dinji ġie estiż bl-oqbra ta’ Yongling, ta’ Fuling u ta’ Zhaoling li nbnew għall-imperaturi fundaturi tad-dinastija Qing u għall-antenati tagħhom. Dawn l-oqbra għandhom dekorazzjoni rikka ħafna bi statwi tal-ġebel, b’tinqix u b’madum b’motivi ta’ draguni. Dawn juru l-iżvilupp tal-arkitettura funebri tad-dinastija Qing. It-tliet kumplessi tal-oqbra, u d-diversi binjiet tagħhom, jikkombinaw it-tradizzjonijiet li ntirtu mid-dinastiji preċedenti, l-iktar tad-dinastija Ming, ma’ karatteristiċi ġodda tal-kultura ta’ Manchu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Sit ta’ Wirt Dinji
<p>L-oqbra imperjali tad-dinastiji Ming u Qing ġew iddeżinjati bħala Sit ta’ Wirt Dinji tal-UNESCO fis-sena 2000 u l-lista ta’ oqbra inklużi ġiet estiża darbtejn fl-2003 u fl-2004. Il-valur universali straordinarju tagħhom ġie rrikonoxxut abbażi ta’ saħansitra ħames kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Lista tal-oqbra imperjali tad-dinastiji Ming u Qing inklużi bħala Sit ta’ Wirt Dinji<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>
<figure><caption>Dettall ta’ pittura taċ-ċerimonji funebri lejn l-oqbra imperjali tad-dinastiji Ming u Qing</caption></figure>
</text></body></html>