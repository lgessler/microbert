<html><body><text id="wikipedia_mt_wikipedia_org__8907.html" ns="0" revid="217458" sourceurl="https://mt.wikipedia.org/wiki/Gowler_(futbol)" title="Gowler (futbol)" type="wikipedia">Gowler (futbol)<figure><caption>Gowler tal-futbol</caption></figure>
<p>Fil-<ref target="https://mt.wikipedia.org/wiki/Futbol">futbol</ref>, il-<hi rend="bold">gowler</hi> jokkupa <ref target="https://mt.wikipedia.org/wiki/Pożizzjonijiet_tal-futbol">pożizzjoni</ref> li tirrapreżenta l-aħħar linja difensiva bejn l-attakk tat-tim avversarju u l-<ref target="https://mt.wikipedia.org/wiki/Gowl">lasta</ref> tat-tim tiegħu. L-irwol primarju tal-gowler hu li jiddefendi l-lasta tat-tim tiegħu u jevita li l-oppożizzjoni tiskorja. Il-gowler huwa l-uniku plejer li għandu permess li jmiss il-ballun b'idejh waqt il-logħba. Madanakollu dan jista' jsir biss fil-<ref target="https://mt.wikipedia.org/wiki/Kaxxa_tal-''penalty''">kaxxa tal-''penalty''</ref>. Kull tim għandu bżonn li jkollu gowler fil-grawnd il-ħin kollu matul il-partita. Jekk gowler ikun imġiegħel li jħalli l-grawnd minħabba li jew ikun weġġa' jew kien imkeċċi, plejer ieħor irid jieħu l-pożizzjoni tiegħu, anki jekk it-tim ma jkollux gowler bħala sostitut u/jew ikunu wżaw is-sostituzzjonijiet kollha.</p>
<p>Meta jingħataw in-numru tal-flokk lill-plejers tat-tim, jekk ma tkunx użata s-sistema tan-numru tal-iskwadra, in-numru 1 hu ġenerlament riservat għall-gowlkiper. Eċċezzjonijiet sinjifikanti jinkludu lill-<ref target="https://mt.wikipedia.org/wiki/Arġentina">Arġentin</ref> <ref target="https://mt.wikipedia.org/wiki/Ubaldo_Fillol">Ubaldo Fillol</ref>, li libes in-numru 5 u 7 fit-<ref target="https://mt.wikipedia.org/wiki/Tazza_tad-Dinja_tal-Futbol_1978">Tazza tad-Dinja 1978</ref> u fl-<ref target="https://mt.wikipedia.org/wiki/Tazza_tad-Dinja_tal-Futbol_1982">1982</ref>, u <ref target="https://mt.wikipedia.org/wiki/Vítor_Baía">Vítor Baía</ref>, il-gowler <ref target="https://mt.wikipedia.org/wiki/Portugall">Portugiż</ref> li libes in-numru 99 fl-aħħar parti tal-karriera.</p>
Il-figura tal-gowlkiper fil-kultura popolari
<figure><caption><ref target="https://mt.wikipedia.org/wiki/Dino_Zoff">Dino Zoff</ref>, ikkunsidrat bħala wieħed mill-aqwa gowlers fuq livell mondjali</caption></figure>
<p>Il-gowler hu figura separata mill-kumplament tat-tim. Minkejja li jkun 'il bogħod mill-azzjoni tal-attakk, hu hu dedikat għall-protezzjoni ta' żona definita tal-grawnd, dik tal-aħħar sittax-il metru ta' logħob, fejn hemmhekk hu hu – jew aħjar, ikun – il-kap assolut. Minkejja li ħafna jaħsbu li l-gowler hu plejer spettakolari u, f'ċertu sensi, drammatiku, kuntrarjament dan l-irwol għandu jittrażmetti trankwilità għad-difiża kollha.</p>
<p>L-ewwel gowler ta' importanza mondjali kien l-Ispanjol <ref target="https://mt.wikipedia.org/wiki/Ricardo_Zamora">Ricardo Zamora</ref>, imsejjaħ <hi rend="italic">id-Divin</hi>, li kien mogħni bi stil elastiku imma sigur. Wara l-gwerra, gowlers ta' valur kbir kienu s-Sovjetiku <ref target="https://mt.wikipedia.org/wiki/Lev_Yashin">Lev Yashin</ref>, magħruf aktar bħala il-<hi rend="italic">Brimba Sewda</hi> minħabba l-kuluri tal-ilbies tiegħu, l-Ingliż <ref target="https://mt.wikipedia.org/wiki/Gordon_Banks">Gordon Banks</ref>, magħruf bħala <hi rend="italic">Banks of England</hi>, il-Ġermaniż <ref target="https://mt.wikipedia.org/wiki/Sepp_Maier">"Sepp" Maier</ref>, it-Taljan <ref target="https://mt.wikipedia.org/wiki/Dino_Zoff">Dino Zoff</ref> u l-Arġentin <ref target="https://mt.wikipedia.org/wiki/Ubaldo_Matildo_Fillol">Ubaldo Matildo Fillol</ref> magħruf aktar bħala <hi rend="italic">el Pato</hi> (il-papra).</p>
<p>Is-snin sebgħin raw jifjorixxu ġenerazzjoni ta' gowlers tal-istil aktar disinvolt milli dak formali bħal Zoff u Maier. Fost dawn insibu lill-Iżvediż <ref target="https://mt.wikipedia.org/wiki/Ronnie_Hellström">Ronnie Hellström</ref>, li kellu teknika kbira madanakollu ma tantx kellu l-aqwa atteġġjamenti kemm ġewwa u barra l-grawnd, u l-Olandiż <ref target="https://mt.wikipedia.org/wiki/Jan_Jongbloed">Jan Jongbloed</ref>, famuż li kien iħalli spiss l-lasta u jipproponi l-logħob tiegħu għal sħabu. Fi żmien aktar riċenti, gowler li kien iġib ispirazzjoni u jentużjażma lil sħabu kien il-Kolombjan <ref target="https://mt.wikipedia.org/wiki/René_Higuita">René Higuita</ref>, li fil-grawnd kien jesebixxi xi drabi bil-parata msejjħa "tal-iskorpjun", fejn hu jistrieħ fuq idejh waqt li jolqot il-ballun b'għarqubu.</p>
<p>Minkejja li minn dejjem kien hemm gowlers li kienu speċjalizzati li jagħtu l-<hi rend="italic">penalties</hi>, huwa rari li wieħed isib l-isem ta' gowler fil-kategorija tal-gowls skurjati. Aktar rari minn hekk, jekk mhux ukoll singulari, li ssib gowler li skorja f'okkażjonijiet diversi minn <hi rend="italic">penalty</hi>. Min-naħa l-oħra, ċerti gowlers bħal <ref target="https://mt.wikipedia.org/wiki/Rogério_Ceni">Rogério Ceni</ref> u <ref target="https://mt.wikipedia.org/wiki/José_Luis_Chilavert">José Luis Chilavert</ref> huma esperti minn <hi rend="italic">free-kicks</hi>. Fil-fatt, Ceni skorja iktar minn 100 gowl għal <ref target="https://mt.wikipedia.org/wiki/São_Paulo_FC">São Paulo</ref>.</p>
Rekords
<p>L-aktar gowler li qatt sewa flus kien <ref target="https://mt.wikipedia.org/wiki/Gianluigi_Buffon">Gianluigi Buffon</ref>, meta <ref target="https://mt.wikipedia.org/wiki/Juventus_FC">Juventus</ref> kienu ħallsu <ref target="https://mt.wikipedia.org/wiki/Ewro">€</ref>52.29 miljun lil <ref target="https://mt.wikipedia.org/wiki/Parma_FC">Parma</ref>. Ir-rekord Brittaniku hu miżmum mill-Ispanjol <ref target="https://mt.wikipedia.org/wiki/David_de_Gea">David de Gea</ref> li iffirma ma' <ref target="https://mt.wikipedia.org/wiki/Manchester_United_FC">Manchester United</ref> minn  <ref target="https://mt.wikipedia.org/wiki/Atlético_Madrid">Atlético Madrid</ref> għas-somma ta' €22 miljun fl-2011.</p>
<p>L-aktar gowl veloċi skurjat minn gowler kien minn <ref target="https://mt.wikipedia.org/wiki/Paul_Daniel_Smith">Paul Smith</ref> ta' <ref target="https://mt.wikipedia.org/wiki/Nottingham_Forest_FC">Nottingham Forest</ref> wara 23 sekonda, fit-18 ta' Settembru 2007, meta <ref target="https://mt.wikipedia.org/wiki/Leicester_City_FC">Leicester City</ref> qablu li jagħtu gowl lil Nottingham Forest f'partita valida mit-tieni rawnd tal-<ref target="https://mt.wikipedia.org/wiki/Football_League_Cup">Football League Cup</ref>. Dan wara li l-partita oriġinali kienet abbandunata minħabba li l-plejer ta' City <ref target="https://mt.wikipedia.org/wiki/Clive_Clarke">Clive Clarke</ref> kien sofra attakk ta' qalb fi tmiem l-ewwel taqsima meta Forest kienu 1–0 minn fuq. Nottingham Forest tilfu l-logħba 3–2.</p>
<p>Xi gowlers saru prominenti minħabba n-numru ta' gowls li skurjaw; per eżempju, <ref target="https://mt.wikipedia.org/wiki/José_Luis_Chilavert">José Luis Chilavert</ref> hu l-uniku gowler li skorja <ref target="https://mt.wikipedia.org/wiki/Tripletta">tripletta</ref> f'partita waħda, u dan għamlu permezz ta' tliet <ref target="https://mt.wikipedia.org/wiki/Penalty"><hi rend="italic">penalties</hi></ref>. Hu kien espert ukoll fil-<hi rend="italic">free-kicks</hi>. <ref target="https://mt.wikipedia.org/wiki/Rogério_Ceni">Rogério Ceni</ref> iżomm ir-rekord tal-ikbar ammont ta' gowls skorjati minn gowler, bil-100 gowl tiegħu jasal fis-27 ta' Marzu 2011.</p>
Gowlers popolari
Elezzjonijiet Ċentinarji tal-IFFHS
<p>Il-lista segwenti turi l-aqwa 20 gowler minn sondaġġ tal-<ref target="https://mt.wikipedia.org/wiki/IFFHS">IFFHS</ref> għall-aqwa gowlers tas-seklu 21 (2001–2011).<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<list type="ordered"><item> <ref target="https://mt.wikipedia.org/wiki/Gianluigi_Buffon">Gianluigi Buffon</ref> (199)</item>
<item> <ref target="https://mt.wikipedia.org/wiki/Iker_Casillas">Iker Casillas</ref> (197)</item>
<item> <ref target="https://mt.wikipedia.org/wiki/Petr_Cech">Petr Cech</ref> (154)</item>
<item> <ref target="https://mt.wikipedia.org/wiki/Edwin_van_der_Sar">Edwin van der Sar</ref> (116)</item>
<item> <ref target="https://mt.wikipedia.org/wiki/Oliver_Kahn">Oliver Kahn</ref> (99)</item>
<item> <ref target="https://mt.wikipedia.org/wiki/Nélson_de_Jesus_Silva">Dida</ref> (90)</item>
<item> <ref target="https://mt.wikipedia.org/wiki/Víctor_Valdés">Víctor Valdés</ref> (82)</item>
<item> <ref target="https://mt.wikipedia.org/wiki/Júlio_César_Soares_Espíndola">Júlio César</ref> (76)</item>
<item> <ref target="https://mt.wikipedia.org/wiki/Jens_Lehmann">Jens Lehmann</ref> (72)</item>
<item> <ref target="https://mt.wikipedia.org/wiki/Roberto_Abbondanzieri">Roberto Abbondanzieri</ref> (68)</item>
<item> <ref target="https://mt.wikipedia.org/wiki/Fabien_Barthez">Fabien Barthez</ref> (55)</item>
<item> <ref target="https://mt.wikipedia.org/wiki/Pepe_Reina">Pepe Reina</ref> (54)</item>
<item> <ref target="https://mt.wikipedia.org/wiki/Rogério_Ceni">Rogério Ceni</ref> (53)</item>
<item> <ref target="https://mt.wikipedia.org/wiki/Francesco_Toldo">Francesco Toldo</ref> (52)</item>
<item> <ref target="https://mt.wikipedia.org/wiki/Igor_Akinfeev">Igor Akinfeev</ref> (47)</item>
<item> <ref target="https://mt.wikipedia.org/wiki/Jerzy_Dudek">Jerzy Dudek</ref> (42)</item>
<item> <ref target="https://mt.wikipedia.org/wiki/Tim_Howard">Tim Howard</ref> (36)</item>
<item value="17"> <ref target="https://mt.wikipedia.org/wiki/Manuel_Neuer">Manuel Neuer</ref> (36)</item>
<item value="19"> <ref target="https://mt.wikipedia.org/wiki/Santiago_Cañizares">Santiago Cañizares</ref> (35)</item>
<item> <ref target="https://mt.wikipedia.org/wiki/Justo_Villar">Justo Villar</ref> (34)</item></list>
L-Aqwa Gowler tas-Sena tal-IFFHS
<p>Din hi lista tal-aqwa gowlers magħżula mill-IFFHS kull sena mill-1987.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>



Ħoloq esterni
<list type="unordered"><item>(EN)  <ref target="http://www.goalkeepersaredifferent.com/">Goalkeepers Are Different</ref></item></list>
</text></body></html>