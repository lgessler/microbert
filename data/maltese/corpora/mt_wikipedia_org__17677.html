<html><body><text id="wikipedia_mt_wikipedia_org__17677.html" ns="0" revid="263821" sourceurl="https://mt.wikipedia.org/wiki/%C5%BBejtun" title="Żejtun" type="wikipedia">Żejtun
<p>Iż-<hi rend="bold">Żejtun</hi> hu villaġġ ta' daqs medju fin-Nofsinhar ta' <ref target="https://mt.wikipedia.org/wiki/Malta">Malta</ref>. Iż-Żejtun għandu t-titlu ta' <hi rend="bold">Città Beland</hi>, li kien mogħti minn <ref target="https://mt.wikipedia.org/wiki/Ferdinand_von_Hompesch_zu_Bolheim">Ferdinand von Hompesch zu Bolheim</ref>, Gran Mastru tal-<ref target="https://mt.wikipedia.org/wiki/Kavallieri_Ospitallieri">Kavallieri ta' Malta</ref> fl-1797. Beland kien kunjom ommu.</p>
<p>Iż-Żejtun ħa ismu minn "żajtun" (żebbuġ bl-Għarbi). Hu wkoll magħruf bħala <hi rend="bold">Ħal-Bisbut</hi>  jew <hi rend="bold">Bisbut Casal</hi>.</p>
Storja
<p>Fil-Medjuevu id-distrett kollu madwar iż-Żejtun, jiġifieri t-tarf tan-Nofsinhar ta' Malta, kien magħruf bħala <hi rend="italic">le Terre di Santa Caterina</hi>, ("l-artijiet ta' Santa Katerina" bit-<ref target="https://mt.wikipedia.org/wiki/Lingwa_Taljana">Taljan</ref> billi t-Taljan kien il-lingwa uffiċjali dak iż-żmien). Matul dan il-perjodu għadd ta' rħula ġodda bħal <ref target="https://mt.wikipedia.org/wiki/Ħal-Għaxaq">Ħal-Għaxaq</ref> u <ref target="https://mt.wikipedia.org/wiki/Marsaxlokk">Marsaxlokk</ref> ħarġu minn partijiet tal-parroċċa taż-Żejtun. Fis-snin medjevali, iż-Żejtun kien imiss maż-<ref target="https://mt.wikipedia.org/wiki/Żurrieq">Żurrieq</ref> billi Birżebbuġa kienet għadha parti miż-Żurrieq. Ir-<ref target="https://mt.wikipedia.org/wiki/Dejma">reġiment tal-milizzja lokali</ref> taż-Żejtun kien wieħed mill-ewwel li ġie wiċċ imb wiċċ mal-forzi Ottomani fil-bidu tal-<ref target="https://mt.wikipedia.org/wiki/Assedju_l-Kbir">Assedju l-Kbir</ref> tal-1565, iżda l-belt kompliet issofri minn attakki mill-<ref target="https://mt.wikipedia.org/wiki/Pirati">pirati</ref> Torok sal-1614, meta attakk mit-Torok kien megħlub mingħajr l-għajnuna tal-milizzji l-oħra. Il-belt kellha rwol minuri fil-Imblokk Franċiż tal-1799/1801 bħala kwartier għas-suldati. Din kienet waħda mill-ewwel bliet f'<ref target="https://mt.wikipedia.org/wiki/Malta">Malta</ref>, barra miż-żoni fortifikati prinċipali ta' Malta, li kellha ġnien pubbliku. Dan il-ġnien, Ġnien Luqa Briffa, għadu hemm sal-lum. Dan hu msemmi għal suldat tal-kavallerija famuż ta' matul l-<ref target="https://mt.wikipedia.org/wiki/Assedju_l-Kbir_ta'_Malta">Assedju l-Kbir ta' Malta</ref>.</p>
<p>Iż-Żejtun għadda l-ħakma Ingliża tal-gżejjer Maltin bħala post kwiet rurali fir-raba' ħadra ta' Wied Mazza. F'dan il-perjodu kien hemm wieħed mill-ħafna sptarijiet f'Malta għal suldati  Ingliżi u Franċiżi feruti fil-<ref target="https://mt.wikipedia.org/wiki/Ewwel_Gwerra_Dinjija">Ewwel Gwerra Dinjija</ref>. Mill-Indipendenza ta' Malta 'l hawn iż-Żejtun kiber ħafna.</p>
Kunsill Lokali
<figure><caption>Il-Kappella ta' San Klement madwar 1622</caption></figure>
<p>Bħalissa l-membri tal-Kunsill Lokali elett wara l-elezzjoni li saret fit-8 Marzu tal-2008 huma:</p>
<list type="unordered"><item>Joe Attard B.A. (Hons), Sindku</item>
<item>Joan Agius, Sindku Deputat</item>
<item>Darrell Pace, Kunsillier</item>
<item>Claude C. Camilleri, Kunsillier</item>
<item>Richard Darmanin, Kunsillier</item>
<item>Joseph Hales, Kunsillier</item>
<item>Stephania Fenech B.A. (Hons) P.G.C.E, Kunsillier</item>
<item>Anthony Seychell, Kunsillier</item>
<item>Elisabeth Wille Piscopo, Kunsillier</item></list>
<p>Wara l-emendi għall-Att dwar il-Kunsilli Lokali tal-2009, it-terminu tal-kunsill lokali ġie mtawwal minn tlieta sa ħames snin.</p>
<p>Is-Segretarju Eżekuttiv tal-Kunsill bħalissa hu s-Sur Anton Falzon</p>
Knejjes, kappelli u fdalijiet storiċi
<p>Ir-raħal fih diversi fdalijiet Rumani, fosthom Villa Rumana. Il-knisja prinċipali hi ddedikata lil <ref target="https://mt.wikipedia.org/wiki/Santa_Katarina_ta'_Lixandra">Santa Katarina ta' Lixandra</ref>. L-ewwel ġebla tagħha tbierket fl-1692 u tlestiet fl-1720. L-ewwel arċipriet kien Dun Pawl Branchel. Qabel kien hemm knisja oħra ddedikata lil Santa Katerina li llum tinsab fit-tarf tal-belt u hi magħrufa min-nies bħala San Girgor, x'aktarx minħabba l-purċissjoni annwali ddedikata lil dan il-qaddis. Fiż-żminijiet Medjevali din kienet tibda mill-<ref target="https://mt.wikipedia.org/wiki/Imdina">Imdina</ref>.</p>
<p>Iż-Żejtun għandu ħafna kappelli, fosthom ta' San Klement, tal-Madonna tal-Parir it-Tajjeb, tas-Salvatur, tal-<ref target="https://mt.wikipedia.org/wiki/Assunta">Assunta</ref> (magħrufa bħala Santa Marija), l-Ispirtu s-Santu , Sant'Anġlu, San Niklaw, Knisja tal-Madonna tal-Ħniena, Bir id-Deheb, il-Madonna ta' Lourdes, il-Madonna tas-Sinjura, u Santa Marija ta' Ħal Tmiem .</p>
Ħoloq esterni
<list type="unordered"><item><ref target="http://www.zejtun.gov.mt">Kunsill Lokali taż-Żejtun</ref></item>
<item><ref target="http://www.belandband.com">Għaqda Mużikali Beland</ref></item>
<item><ref target="http://www.bandazejtun.com">Għaqda Banda Żejtun</ref></item>
<item><ref target="http://www.iz-zejtun.blogspot.com">Żejtun Blog</ref></item></list>
</text></body></html>