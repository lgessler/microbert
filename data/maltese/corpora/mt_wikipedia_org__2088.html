<html><body><text id="wikipedia_mt_wikipedia_org__2088.html" ns="0" revid="271015" sourceurl="https://mt.wikipedia.org/wiki/Jum_ir-Repubblika_(Malta)" title="Jum ir-Repubblika (Malta)" type="wikipedia">Jum ir-Repubblika (Malta)
<p>It-<ref target="https://mt.wikipedia.org/wiki/13_ta'_Diċembru">13 ta' Diċembru</ref>, <ref target="https://mt.wikipedia.org/wiki/1974">1974</ref>, imfakkar fil-kalendarju Malti bħala <hi rend="bold">Jum ir-Repubblika</hi>, ir-reġina tar-<ref target="https://mt.wikipedia.org/wiki/Renju_Unit">Renju Unit</ref> ma baqgħatx kap tal-istat u minflokha nħatar Sir <ref target="https://mt.wikipedia.org/wiki/Anthony_Mamo">Anthony Mamo</ref>, bħala l-ewwel <ref target="https://mt.wikipedia.org/wiki/President_ta'_Malta">President tar-Repubblika ta' Malta</ref>.</p>
<p>F'dan il-jum seħħu, ovvjament, xi tibdiliet fil-<ref target="https://mt.wikipedia.org/wiki/Kostituzzjoni_tal-Indipendenza">Kostituzzjoni tal-Indipendenza</ref>, li ġew aċċettati miż-żewġ naħat tal-<ref target="https://mt.wikipedia.org/wiki/Kamra_tad-Deputati">Kamra tad-Deputati</ref> filwaqt li <ref target="https://mt.wikipedia.org/wiki/Dom_Mintoff">Dom Mintoff</ref> ġie dikjarat l-ewwel <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref> Repubblika.</p>
<p>Fl-1964 Malta saret stat indipendenti, imma skont il-Kostituzzjoni, ir-Reġina tal-Ingilterra baqgħat il-Kap tal-Istat f'Malta. Ir-rappreżentant tar-Reġina f'Malta baqa' l-<ref target="https://mt.wikipedia.org/wiki/Gvernatur_Ġenerali">Gvernatur Ġenerali</ref>.</p>
<p>Fl-1974 sar tibdil fil-Kostituzzjoni. Wara diskussjonijiet bejn iż-żewġ partiti l-kbar, il-<ref target="https://mt.wikipedia.org/wiki/Parlament">Parlament</ref> Malti, b'maġġoranza kbira, approva numru ta' tibdiliet fil-Kostituzzjoni. Fost it-tibdiliet kien hemm dik li Malta ssir Repubblika.</p>
<p>Il-Presidenti ta' Malta Repubblika kienu dawn:</p>
<list type="unordered"><item>Sir <ref target="https://mt.wikipedia.org/wiki/Anthony_Mamo">Anthony Mamo</ref> (qabel sar President kien ukoll Gvernatur Ġenerali)</item>
<item>Dr. <ref target="https://mt.wikipedia.org/wiki/Anton_Buttiġieġ">Anton Buttiġieġ</ref> (1976-1981)</item>
<item>Is-Sinjorina <ref target="https://mt.wikipedia.org/wiki/Agatha_Barbara">Agatha Barbara</ref> (1982-1987)</item>
<item>Is-Sur <ref target="https://mt.wikipedia.org/wiki/Pawlu_Xuereb">Pawlu Xuereb</ref> – Aġent President (1987-1989)</item>
<item>Dr. <ref target="https://mt.wikipedia.org/wiki/Ċensu_Tabone">Ċensu Tabone</ref> (1989-1994)</item>
<item>Dr. <ref target="https://mt.wikipedia.org/wiki/Ugo_Mifsud_Bonniċi">Ugo Mifsud Bonniċi</ref> (1994-1999)</item>
<item>Dr. <ref target="https://mt.wikipedia.org/wiki/Guido_De_Marco">Guido De Marco</ref> (1999-2004)</item>
<item>Dr. <ref target="https://mt.wikipedia.org/wiki/Edward_Fenech_Adami">Edward Fenech Adami</ref> (2004-2009)</item>
<item>Dr. <ref target="https://mt.wikipedia.org/wiki/George_Abela">George Abela</ref> (2009-2014)</item>
<item>Dr Marie-Louise Coleiro Preco (2014-2019)</item>
<item>Dr George Vella (2019-preżent)</item></list>
<p>Il-President huwa l-Kap tal-Istat. Huwa jiffirma l-liġijiet li jgħaddu mill-Parlament u jamministra wkoll il-"Community Chest Fund”.</p>
<p>L-uffiċċju tal-President jinsab fil-Palazz tal-Belt Valletta u bħala residenzi għandu l-Palazzi ta' <ref target="https://mt.wikipedia.org/wiki/Ġnien_ta'_San_Anton">San Anton</ref> u l-<ref target="https://mt.wikipedia.org/wiki/Palazz_Verdala">Verdala</ref>.</p>
<p>Ta' kull sena f'Jum ir-Repubblika, il-President imexxi ċerimonji fil-Palazz, il-Belt Valletta, li fiha jagħti għadd ta' onorefiċenzi lil numru ta' ċittadini Maltin u Għawdxin li jkunu taw xi servizz lil Malta.</p>
</text></body></html>