<html><body><text id="wikipedia_mt_wikipedia_org__27610.html" ns="0" revid="273530" sourceurl="https://mt.wikipedia.org/wiki/Kastell_ta%27_Kronborg" title="Kastell ta' Kronborg" type="wikipedia">Kastell ta' Kronborg<figure><caption>Il-Kastell ta' Kronborg</caption></figure>
<p>Il-<hi rend="bold">Kastell ta' Kronborg</hi> huwa kastell u fortizza fir-raħal ta' <ref target="https://mt.wikipedia.org/wiki/Helsingør">Helsingør</ref>, id-<ref target="https://mt.wikipedia.org/wiki/Danimarka">Danimarka</ref>. Immortalizzat bħala <hi rend="bold">Elsinore</hi> f'<hi rend="italic">Hamlet</hi> ta' <ref target="https://mt.wikipedia.org/wiki/William_Shakespeare">William Shakespeare</ref>, il-Kastell ta' Kronborg huwa wieħed mill-iktar kastelli <ref target="https://mt.wikipedia.org/wiki/Rinaxximent">Rinaxximentali</ref> importanti fit-Tramuntana tal-<ref target="https://mt.wikipedia.org/wiki/Ewropa">Ewropa</ref> u tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Filmat tal-Kastell ta' Kronborg</caption></figure>
<p>Il-kastell jinsab fit-tarf estrem tal-Grigal tal-gżira ta' Zealand fl-idjaq punt tal-Øresund, l-istrett bejn l-art li llum il-ġurnata hija d-Danimarka u l-provinċji li llum il-ġurnata huma parti mill-<ref target="https://mt.wikipedia.org/wiki/Żvezja">Iżvezja</ref> u li fl-imgħoddi kienu Daniżi meta nbena l-kastell. F'din il-parti, l-istrett wiesa' erba' kilometri biss, b'hekk toħroġ fid-dieher l-importanza strateġika li tinżamm fortifikazzjoni kostali biex isservi ta' għassa għal wieħed mill-ftit żbokki tal-<ref target="https://mt.wikipedia.org/wiki/Baħar_Baltiku">Baħar Baltiku</ref>.</p>
<p>L-<ref target="https://mt.wikipedia.org/wiki/Storja">istorja</ref> tal-kastell tmur lura għal fortizza, <hi rend="italic">Krogen</hi>, li nbniet mir-Re <ref target="https://mt.wikipedia.org/wiki/Eric_VII">Eric VII</ref> fis-snin 20 tas-seklu 15. Flimkien mal-fortizza ta' Kärnan f'Helsingborg fil-kosta opposta tal-Øresund, kienet tikkontrolla d-daħla għall-Baħar Baltiku. Mill-1574 sal-1585, ir-Re Federiku II ordna li l-fortizza <ref target="https://mt.wikipedia.org/wiki/Medjuevu">Medjevali</ref> tiġi ttrasformata b'mod radikali f'kastell Rinaxximentali mill-isbaħ. L-<ref target="https://mt.wikipedia.org/wiki/Arkitett">arkitetti</ref> prinċipali kienu l-Fjammingi <ref target="https://mt.wikipedia.org/wiki/Hans_Hendrik_van_Paesschen">Hans Hendrik van Paesschen</ref> u <ref target="https://mt.wikipedia.org/wiki/Anthonis_van_Obbergen">Anthonis van Obbergen</ref>, filwaqt li x-xogħol tal-<ref target="https://mt.wikipedia.org/wiki/Skultura">iskultura</ref> ġie kkoordinat minn <ref target="https://mt.wikipedia.org/wiki/Gert_van_Groningen">Gert van Groningen</ref>.</p>
<p>Fl-1629, in-nirien qerdu l-biċċa l-kbira tal-kastell, iżda r-Re <ref target="https://mt.wikipedia.org/wiki/Christian_IV">Christian IV</ref> sussegwentement ordna r-rikostruzzjoni tiegħu. Il-kastell fih ukoll knisja fi ħdanu. Fl-1658, Kronborg ġie assedjat u nħakem mill-Iżvediżi li ħadu ħafna mit-teżori ta<ref target="https://mt.wikipedia.org/wiki/L-Arti">l-arti</ref> magħhom. Fl-1785 il-kastell ma baqax iktar residenza rjali u ġie kkonvertit f'barrakki għall-armata. L-armata telqet mill-kastell fl-1923, u wara rinnovazzjoni kbira nfetaħ għall-pubbliku.</p>
Storja
Krogen
<p>L-istorja tal-kastell tmur lura għal meta kien fortizza, <hi rend="italic">Krogen</hi> (litteralment "il-Ganċ"), li nbniet fil-bidu tas-seklu 15 mir-re Daniż Eric ta' Pomeranja. Ir-re insista fuq il-pagament ta' miżati għall-użu tal-istrett mill-vapuri kollha li xtaqu jidħlu jew joħorġu mill-Øresund għall-Baħar Baltiku jew minnu; sabiex jinforza t-talbiet tiegħu, huwa bena fortizza b'saħħitha fl-iktar punt dejjaq fl-istrett. Dak iż-żmien, ir-Renju tad-Danimarka kien estiż maż-żewġ naħat tal-istrett, u fuq ix-xatt tal-Lvant, il-Kastell ta' Helsingborg kien ilu jeżisti minn żmien il-Medju Evu. Bis-saħħa taż-żewġ kastelli u tal-vapuri tal-għassa kien possibbli li tiġi kkontrollata n-navigazzjoni kollha fl-istrett.</p>
<p>Il-kastell inbena fuq l-<hi rend="italic">Ørekrog</hi>, ilsien ramli ta' art li jibqa' sejjer sal-baħar mill-kosta ta' Zealand sal-kosta ta' Scania. Il-kastell kien jikkonsisti minn sur diviżorju kwadru b'għadd ta' binjiet tal-ġebel fuq ġewwa. Il-binja tal-ġebel fil-kantuniera tal-Grigal kien fiha r-residenza tar-re. Il-binja fil-kantuniera tal-Lbiċ kien fiha sala kbira tal-banketti bil-ħnejjiet. Il-binja fil-kantuniera tax-Xlokk possibbilment kienet isservi bħala <ref target="https://mt.wikipedia.org/wiki/Kappella">kappella</ref>. Partijiet kbar tas-swar ta' Krogen huma integrati fil-Kastell ta' Kronborg attwali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Ir-Re <ref target="https://mt.wikipedia.org/wiki/Christian_III">Christian III</ref> ordna li l-kantunieri tas-sur diviżorju jiġu ssupplimentati b'bastjuni fl-1558-1559.</p>
Federiku II
<figure><caption>Il-Kastell ta' Kronborg u l-Øresund mill-ktieb tal-<ref target="https://mt.wikipedia.org/wiki/Ġeografija">ġeografija</ref> tas-snin 80 tas-seklu 16 <hi rend="italic">Civitates Orbis Terrarum</hi></caption></figure>
<p>Bħala konsegwenza ta' żviluppi fit-teknika militari ta' dak iż-żmien u tal-qawwa mtejba tal-artillerija, kien ċar li kien meħtieġ li jiġu mmodernizzati l-fortifikazzjonijiet ta' Krogen. Wara l-konklużjoni tal-Gwerra tat-Tramuntana ta' Seba' Snin fl-1570, ir-Re Federiku II ta bidu għal estensjoni tal-bastjuni avvanzati minflok il-ħajt diviżorju Medjevali. L-arkitett prinċipali kien il-Fjamming Hans Hendrik van Paesschen u x-xogħlijiet fil-fortifikazzjonijiet tlestew fl-1577. Wara dan il-perjodu, il-kastell kiseb l-isem attwali tiegħu <hi rend="italic">Kronborg</hi> (litteralment "il-Kastell tal-Kuruna").</p>
<p>Il-kastell innifsu ġie rikostruwit mill-1574 sal-1585, bil-binjiet separati ta' Krogen li ġew estiżi għal tliet naħat koerenti tal-istess binja. In-naħa tat-Tramuntana kienet mgħammra b'kompartimenti għar-re, għar-reġina u għall-qaddejja femminili tagħha kif ukoll għall-kanċellerija. Fin-naħa tan-Nofsinhar, il-binja Medjevali fil-kantuniera tax-Xlokk ġiet mgħammra b'kappella moderna bi twieqi bil-volta li jħarsu lejn il-kappella l-antika li nżammet. Federiku kien patrun akkanit tat-teatru u meta kellu l-qorti tiegħu fl-1579 saru spettakli fil-kastell.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Inizjalment, il-kastell ġie rikostruwit biss sa għoli ta' żewġ sulari. Madankollu, fl-1578, l-arkitett Fjamming Anthonis van Obbergen tqabbad bħala arkitett ġdid u nbeda x-xogħol biex il-Kastell ta' Kronborg jitkabbar iktar u jsir iktar grandjuż. Ix-xogħol tal-iskultura ġie kkoordinat minn Gert van Groningen.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Bħala sinjal tal-ambizzjonijiet ġodda, in-naħa tan-Nofsinhar għoliet b'sular ieħor u nbniet sala tal-ballu ġdid u ġganteska fuq il-kappella. Ftit wara n-naħat tal-Punent u tat-Tramuntana għolew ukoll b'sular. Finalment, in-naħa tal-Lvant għoliet ukoll b'passaġġ, il-Gallerija tar-Reġina, biex b'hekk ir-reġina setgħet tgħaddi bil-kumdità kollha mill-kompartimenti tagħha fin-naħa tat-Tramuntana għas-Sala tal-Ballu fin-naħa tan-Nofsinhar. Il-ħitan esterni nbnew bil-blat ramli minn Scania, u l-kastell il-ġdid ingħata saqaf b'folji tar-ram.</p>
<p><ref target="https://mt.wikipedia.org/wiki/Ġakbu_VI">Ġakbu VI</ref> tal-<ref target="https://mt.wikipedia.org/wiki/Skozja">Iskozja</ref> baqa' fil-kastell fl-1590 wara li żżewweġ ma' Anna tad-Danimarka. Ir-Re Ġakbu ta 2,000 daler Daniż f'muniti tad-deheb lill-uffiċjali u lill-qaddejja tal-kastell bħala premju.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Nirien tal-1629
<figure><caption>Wasla ta' bastiment Olandiż bi tliet arbli fil-Kastell ta' Kronborg ta' <ref target="https://mt.wikipedia.org/wiki/Hendrick_Cornelisz_Vroom">Hendrick Cornelisz Vroom</ref></caption></figure>
<p>Fl-1629, mument ta' traskuraġni ta' żewġ ħaddiema wassal biex il-biċċa l-kbira tal-kastell jinħakem mill-fjammi fil-lejl bejn l-24 u l-25 ta' Settembru. Il-kappella biss iffrankatha mill-qilla tan-nirien bis-saħħa tal-ħnejjiet tagħha. Ir-Re Christian IV għamel sforzi kbar biex jirrestawra l-kastell. Diġà fl-1631, ix-xogħol kien beda ġmielu, immexxi mill-arkittett <ref target="https://mt.wikipedia.org/wiki/Hans_van_Steenwinckel_iż-Żgħir">Hans van Steenwinckel iż-Żgħir</ref>. Sal-1639, minn barra — skont ix-xewqa tar-re li ssir rikostruzzjoni mingħajr bidliet kbar — il-kastell reġa' ngħata l-bixra grandjuża tiegħu, iżda fuq ġewwa qatt ma reġa' kiseb il-glorja li kellu fl-imgħoddi. Barra minn hekk, sar ċertu mmodernizzar, u l-portali, iċ-ċmieni u l-pitturi tas-saqaf ġew rinnovati bi stil <ref target="https://mt.wikipedia.org/wiki/Barokk">Barokk</ref>.</p>
Ħakma Żvediża tal-1658
<figure><caption>L-assedju tal-Kastell ta' Kronborg fl-1658</caption></figure>
<p>Matul il-Ġwerra bejn id-Danimarka u l-Iżvezja tal-1658-1660, il-Kastell ta' Kronborg ġie assedjat, ġie attakkat u nħakem minn armata Żvediża mmexxija minn <ref target="https://mt.wikipedia.org/wiki/Carl_Gustaf_Wrangel">Carl Gustaf Wrangel</ref>. Matul l-okkupazzjoni Żvediża, ir-reġina tal-Iżvezja, <ref target="https://mt.wikipedia.org/wiki/Hedvig_Eleonora_ta'_Holstein-Gottorp">Hedvig Eleonora ta' Holstein-Gottorp</ref> u oħt ir-re Żvediż <ref target="https://mt.wikipedia.org/wiki/Maria_Eufrosyne_ta'_Pfalz">Maria Eufrosyne ta' Pfalz</ref> għexu fil-Kastell ta' Kronborg, fejn żarhom <ref target="https://mt.wikipedia.org/wiki/Karlu_X_tal-Iżvezja">Karlu X tal-Iżvezja</ref> matul il-kampanja militari u l-ambaxxaturi barranin.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>B'riżultat tal-okkupazzjoni Żvediża, il-Kastell ta' Kronborg ġie mċaħħad minn ħafna mill-iktar opri tal-arti prezzjużi tiegħu, inkluż il-funtana mżejna b'mod rikk fil-bitħa interna tal-kastell, il-kanopew ta' Federiku II u għadd ta' <ref target="https://mt.wikipedia.org/wiki/Pittura">pitturi</ref> kbar tas-saqaf ikkummissjonati minn Christian IV għas-sala tal-ballu.</p>
Fortizza u gwarniġjon
<figure><caption>L-eks barrakki militari fl-inħawi tal-kastell fl-2018</caption></figure>
<p>Il-ħakma Żvediża tal-Kastell ta' Kronborg fl-1658 uriet li l-kastell ma kienx invinċibbli. Wara l-ħakma, id-difiżi ġew imsaħħa b'mod sinifikanti. Mill-1688 sal-1690, ġiet miżjuda linja avvanzata ta' difiża msejħa l-linja tal-Kuruna. Ftit wara, sensiela ġdida ta' swar inbnew madwar il-kastell. Wara li tlestew, il-Kastell ta' Kronborg ġie kkunsidrat bħala l-iżjed fortizza b'saħħitha fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Mill-1739 sal-bidu tas-seklu 20, il-Kastell ta' Kronborg intuża bħala ħabs. Il-ħabsin kienu mgħassa mis-suldati stazzjonati fil-kastell. Il-priġunieri kienu ngħataw sentenza ta' xogħol sfurzat fil-fortifikazzjonijiet tal-kastell. Il-priġunieri kienu jinqasmu f'żewġ kategoriji: dawk b'pieni minuri kienu kkategorizzati bħala "onesti" u kienu jitħallew jaħdmu barra s-swar tal-kastell; dawk li kienu qed jiskontaw pieni minħabba vjolenza, qtil, tqabbid ta' nirien, jew xi ħaġa simili kienu kkategorizzati bħala "mhux onesti" u kellhom jiskontaw il-piena sħiħa billi jagħmlu xogħol sfurzat iebes fi ħdan is-swar tal-kastell. Mill-bqija kienu jqattgħu l-bqija tal-ħin tagħhom bl-istess kundizzjonijiet: kollha kellhom jilbsu l-ktajjen u jqattgħu l-iljieli kkalzrati fil-kesħa u fl-umdità. Mis-17 ta' Jannar 1772 sat-30 ta' April 1772, il-Kastell ta' Kronborg kien il-post fejn intefgħet il-ħabs ir-Reġina <ref target="https://mt.wikipedia.org/wiki/Caroline_Mathilde">Caroline Mathilde</ref>, oħt ir-Re <ref target="https://mt.wikipedia.org/wiki/Ġorġ_III">Ġorġ III</ref>, wara l-iskandlu tar-relazzjoni tagħha ma' <ref target="https://mt.wikipedia.org/wiki/Johann_Friedrich_Struensee">Johann Friedrich Struensee</ref>.</p>
<p>Il-Kastell ta' Kronborg batta fl-importanza tiegħu bħala kastell irjali, u l-forzi armati bdew jaqdu rwol dejjem iktar importanti. Mill-1785 sal-1922, il-kastell kien kompletament taħt amministrazzjoni militari. Matul dan il-perjodu, twettqu għadd ta' rinnovazzjonijiet.</p>
Miżati tal-istrett u storja reċenti
<p>Il-kaptan ta' kull vapur li kien ibaħħar mill-istrett kellu jiddikjara l-valur tal-merkanzija tal-vapur. Il-flejjes li kellhom jitħallsu lir-Re tad-Danimarka mill-miżati tal-istrett kienu jiġu kkalkulati skont il-valur tal-merkanzija ttrasportata. Ir-re kellu d-dritt li jixtri l-merkanzija għall-prezz iddikjarat mill-kaptan tal-vapur. Din il-politika kienet tipprevjeni li jiġu ddikjarati prezzijiet baxxi wisq. L-Armata Daniża Rjali telqet mill-kastell fl-1923, u wara rinnovazzjoni kbira l-kastell infetaħ għall-pubbliku fl-1938.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Kronborg illum
<figure><caption>Veduta tal-Kastell ta' Kronborg mill-ajru</caption></figure>
<p>Il-Kastell ta' Kronborg jinsab fit-tarf estrem tal-Grigal tal-gżira ta' Zealand, lejn il-Grigal taċ-ċentru storiku tar-raħal ta' Helsingør. Jinsab f'elevazzjoni ta' 12-il metru, fuq biċċa art olzata fuq ilsien ħiereġ 'il barra mill-idjaq punt tal-Øresund, l-istrett bejn il-gżira Daniża ta' Zealand u l-provinċja Żvediża ta' Scania, li kienet Daniża wkoll sal-1658. Wieħed jasal għall-kastell mir-raħal min-naħa tal-Lvant, b'sensiela ta' ħniedaq u daħliet li jipproteġu r-rotta mir-raħal sal-kastell innifsu.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Appartamenti rjali
<figure><caption>Il-Kompartiment tar-Re fl-2008</caption></figure>
<p>L-appartament irjali jinsabu fl-ewwel sular tan-naħa tat-Tramuntana tal-kastell. Oriġinarjament l-appartamenti ġew mgħammra minn Federiku II għall-ħabta tal-1576, iżda wara n-nirien tal-1629, Christian IV għammar u żejjen mill-ġdid l-appartamenti b'pitturi mas-saqaf, portali tal-ġebel u ċmieni. L-art oriġinali kienet miksija bil-madum abjad u iswed li ġie sostitwit b'folji tal-<ref target="https://mt.wikipedia.org/wiki/Injam">injam</ref> fl-1760-1761, u l-ħitan ġew miksija b'tapizzeriji bil-ġlud u ndurati. Illum il-ġurnata l-appartamenti huma mgħammra b'għamara tas-<ref target="https://mt.wikipedia.org/wiki/Seklu_XVII">seklu 17</ref> min-<ref target="https://mt.wikipedia.org/wiki/Pajjiżi_l-Baxxi">Netherlands</ref>.</p>
<p>Il-Kompartiment tar-Re fih tieqa li toħroġ 'il barra mill-bqija tal-binja, li tinsab 'il fuq mill-portal prinċipali tal-kastell. Minn din it-tieqa r-re seta' jara l-mistednin li kienu jaslu fil-kastell, filwaqt li l-Kompartiment tar-Reġina għandu aċċess għal torri bil-volti li jagħti lejn il-Bastjun tal-Bandiera.</p>
Sala tal-ballu
<figure><caption>Is-Sala tal-Ballu</caption></figure>
<p>Is-Sala tal-Ballu, b'62 x 12-il metru, kienet l-ikbar sala fit-Tramuntana tal-Ewropa meta tlestiet fl-1582. Mal-ħitan tas-sala hemm sensiela ta' pitturi kbar li oriġinarjament kienu saru mill-1618 sal-1631 għas-Sala l-Kbira tal-Kastell ta' Rosenborg f'<ref target="https://mt.wikipedia.org/wiki/Kopenħagen">Copenhagen</ref>. Il-pitturi fis-Sala tal-Ballu jinkludu: <hi rend="italic">Tfal Jerħulha lejn l-Iskola</hi> ta' <ref target="https://mt.wikipedia.org/wiki/Francis_Cleyn">Francis Cleyn</ref>, <hi rend="italic">Insegwimenti Femminili</hi> ta' <ref target="https://mt.wikipedia.org/wiki/Reinhold_Timm">Reinhold Timm</ref>, <hi rend="italic">Irkib fil-Korsa</hi> ta' Reinhold Timm, <hi rend="italic">Skola tas-Subien</hi> ta' Francis Cleyn, <hi rend="italic">Żwieġ fi Knisja</hi> ta' Francis Cleyn, <hi rend="italic">Akkademja għan-Nies Nobbli</hi> ta' Reinhold Timm, <hi rend="italic">Bankett</hi> (1622) ta' <ref target="https://mt.wikipedia.org/wiki/Isaac_Isaacsz">Isaac Isaacsz</ref>. Il-pavimentar u l-fuklari li hemm attwalment saru fir-restawr tal-1924-1938.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
<figure><caption>Is-Sala ż-Żgħira</caption></figure>
Sala Żgħira
<p>Il-ħitan tas-Sala ż-Żgħira huma mgħammra b'seba' tapizzeriji li oriġinaw minn sensiela ta' erbgħin tapizzerija ta' mitt re Daniż. Fost il-kapulavuri hemm <hi rend="italic">Tapizzerija ta' Oluf</hi> (1376-1387) u <hi rend="italic">Tapizzerija ta' Knud VI</hi> (1182-1202). It-tapizzeriji ġew ikkummissjonati minn Federiku II għall-ħabta tal-1580. Seba' tapizzeriji oħra jinsabu fil-<ref target="https://mt.wikipedia.org/wiki/Mużew">Mużew</ref> Nazzjonali tad-Danimark, filwaqt li l-kumplament intilfu.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
<figure><caption>Il-Kappella tal-Kastell ta' Kronborg</caption></figure>
Kappella
<p>Il-kappella tinsab fil-pjan terran tan-naħa tan-Nofsinhar u ġiet inawgurata fl-1582. Fl-1785, meta l-kastell beda jintuża bħala barrakki tal-armata, il-kappella kienet tintuża bħala gym u sala tal-iżgirma. Il-kappella reġgħet ġiet mgħammra bl-għamara oriġinali fl-1838 u reġgħet ġiet inawgurata fl-1843.</p>
Importanza kulturali
<hi rend="italic">Hamlet</hi>
<p>Il-Kastell ta' Kronborg huwa magħruf ukoll bħala "Elsinore", fejn ġiet ambjentata t-traġedja famuża ta' William Shakespeare <hi rend="italic">Hamlet, il-Prinċep tad-Danimarka</hi>, għalkemm "Elsinore" fil-fatt huwa l-isem Angliċizzat tar-raħal ta' Helsingør. <hi rend="italic">Hamlet</hi> ittellgħet fil-kastell għall-ewwel darba biex jitfakkar il-200 anniversarju tal-<ref target="https://mt.wikipedia.org/wiki/Mewt">mewt</ref> ta' William Shakespeare, b'suldati mill-gwarniġjon tal-kastell bħala atturi tat-traġedja. Il-palk intrama fit-torri tat-telegrafu fil-kantuniera tal-Lbiċ tal-kastell.</p>
<p>Minn dak iż-żmien, it-traġedja baqgħet tittella' diversi drabi fil-bitħa interna u f'diversi postijiet tul il-fortifikazzjonijiet. Fost dawk li ħadmu fit-traġedja ta' Hamlet fil-kastell hemm <ref target="https://mt.wikipedia.org/wiki/Laurence_Olivier">Laurence Olivier</ref>, <ref target="https://mt.wikipedia.org/wiki/John_Gielgud">John Gielgud</ref>, <ref target="https://mt.wikipedia.org/wiki/Christopher_Plummer">Christopher Plummer</ref>, <ref target="https://mt.wikipedia.org/wiki/Derek_Jacobi">Derek Jacobi</ref>, <ref target="https://mt.wikipedia.org/wiki/David_Tennant">David Tennant</ref>, u fl-2009 <ref target="https://mt.wikipedia.org/wiki/Jude_Law">Jude Law</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Fl-2017, Hamletscenen ippreżentaw produzzjoni ta' <hi rend="italic">Hamlet</hi> ta' William Shakespeare fil-Kastell ta' Kronborg, diretta minn <ref target="https://mt.wikipedia.org/wiki/Lars_Romann_Engel">Lars Romann Engel</ref>; ir-rwol ta' Hamlet inħadem minn <ref target="https://mt.wikipedia.org/wiki/Cyron_Melville">Cyron Melville</ref> u ta' Ophelia minn <ref target="https://mt.wikipedia.org/wiki/Natalie_Madueño">Natalie Madueño</ref>; il-<ref target="https://mt.wikipedia.org/wiki/Mużika">mużika</ref> għall-produzzjoni kkomponiha <ref target="https://mt.wikipedia.org/wiki/Mike_Sheridan">Mike Sheridan</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Ogier id-Daniż
<figure><caption>L-Istatwa ta' Ogier id-Daniż</caption></figure>
<p>Skont leġġenda marbuta mal-mit ta' Arthur, re Daniż magħruf bħala Ogier id-Daniż (bid-Daniż: <hi rend="italic">Holger Danske</hi>), ittieħed lejn Avalon minn Morgan le Fay. Huwa rritorna biex isalva lil <ref target="https://mt.wikipedia.org/wiki/Franza">Franza</ref> mill-periklu, imbagħad ivvjaġġa lejn il-Kastell ta' Kronborg, fejn raqad kemm kien hemm bżonn sa meta salva art twelidu. Id-daqna tiegħu kibret sal-art. Fil-kastell hemm <ref target="https://mt.wikipedia.org/wiki/Statwa">statwa</ref> ta' Ogier rieqed.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Port Kulturali ta' Kronborg
<p><hi rend="italic">Kulturhavn Kronborg</hi> (Port Kulturali ta' Kronborg) hija inizjattiva tal-2013 li offriet varjetà ta' esperjenzi kulturali lir-residenti u lill-viżitaturi ta' Helsingør. <hi rend="italic">Kulturhavn Kronborg</hi> hija inizjattiva konġunta tal-Kastell ta' Kronborg, il-Mużew Marittimu Daniż, Kulturværftet u l-Port ta' Helsingør.</p>
Oħra
<p>Is-sensiela televiżiva tal-vaganzi <hi rend="italic">Jul på Kronborg</hi> (Il-Milied fi Kronborg) ġiet ambjentata fil-Kastell ta' Kronborg, fejn dehru kemm Hamlet kif ukoll Holger id-Daniż. Il-"Birra ta' Elsinore" ngħatat isimha għall-kastell u l-kastell jidher fuq it-tikketta tal-birra fil-kummiedja tal-1983 <hi rend="italic">Strange Brew</hi>, li fiha jaħdmu <ref target="https://mt.wikipedia.org/wiki/Rick_Moranis">Rick Moranis</ref> u <ref target="https://mt.wikipedia.org/wiki/Dave_Thomas">Dave Thomas</ref>.</p>
Sit ta' Wirt Dinji
<p>Il-Kastell ta' Kronborg ġie ddeżinjat bħala Sit ta' Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' kriterju tal-għażla tal-UNESCO: il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Biblijografija
<list type="unordered"><item>Donnelly, Marian C. (Diċembru 1984). "Theaters in the Courts of Denmark and Sweden from Frederik II to Gustav III". <hi rend="italic">Journal of the Society of Architectural Historians</hi>. <hi rend="bold">43</hi> (4): 328–340.</item>
<item>Mikkelsen, Birger (1997). <hi rend="italic">Kronborg</hi>. Elsinore: Nordisk Forlag for Videnskab og Teknik. ISBN 978-87-980466-2-2.</item></list>
</text></body></html>