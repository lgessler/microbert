<html><body><text id="wikipedia_mt_wikipedia_org__26877.html" ns="0" revid="268076" sourceurl="https://mt.wikipedia.org/wiki/Jean_Antoine_Houdon" title="Jean Antoine Houdon" type="wikipedia">Jean Antoine Houdon
<p><hi rend="bold">Jean Antoine Houdon</hi> ([ʒɑ̃n‿ɑ̃twan udɔ̃]; twieled fil-25 ta’ Marzu 1741 – miet fil-15 ta’ Lulju 1828) kien skultur Neo-Klassiku Franċiż.</p>
<p>Houdon huwa famuż għall-busti u għall-<ref target="https://mt.wikipedia.org/wiki/Statwa">istatwi</ref> tiegħu ta’ filosfi, inventuri u figuri politiċi tal-<ref target="https://mt.wikipedia.org/wiki/Illuminiżmu">Illuminiżmu</ref>. Fost is-suġġetti ta’ Houdon kien hemm <ref target="https://mt.wikipedia.org/wiki/Denis_Diderot">Denis Diderot</ref> (1771), <ref target="https://mt.wikipedia.org/wiki/Benjamin_Franklin">Benjamin Franklin</ref> (1778-1809), <ref target="https://mt.wikipedia.org/wiki/Jean-Jacques_Rousseau">Jean-Jacques Rousseau</ref> (1778), <ref target="https://mt.wikipedia.org/wiki/Voltaire">Voltaire</ref> (1781), <ref target="https://mt.wikipedia.org/wiki/Molière">Molière</ref> (1781), <ref target="https://mt.wikipedia.org/wiki/George_Washington">George Washington</ref> (1785–1788), <ref target="https://mt.wikipedia.org/wiki/Thomas_Jefferson">Thomas Jefferson</ref> (1789), <ref target="https://mt.wikipedia.org/wiki/Louis_XVI">Louis XVI</ref> (1790), <ref target="https://mt.wikipedia.org/wiki/Robert_Fulton">Robert Fulton</ref>, (1803–04), u <ref target="https://mt.wikipedia.org/wiki/Napuljun_I_ta'_Franza">Napuljun Bonaparte</ref> (1806).</p>
Bijografija
<p>Houdon twieled f’<ref target="https://mt.wikipedia.org/wiki/Versailles">Versailles</ref> fil-25 ta6 Marzu 1741. Fl-1752, huwa daħal fl-Académie royale de peinture et de sculpture fejn studja ma’ <ref target="https://mt.wikipedia.org/wiki/René-Michel_Slodtz">René-Michel Slodtz</ref>, <ref target="https://mt.wikipedia.org/wiki/Jean-Baptiste_Lemoyne">Jean-Baptiste Lemoyne</ref>, u <ref target="https://mt.wikipedia.org/wiki/Jean-Baptiste_Pigalle">Jean-Baptiste Pigalle</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Mill-1761 sal-1764, huwa studja fl-École royale des élèves protégés.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Houdon rebaħ il-Prix de Rome fl-1761, iżda ma kienx wisq influwenzat mil<ref target="https://mt.wikipedia.org/wiki/L-Arti">l-arti</ref> antika u <ref target="https://mt.wikipedia.org/wiki/Rinaxximent">Rinaxximentali</ref> f’<ref target="https://mt.wikipedia.org/wiki/Ruma">Ruma</ref>. Fis-soġġorn tiegħu fil-belt wettaq żewġ produzzjonijiet karatteristiċi u importanti: l-<hi rend="italic">écorché</hi> (1767)<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, mudell anatomiku li serva bħala gwida għall-artisti kollha ta’ warajh, u l-istatwa ta’ San Bruno fil-Knisja ta’ <ref target="https://mt.wikipedia.org/wiki/Santa_Marija">Santa Marija</ref> tal-Anġli u tal-Martri f’Ruma. Wara soġġorna ta’ għaxar snin fl-<ref target="https://mt.wikipedia.org/wiki/Italja">Italja</ref>, Houdon irritorna f’<ref target="https://mt.wikipedia.org/wiki/Pariġi">Pariġi</ref>.</p>
<p>Huwa ppreżenta <hi rend="italic">Morpheus</hi> lis-<hi rend="italic">Salon</hi> tal-1771 u żviluppa l-prattika tiegħu tal-ħolqien ta’ busti.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Huwa sar membru tal-Académie de peinture et de sculpture fl-1771, u professur fil-1778. Fl-1778, huwa mmudella lil Voltaire u pproduċa bust b’parrokka għall-Comédie-Française; wieħed għall-<ref target="https://mt.wikipedia.org/wiki/Palazz_ta’_Versailles">Palazz ta’ Versailles</ref>, u ieħor għal <ref target="https://mt.wikipedia.org/wiki/Katerina_l-Kbira">Katerina l-Kbira</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fl-1778, huwa ssieħeb mal-loġġa tal-mażuni ta’ Les Neuf Sœurs, fejn iktar ’il quddiem iltaqa’ ma’ Benjamin Franklin u ma’ <ref target="https://mt.wikipedia.org/wiki/John_Paul_Jones">John Paul Jones</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Għas-<hi rend="italic">Salon</hi> tal-1781, huwa ppreżenta <hi rend="italic">Diana</hi> għerwiena li ġiet irrifjutata.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption><hi rend="italic">Jean Antoine Houdon jaħdem fl-atelier tiegħu</hi>, 1804, ta’ <ref target="https://mt.wikipedia.org/wiki/Louis-Léopold_Boilly">Louis-Léopold Boilly</ref>, Musée des Arts Décoratifs, Pariġi.</caption></figure>
<p>L-iskultura tiegħu ta’ George Washington kienet ir-riżultat ta’ stedina speċifika minn Benjamin Franklin biex jaqsam l-<ref target="https://mt.wikipedia.org/wiki/Oċean_Atlantiku">Oċean Atlantiku</ref> fl-1785, speċifikament biex iżur Mount Vernon, sabiex Washington seta’ jimmudellalu. Washington immudella għal mudelli bit-tafal imxarrab u għal maskra tal-ġibs. Dawn il-mudelli servew għal bosta kummissjonijiet ta’ Washington, fosthom il-figura bilwieqfa kkummissjonata mill-Assemblea Ġenerali ta’ <ref target="https://mt.wikipedia.org/wiki/Virginia">Virginia</ref> għall-Virginia State Capitol f’<ref target="https://mt.wikipedia.org/wiki/Richmond">Richmond</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Bosta varjazzjonijiet tal-bust ta’ Washington ġew prodotti, b’ħarsiet u pożi differenti ta’ ġeneral bl-uniformi, b’mod klassiku li jenfasizza l-muskolatura ta’ sidru, u bħala l-Konslu <ref target="https://mt.wikipedia.org/wiki/Imperu_Ruman">Ruman</ref> <ref target="https://mt.wikipedia.org/wiki/Lucius_Quinctius_Cincinnatus">Lucius Quinctius Cincinnatus</ref> imgeżwer f’toga. Forma ta’ dan tal-aħħar tinsab fil-<ref target="https://mt.wikipedia.org/wiki/Vermont">Vermont</ref> State House.</p>
<p>Fis-snin 80 tas-seklu 18, Houdon ipproduċa żewġ skulturi nofshom għerwenin, <hi rend="italic">Xitwa</hi> u <hi rend="italic">Għawwiem</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Huwa kien jiġi pperċepit bħala wieħed tal-borgeżija minħabba l-konnessjonijiet tiegħu ma’ djul Louis XVI, u għalhekk matul ir-Rivoluzzjoni Franċiża ssogra, għalkemm qatt ma ntefa’ l-ħabs għax laħaq ħarab. Houdon reġa’ ħa r-ruħ matul il-Konsolat u l-Imperu Franċiż, u ntgħażel bħala wieħed mit-tim artistiku oriġinali ta’ dak li mbagħad sar il-Kolonna tal-Grande Armée f’Wimille. Huwa sar Kavallier tal-Leġjun tal-Unur fis-17 ta’ Diċembru 1804.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Houdon miet f’Pariġi fil-15 ta’ Lulju 1828<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> u ġie midfun fiċ-Ċimiterju ta’ Montparnasse.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<figure><caption>Bolla tal-1890 bil-profil ta’ George Washington</caption></figure>
Familja
<p>Fl-1 ta’ Lulju 1786, huwa żżewweġ lil <ref target="https://mt.wikipedia.org/wiki/Marie-Ange-Cecile_Langlois">Marie-Ange-Cecile Langlois</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> u flimkien kellhom tlett ibniet: Sabine, Anne-Ange, u Claudine.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Legat u influwenza
<p>L-iskulturi ta’ Houdon intużaw bħala mudelli għall-inċiżjonijiet li ntużaw fuq diversi bolol tal-<ref target="https://mt.wikipedia.org/wiki/Stati_Uniti">Istati Uniti</ref> tal-aħħar tas-seklu 19 u l-bidu tas-seklu 20 fejn jidher il-profil ta’ George Washington.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
</text></body></html>