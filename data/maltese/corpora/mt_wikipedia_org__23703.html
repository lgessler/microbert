<html><body><text id="wikipedia_mt_wikipedia_org__23703.html" ns="0" revid="271603" sourceurl="https://mt.wikipedia.org/wiki/Chris_Said" title="Chris Said" type="wikipedia">Chris Said


<p>Chris Said (<ref target="https://mt.wikipedia.org/wiki/Nadur">Nadur</ref>, <ref target="https://mt.wikipedia.org/wiki/Għawdex">Għawdex</ref>, 1970) huwa avukat u Membru tal-Parlament Malti f'isem il-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>. Huwa avukat eks Ministru tal-Ġustizzja, Djalogu u Familja mill-2012 sal-2013.</p>
Politika
<p>Iggradwa fil-liġi mill-Università ta' Malta u matul dan iż-żmien kien ukoll president tal-Kunsill tal-Istudenti. Għamel ukoll għaxar snin President tal-Moviment Żgħażagħ Partit Nazzjonalista (MŻPN) f'Għawdex. Ħadem bħala avukat u nutar, u għal għaxar snin serva wkoll bħala president tal-Assoċjazzjoni tal-Futbol ta' Għawdex.</p>
<p>Beda l-karriera politika tiegħu bħala kunsillier tan-Nadur għall-ewwel darba fl-1993. Kien sindku tan-Nadur bejn l-1999 u l-2008 u fi żmienu n-Nadur kien l-ewwel lokalità Maltija li ħadet il-Premju Ewropew ta' Destinazzjoni ta' Eċċellenza (EDEN).</p>
Ministru
<p>Fl-Elezzjonijiet Ġenerali tal-2008, Said ġie elett bħala deputat għall-Kamra tad-Deputati f'isem il-Partit Nazzjonalista. Ftit wara dan, inħatar mill-Prim Ministru <ref target="https://mt.wikipedia.org/wiki/Lawrence_Gonzi">Lawrence Gonzi</ref> bħala Segretarju Parlamentari għall-Konsultazzjoni Pubblika u Informazzjoni fl-Uffiċju tal-Prim Ministru. Sentejn wara ġie fdat b'responsabbiltajiet oħra, bħall-Affarijiet tal-Konsumatur, il-Kompetizzjoni u r-Relazzjonijiet Industrijali.</p>
<p>Wara r-riżenja ta' <ref target="https://mt.wikipedia.org/wiki/Carmelo_Mifsud_Bonnici">Carmelo Mifsud Bonnici</ref>, Said inħatar Ministru tal-Ġustizzja, tad-Djalogu u l-Familja fis-6 ta' Jannar 2012. Huwa dam f'din il-kariga sakemm il-PN mar fl-Oppożizzjoni fl-<ref target="https://mt.wikipedia.org/wiki/Elezzjonijiet_Ġenerali_2013">Elezzjonijiet Ġenerali 2013</ref>.</p>
Segretarju Ġenerali tal-PN
<p>Fl-2013, kien elett Segretarju Ġenerali tal-PN. Huwa dam f'din il-kariga sal-2015.</p>
Elezzjoni għal Kap tal-Partit Nazzjonalista
<p>Nhar is-27 ta' Ġunju 2017, 3 ġimgħat wara li l-PN ġarrab telfa elettorali massiċċa fl-<ref target="https://mt.wikipedia.org/wiki/Elezzjonijiet_Ġenerali_2017_(Malta)">Elezzjonijiet Ġenerali 2017</ref>, u jumejn wara li ħabbar il-kandidatura tiegħu <ref target="https://mt.wikipedia.org/wiki/Adrian_Delia">Adrian Delia</ref>, Said ħabbar il-kandidatura tiegħu għal Kap tal-PN wara r-riżenja ta' <ref target="https://mt.wikipedia.org/wiki/Simon_Busuttil">Simon Busuttil</ref>. </p>
<p>Nhar it-2 ta' Settembru 2017, huwa kien it-tieni l-iktar kontestant li kiseb voti mill-Kunsilliera tal-Kunsill Ġenerali tal-Partit Nazzjonalista, 425 vot, fl-ewwel rawnd tal-votazzjoni fl-elezzjoni għall-Kap tal-PN, li kkontestaw għaliha wkoll Alex Perici Calascione, Frank Portelli u Adrian Delia. Delia kiseb l-ikbar ammont ta' voti, 616 vot. Perici Calascione ġab 296 vot u Frank Portelli 11-il vot.</p>
<p>Nhar is-16 ta' Settembru 2017, 14,750 tesserat tefgħu l-vot tagħhom. Madwar terz mit-tesserati, 7,000, ma vvutawx. Delia ġab 52.7% tal-voti mitfugħa (7,734 vot) filwaqt li Chris Said (6,932 vot) ġab 47.3%, madwar 800 vot inqas.</p>
Ħajja Personali
<p>Chris Said huwa miżżewweġ lil Linda mwielda Attard, u għandhom tliet ulied: Anastasia, Andrea u Benjamin.</p>
</text></body></html>