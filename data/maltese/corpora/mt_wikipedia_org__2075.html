<html><body><text id="wikipedia_mt_wikipedia_org__2075.html" ns="0" revid="274275" sourceurl="https://mt.wikipedia.org/wiki/WK" title="WK" type="wikipedia">WK
<figure><caption><hi rend="italic">Anno Domini</hi> fuq pont fl-Olanda</caption></figure>
<p>Fl-iskala tas-snin fil-lingwa Maltija, it-terminu <hi rend="bold">WK</hi> jalludi għall-frazi <hi rend="bold">Wara Kristu</hi> u joqrob l-iktar lejn it-terminu bil-<ref target="https://mt.wikipedia.org/wiki/Lingwa_Latina">Latin</ref> <hi rend="italic">Anno Domini</hi> li tfisser <hi rend="italic">Fis-Sena ta' Sidna</hi>, jew b'mod komplet <hi rend="italic">Anno Domini Nostri Iesu Christi</hi>, is-<hi rend="italic">Sena ta' Sidna Ġesù Kristu</hi>. Din titqassar għal AD jew A.D., fil-Malti, WK jew W.K.. Din hija d-deżinjazzjoni użata biex jiġu numerati s-snin skond l-Era Kristjana. </p>
<p>Din id-deżinjazzjoni llum tintuża kemm fil-kalendarju Ġuljan u kemm f'dak Gregorjan. Din tiddefinixxi epoka skond is-sena li hi tradizzjonalment konnessa mat-twelid ta' <ref target="https://mt.wikipedia.org/wiki/Ġesù_Kristu">Ġesù Kristu</ref>.</p>
<p>Snin ilu t-terminu <hi rend="italic">a.C.n.</hi> (<hi rend="italic">Ante Christum Natum</hi>, Latin għal "Qabel it-twelid ta' Kristu") kien jintuża minflok <ref target="https://mt.wikipedia.org/wiki/QK">QK</ref>, anki jekk issa qed jintużaw l-iktar it-termini '<ref target="https://mt.wikipedia.org/wiki/QK">QK</ref>' u 'WK'. Din is-sistema, imsejħa <hi rend="italic">L-Era Kristjana</hi>, hi l-unika sistema f'użu komuni fil-Pajjiżi tal-Punent, u s-sistema prinċipali għall-kummerċ u għax-xjenza fil-bqija tad-dinja. </p>
<p>Fil-Malti dawn it-termini jitqiegħdu wara n-numru tas-sena, pereżempju: "30 WK" mhux "WK 30".</p>
</text></body></html>