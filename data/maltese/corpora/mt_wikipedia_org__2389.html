<html><body><text id="wikipedia_mt_wikipedia_org__2389.html" ns="0" revid="267298" sourceurl="https://mt.wikipedia.org/wiki/Ewropa" title="Ewropa" type="wikipedia">Ewropa<hi rend="italic">Għal użi oħra, ara <ref target="https://mt.wikipedia.org/wiki/Il-Paġna_prinċipali_(diżambigwazzjoni)">Il-Paġna prinċipali (diżambigwazzjoni)</ref></hi>
<figure><caption>Dehra satellitari tal-Ewropa</caption></figure>
<p>F'sens <ref target="https://mt.wikipedia.org/wiki/Ġeoloġija">ġeoloġiku</ref> u <ref target="https://mt.wikipedia.org/wiki/Ġeografija">ġeografiku</ref>, l-<hi rend="bold">Ewropa</hi> hija <ref target="https://mt.wikipedia.org/wiki/Peniżola">peniżola</ref>; il-parti tal-punent tal-<ref target="https://mt.wikipedia.org/wiki/Ewrasja">Ewrasja</ref>. Xorta hija meqjusa bħala <ref target="https://mt.wikipedia.org/wiki/Kontinent">kontinent</ref> għal motivi kulturali. L-Ewropa hija kontinent żgħir b'10,400,000 km² (l-<ref target="https://mt.wikipedia.org/wiki/Awstralja">Awstralja</ref> biss hija iżgħar minnha) imma għandha 799,000,000 abitant (statistiċi tal-2003) li jqiegħduha fit-tielet post fil-lista ta' kontinenti l-iktar popolati (wara l-<ref target="https://mt.wikipedia.org/wiki/Asja">Asja</ref> u l-<ref target="https://mt.wikipedia.org/wiki/Afrika">Afrika</ref>); bejn wieħed u ieħor fl-Ewropa tinsab persuna minn kull tmienja tal-popolazzjoni mondjali.</p>
<p>L-Ewropa influwenzat b'mod notevoli l-istorja u l-kultura tad-dinja ċivilizzata. Andreas Kaplan jiddefinixxi l-Ewropa bħala l-akbar diversità kulturali fl-iżgħar distanzi ġeografiċi.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-pożizzjoni ċentrali tal-Ewropa, kuntrarju għall-kontinenti l-oħra, kif ukoll il-preżenza tal-baħar, dejjem iffavorixxew il-komunikazzjoni bejn il-popli tad-diversi reġjuni u l-migrazzjoni lejn ir-reġjuni l-oħra tad-dinja. Il-klima xejn kiefra li tinsab fil-parti l-kbira tal-kontinent, għenet ukoll biex dan il-kontinent jiġi abitat b'mod dens.</p>
<p>Il-baħar jifforma l-parti l-kbira tal-konfini naturali tal-Ewropa. Fit-Tramuntana hemm il-<ref target="https://mt.wikipedia.org/wiki/Baħar_Artiku">Baħar Artiku</ref>, fil-Punent l-<ref target="https://mt.wikipedia.org/wiki/Oċean_Atlantiku">Oċean Atlantiku</ref>, fin-Nofsinhar il-<ref target="https://mt.wikipedia.org/wiki/Mediterran">Mediterran</ref>, il-<ref target="https://mt.wikipedia.org/wiki/Baħar_l-Iswed">Baħar l-Iswed</ref>, u l-<ref target="https://mt.wikipedia.org/wiki/Kawkasu">Kawkasu</ref>, fil-Lvant il-<ref target="https://mt.wikipedia.org/wiki/Baħar_Kaspju">Baħar Kaspju</ref>, il-katina muntanjuża tal-<ref target="https://mt.wikipedia.org/wiki/Urali">Urali</ref> u x-xmara Ural.</p>
<figure><caption>Il-pożizzjoni tal-Ewropa fid-dinja</caption></figure>
L-oriġini tal-isem "Ewropa"
<p>L-isem "Ewropa" ġej mil-<ref target="https://mt.wikipedia.org/wiki/Lingwa_Griega">lingwa Griega</ref> (bil-Grieg: <hi rend="italic">Ευρώπη</hi>) li tfisser "għajnejn kbar" u kienet personaġġ tal-mitoloġija Griega. <ref target="https://mt.wikipedia.org/wiki/Ewropa_(mitoloġija)">Ewropa</ref> kienet bint <ref target="https://mt.wikipedia.org/wiki/Aġenor">Aġenor</ref>, re ta' <ref target="https://mt.wikipedia.org/wiki/Tiru_(belt)">Tiru</ref>, fejn din kienet belt antika fil-<ref target="https://mt.wikipedia.org/wiki/Kananija">Kananija</ref> u kolonja Griega. <ref target="https://mt.wikipedia.org/wiki/Żeus">Żeus</ref>, li sar iħobbha ddeċieda li jisraqha u ttrasforma ruħu f'barri abjad. Waqt li kienet qed tiġbor il-fjuri max-xatt tal-baħar, Ewropa rat il-barri li kien qed jersaq lejha. Kienet daqxejn beżgħana imma l-barri niżel għarkubbtejh u Ewropa kkalmat. Meta rat li kien iħalliha toqgħod tmellsu, Ewropa telgħet fuq dahar il-barri u dan wassalha sa <ref target="https://mt.wikipedia.org/wiki/Kreta">Kreta</ref>. Żeus reġa' sar alla u wrielha mħabbtu. Huma kellhom tlett itfal: <ref target="https://mt.wikipedia.org/wiki/Minosse">Minosse</ref>, <ref target="https://mt.wikipedia.org/wiki/Sarpedon">Sarpedon</ref> u <ref target="https://mt.wikipedia.org/wiki/Radamantu">Radamantu</ref>. Minosse sar re ta' Kreta u twieldet iċ-ċivilità ta' Kreta li kienet il-benniena taċ-ċivilità Ewropea.</p>
Twelid tal-Ewropa u tal-Ewropej
<p>Fl-epoka Griega u Rumana, l-Ewropa kien terminu ġeografiku indefenit, art fit-Tramuntana tal-Mediterran li ħadd ma kien jaf il-konfini Nordiċi tagħha. Fir-rikostruzzjoni tal-ġeografiku Grieg <ref target="https://mt.wikipedia.org/wiki/Ekateu_ta'_Miletu">Ekateu ta' Miletu</ref>, l-art kienet tikkonsisti minn żewġ kontinenti maqsumin mill-Mediterran, iċ-ċentru tad-dinja: minn naħa l-Ewropa kienet tikkonfina mat-Tramuntana, u minn naħa l-oħra l-Asja, fejn kienet tinkludi wkoll l-<ref target="https://mt.wikipedia.org/wiki/Eġittu">Eġittu</ref> u l-<ref target="https://mt.wikipedia.org/wiki/Libja">Libja</ref>.</p>
<p>Rari ħafna kienu l-awturi Latini jiċċitaw it-termini "Ewropa" u "Ewropej". L-ewwel li uża l-aġġettiv "Ewropew" b'tifsira aktarx waħda rilevanti hu fis-<ref target="https://mt.wikipedia.org/wiki/Seklu_8">seklu 8</ref> mill-patri <ref target="https://mt.wikipedia.org/wiki/Isidoro_Pacensis">Isidoro Pacensis</ref>, biex jindika li s-suldati taħt il-gwida ta' <ref target="https://mt.wikipedia.org/wiki/Karlu_Martell">Karlu Martell</ref>, kienu għadhom kemm iġġieldu fi <ref target="https://mt.wikipedia.org/wiki/Poitiers">Poitiers</ref>. Il-battalja kienet tat valur simboliku kbir: l-Oċċident Kristjan idealment rappreżentat mill-Ewropa, li kienet waqqfet l-espansjoni Għarbija; u b'hekk Isidoro għamel użu tal-aġġettiv "Ewropew" biex jattribwixxi <hi rend="bold">identità kollettiva</hi> għas-suldati li kienu waqqfu l-invażuri Musulmani.</p>
<p>L-Ewropa, għall-ewwel darba, saret politika konkreta u reali bl-imperatur <ref target="https://mt.wikipedia.org/wiki/Karlu_Manju">Karlu Manju</ref>. Fit-tmiem tat-<ref target="https://mt.wikipedia.org/wiki/Seklu_8">tmien seklu</ref> u l-bidu tad-<ref target="https://mt.wikipedia.org/wiki/Seklu_9">disa' seklu</ref>, wara tmiem ta' madwar tletin sena ta' gwerra kontra l-<ref target="https://mt.wikipedia.org/wiki/Lombardi">Lombardi</ref>, l-<ref target="https://mt.wikipedia.org/wiki/Avari">Avari</ref>, is-<ref target="https://mt.wikipedia.org/wiki/Sassoni">Sassoni</ref> u s-<ref target="https://mt.wikipedia.org/wiki/Slavi">Slavi</ref>, twieldet entità ġdida fejn ingħaqdu l-qawwa antika ta' <ref target="https://mt.wikipedia.org/wiki/Ruma">Ruma</ref>, l-awtorità spirtwali tal-<ref target="https://mt.wikipedia.org/wiki/Papa">Papa</ref> u l-qawwa tal-poplu Ġermaniż. Karlu ffonda l-Ewropa, li b'espressjoni ġeografika saret Imperu kbir li juża l-istess munita, li adotta il-<ref target="https://mt.wikipedia.org/wiki/Lingwa_Latina">Latin</ref> bħala l-lingwa uffiċjali tal-kitba u li għandha reliġjon waħda.</p>
Ġeografija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Ġeografija_tal-Ewropa">Ġeografija tal-Ewropa</ref></hi>.
<figure><caption>Europa linguistic</caption></figure>
<figure><caption>Europa regional culture</caption></figure>
<figure><caption>Europa history; <ref target="https://mt.wikipedia.org/wiki/1000">1000</ref>.</caption></figure>
<p>Ġeografikament, l-Ewropa hi parti tas-superkontinent tal-<ref target="https://mt.wikipedia.org/wiki/Ewrasja">Ewrasja</ref>.</p>
<p>Il-konfini fuq il-Lvant tal-kontinent jibdew mill-<ref target="https://mt.wikipedia.org/wiki/Muntanji_Urali">muntanji Urali</ref> fir-<ref target="https://mt.wikipedia.org/wiki/Russja">Russja</ref>, fejn ikomplu max-<ref target="https://mt.wikipedia.org/wiki/Ural">xmara Ural</ref> u d-<ref target="https://mt.wikipedia.org/wiki/Depressjoni_ta'_Kuma-Manych">depressjoni ta' Kuma-Manych</ref> fin-Nofsinhar, li jisseparah mill-Asja. Din il-linja ta' demarkazzjoni kienet definita miz-<ref target="https://mt.wikipedia.org/wiki/Zar">Zar</ref> tar-Russja mill-<ref target="https://mt.wikipedia.org/wiki/1730">1730</ref> minn bażi ta' xogħlijiet ġeografiċi tal-Ġermaniż <ref target="https://mt.wikipedia.org/wiki/Philip_Johan_von_Strahlenberg">Philip Johan von Strahlenberg</ref>. Madankollu, mhux kulħadd jaċċetta din il-konvenzjoni: b'hekk, aktar mix-xmara Ural, anki l-<ref target="https://mt.wikipedia.org/wiki/Emba">Emba</ref> tista' tintuża bħala konfini, u l-quċċati tal-<ref target="https://mt.wikipedia.org/wiki/Kawkasu">Kawkasu</ref> jistgħu jissostitwixxu lix-xmajjar ta' <ref target="https://mt.wikipedia.org/wiki/Kuma">Kuma</ref> u <ref target="https://mt.wikipedia.org/wiki/Manych">Manych</ref>.</p>
<p>Il-<ref target="https://mt.wikipedia.org/wiki/Baħar_l-Iswed">Baħar l-Iswed</ref>, il-<ref target="https://mt.wikipedia.org/wiki/Bosforu">Bosforu</ref>, il-<ref target="https://mt.wikipedia.org/wiki/Baħar_ta'_Marmara">Baħar ta' Marmara</ref> u d-<ref target="https://mt.wikipedia.org/wiki/Dardanelli">Dardanelli</ref> jikkonkludu l-konfini mal-Asja. Il-<ref target="https://mt.wikipedia.org/wiki/Baħar_Mediterran">Baħar Mediterran</ref> fin-Nofsinhar jissepara l-Ewropa mill-Afrika, waqt li fil-Punent il-konfini hu mill-<ref target="https://mt.wikipedia.org/wiki/Oċean_Atlantiku">Oċean Atlantiku</ref>, fejn jinkludi lill-<ref target="https://mt.wikipedia.org/wiki/Islanda">Islanda</ref>. Għadu mhux konkluż id-dibattitu fuq fejn qiegħed iċ-ċentru ġeografiku tal-Ewropa.</p>
<p>Dawn il-fruntieri fuq il-Lvant tal-Ewropa huma biss politiċi, ekonomiċi u kulturi, imma mhux ġeografiċi. B'hekk kien hemm il-bidu ta' diversi interpretazzjonijiet dwar il-konfini Ewropej u allura fuq it-territorju li l-Ewropa hi magħmula minn, fejn jiġu esklużi u inklużi pajjiżi sħaħ. Kważi kull pajjiż Ewropew jagħmlu parti tal-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref>, barra l-<ref target="https://mt.wikipedia.org/wiki/Belarus">Belarus</ref>, il-<ref target="https://mt.wikipedia.org/wiki/Vatikan">Vatikan</ref>, il-<ref target="https://mt.wikipedia.org/wiki/Każakistan">Każakistan</ref> u l-<ref target="https://mt.wikipedia.org/wiki/Kosovo">Kosovo</ref>.</p>
<p>L-idea tal-kontinent Ewropew, però, mhijiex aċċettata universalment. Xi żoni ġeografiċi barra mill-Ewropa jiġu riferti mal-kontinent Ewroasjatiku jew jaraw lill-Ewropa bħala sottokontinent, billi mhux kompletament ċirkondat mill-baħar, fejn hu definit aktar bħala żona kulturali milli ġeografika. Fil-passat, din is-sottodiviżjoni kienet mħarsa bħala waħda valida minħabba l-fatt li jissepara t-territorju tal-Kristjani minn dawk non-Kristjani.</p>


Referenzi

<p>

1 <hi rend="italic">Parti mill-pajjiż tinsab fl-Asja.</hi>
2 <hi rend="italic">Ġeografikament fl-Asja, imma kkunsidrat Ewropew għal raġunijiet storiċi u kulturali.</hi></p>
</text></body></html>