<html><body><text id="wikipedia_mt_wikipedia_org__18428.html" ns="0" revid="266417" sourceurl="https://mt.wikipedia.org/wiki/Malta_fil-Festival_tal-Eurovision_2013" title="Malta fil-Festival tal-Eurovision 2013" type="wikipedia">Malta fil-Festival tal-Eurovision 2013<figure></figure>
<p><hi rend="bold">Malta</hi> se tieħu sehem fil-<ref target="https://mt.wikipedia.org/wiki/Festival_tal-Eurovision_2013">Festival tal-Eurovision 2013</ref> li se jsir <ref target="https://mt.wikipedia.org/wiki/Malmö">Malmö</ref>, ġewwa l-<ref target="https://mt.wikipedia.org/wiki/Żvezja">Iżvezja</ref>. Din se tkun is-26 parteċipazzjoni fil-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref> għal Malta. Il-<ref target="https://mt.wikipedia.org/wiki/Public_Broadcasting_Services">Public Broadcasting Services</ref> kienet responsabbli li tospita l-avveniment għall-għażla tal-kanzunetta.</p>
L-għażla nazzjonali
<p>Nhar l-14 ta' Settembru 2012, il-PBS ħarġet talba għas-sottomissjonijiet għall-finali nazzjonali, bil-perjodu ta' sottomissjoni jagħlaq fil-31 ta' Ottubru 20012.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Kemm kompożituri Maltin kif ukoll dawk barranin setgħu jibgħatu s-sottomissjonijiet tagħhom, però l-kantanti kellhom ikollhom ċittadinanza Maltija. Fl-14 ta' Novembru 2012, il-PBS ħabbret li minn 181 sottomissjoni, 69 ġew imniżżla fit-tieni fażi. Fost dawn kien hemm daħliet minn parteċipanti preċedenti bħal <ref target="https://mt.wikipedia.org/wiki/Miriam_Christine_Borg">Miriam Christine</ref> (1996), <ref target="https://mt.wikipedia.org/wiki/William_Mangion">William Mangion</ref> (1993) u <ref target="https://mt.wikipedia.org/wiki/Fabrizio_Faniello">Fabrizio Faniello</ref> (2001 u 2006).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fit-30 ta' Novembru 2012, waqt edizzjoni speċjali tal-programm televiżiv <ref target="https://mt.wikipedia.org/wiki/Xarabank_(programm_televiżiv)">Xarabank</ref>, 24 semifinalista ġew imħabbra.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fil-21 ta' Diċembru 2012, minħabba l-irtirar mill-konkors ta' Saska Hunt bil-kanzunetta "Dress Rehearsal", postha ħaditu Marilena Gauci bil-kanzunetta "Overrated".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Is-semifinali saret fl-1 ta' Frar 2013 ġewwa l-Malta Fairs &amp; Conventions Centre f'<ref target="https://mt.wikipedia.org/wiki/Ta'_Qali">Ta' Qali</ref>, fejn minn 24 intgħażlu 16 għall-finali tal-għada 2 ta' Frar.</p>
<p>Kemm is-semifinali kif ukoll il-finali ġew ippreżentati minn Elaine Saliba, li ppreżentat ukoll l-edizzjoni preċedenti, akkumpanjata mill-attur Gordon Bonello.</p>
Kontroversja
<p>Waqt li kien għaddej il-votazzjoni, is-sit uffiċjali tal-Eurovision ħareġ aħbar li Amber kienet rebħet il-Festival. Aktar tard din l-aħbar tneħħiet minn fuq is-sit u l-Eurovision ħareġ apoloġija fuq Facebook u Twitter fejn stqarr li kien hemm "diffikultajiet tekniċi".<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Aktar tard, ħareġ li l-ġurnalist li kien żvela din l-aħbar ma baqax aktar impjegat minn Eurovision.tv.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Semifinali
<p>Il-ġurija mistiedna sabiex tevalwa din is-semifinali, li saret fl-1 ta' Frar, kienet tinkludi:</p>
<list type="unordered"><item>Maria Muscat (Malta)</item>
<item>Alessandro Ragni (Italja)</item>
<item>Gohar Gasparyan (Armenja)</item>
<item>Kleart Duraj (Albanija)</item>
<item>Aleksandar Kostadinov (Kroazja)</item>
<item>Walid Arfush (Ukrajna)</item>
<item><ref target="https://mt.wikipedia.org/wiki/Carlo_Borg_Bonaci">Carlo Borg Bonaci</ref> (Malta)</item></list>

Finali
<p>Il-ġurija tal-finali, li saret fit-2 ta' Frar, kienet tikkonsisti minn:</p>
<list type="unordered"><item>Aleksandar Kostadinov (Kroazja)</item>
<item>Noel Magri (Malta)</item>
<item>Alessandro Ragni (Italja)</item>
<item>Anna Dalli (Malta)</item>
<item>Walid Arfush (Ukrajna)</item>
<item>Olga Salamakha (Belarus)</item>
<item>Carlo Borg Bonaci (Malta)</item></list>



Ara wkoll
<list type="unordered"><item><ref target="https://mt.wikipedia.org/wiki/Malta_fil-Festival_tal-Eurovision">Malta fil-Festival tal-Eurovision</ref></item>
<item><ref target="https://mt.wikipedia.org/wiki/Festival_tal-Eurovision_2013">Festival tal-Eurovision 2013</ref></item></list>


Ħoloq esterni
<list type="unordered"><item><ref target="http://www.tvm.com.mt/">Sit uffiċjali tal-PBS</ref></item></list>
</text></body></html>