<html><body><text id="wikipedia_mt_wikipedia_org__23706.html" ns="0" revid="261769" sourceurl="https://mt.wikipedia.org/wiki/Mons._Fortunat_Mizzi" title="Mons. Fortunat Mizzi" type="wikipedia">Mons. Fortunat Mizzi
<p>Monsinjur <hi rend="bold">Fortunat Mizzi</hi> (25 ta' Lulju 1927 - 8 ta' Settembru 2017) kien saċerdot Malti, fundatur tal-Moviment Azzjoni Soċjali. Huwa kien l-uniku wild tal-eks Kap tal-Partit Nazzjonalista <ref target="https://mt.wikipedia.org/wiki/Nerik_Mizzi">Nerik Mizzi</ref>.</p>
Tfulija
<p>Monsinjur Fortunato Mizzi kien issemma għan-nannu tiegħu, il-fundatur u eks-Kap tal-Partit Nazzjonalista <ref target="https://mt.wikipedia.org/wiki/Fortunato_Mizzi">Fortunato Mizzi</ref>.</p>
<p>Matul ħajtu, Monsinjur Mizzi għex fl-istess dar li fiha għex u miet missieru, Enrico Mizzi, fi Triq San Ġwann fil-Belt Valletta. Hemmhekk, Monsinjur Fortunato Mizzi baqa’ jgħix kważi għal ħajtu kollha, sakemm fl-2009 beda jgħix fid-Dar tal-Kleru.</p>
Saċerdot impenjat soċjalment
<p>Mons. Mizzi kien ordnat saċerdot fl-1952, u kien magħruf fost affarijiet oħra għall-ħidma tiegħu biex twaqqaf il-<ref target="https://mt.wikipedia.org/wiki/Moviment_Azzjoni_Soċjali">Moviment Azzjoni Soċjali</ref> (MAS) fl-1955. </p>
<p>Huwa waqqaf ukoll unjins tal-ħaddiema u koperattivi. Jitqies bħala pilastru importanti fil-knisja f'Malta fejn jidħlu inizjattivi ispirati mit-tagħlim soċjali tal-Knisja.</p>
<p>Mons. Mizzi kien għal snin twal membru tal-Kunsill Presbiterali u diversi kunsilli oħra fil-Knisja.</p>
<p>Kellu sehem kbir ukoll fit-traduzzjoni tad-dokumenti tal-<ref target="https://mt.wikipedia.org/wiki/Konċilju_Vatikan_II">Konċilju Vatikan II</ref>. </p>
<p>Fis-sena 2000, huwa ingħata l-Ġieħ fl-Ordni Nazzjonali tal-Mertu. </p>
<p>Ħafna jiddeskrivuh bħala bniedem eżemplari, preċiż u b'rispett kbir lejn l-oħrajn.Kien ukoll riservat, imma fl-istess ħin dirett u ma jdurx mal-lewża. </p>
Fondazzjoni Fortunato u Enrico Mizzi
<p>Fl-2010, flimkien mal-eks Prim Ministru <ref target="https://mt.wikipedia.org/wiki/Lawrence_Gonzi">Lawrence Gonzi</ref>, il-Monsinjur Fortunato Mizzi waqqaf il-<ref target="https://mt.wikipedia.org/wiki/Fondazzjoni_Fortunato_u_Enrico_Mizzi">Fondazzjoni Fortunato u Enrico Mizzi</ref> biex mhux biss tfakkar lill-ewwel żewġ Kapijiet tal-Partit Nazzjonalista, iżda wkoll biex tamministra l-propjetà, l-arkivji u l-memorabilia kollha tal-familja Mizzi.</p>
<p>Issa hemm pjanijiet biex din il-Fondazzjoni, li s-segretarju tagħha huwa <ref target="https://mt.wikipedia.org/wiki/Richard_Muscat">Richard Muscat</ref>, tikkonverti d-dar ta’ Nerik Mizzi u tal-Monsinjur Fortunato Mizzi, fl-ewwel mużew tal-istorja politika f’Malta.</p>
Mewt u Funeral
<p>Monsinjur Fortunato Mizzi miet mewta naturali fl-età ta' 90 sena, għall-ħabta tal-4.00 p.m., imdawwar minn numru ta’ persuni li sal-aħħar mumenti ta’ ħajtu baqgħu iżommulu kumpanija.</p>
<p>Il-funeral tiegħu sar fil-Knisja tal-Ġiżwiti fil-Belt. Il-quddiesa presente cadavere kienet konċelebrata mill-Arċisqof Emeritus <ref target="https://mt.wikipedia.org/wiki/Pawlu_Cremona">Pawl Cremona</ref> li fl-omelija tkellem dwar il-kwalitajiet ta’ Dun Fortunato Mizzi. Huwa qal li Dun Fortunato kien bniedem li ma jħobbx jitkellem dwaru innifsu u kellu l-valuri bħala prijorità fil-ħajja tiegħu.</p>
<p>Għall-quddiesa presente cadavere attendew diversi personalitajiet fosthom il-Prim Imħallef Silvio Camilleri, il-Kap tal-PN <ref target="https://mt.wikipedia.org/wiki/Simon_Busuttil">Simon Busuttil</ref>, l-ex Kap tal-PN <ref target="https://mt.wikipedia.org/wiki/Lawrence_Gonzi">Lawrence Gonzi</ref>, u l-kontestant għal Kap tal-PN <ref target="https://mt.wikipedia.org/wiki/Adrian_Delia">Adrian Delia</ref>. </p></text></body></html>