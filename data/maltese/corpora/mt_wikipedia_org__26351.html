<html><body><text id="wikipedia_mt_wikipedia_org__26351.html" ns="0" revid="266628" sourceurl="https://mt.wikipedia.org/wiki/Trogir" title="Trogir" type="wikipedia">Trogir<figure><caption>Veduta ta’ Trogir mill-baħar</caption></figure>
<p><hi rend="bold">Trogir</hi> (bil-Latin: <hi rend="italic">Tragurium</hi>; bit-<ref target="https://mt.wikipedia.org/wiki/Lingwa_Taljana">Taljan</ref>: Traù; bil-Grieg Antik: Τραγύριον, <hi rend="italic">Tragyrion</hi> jew Τραγούριον, <hi rend="italic">Tragourion</hi>)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> hija belt storika u port fil<ref target="https://mt.wikipedia.org/wiki/Adrijatiku">-</ref>kosta tal-<ref target="https://mt.wikipedia.org/wiki/Baħar_Adrijatiku">Baħar Adrijatiku</ref> fil-Kontea ta’ Split-Dalmatia, il-<ref target="https://mt.wikipedia.org/wiki/Kroazja">Kroazja</ref>, b’popolazzjoni ta’ 10,818 ruħ (fl-2011) u popolazzjoni muniċipali totali ta’ 13,260 (fl-2011).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-belt storika ta’ Trogir tinsab fuq gżira żgħira bejn l-art kontinentali Kroata u l-gżira ta’ <ref target="https://mt.wikipedia.org/wiki/Čiovo">Čiovo</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Trogir tinsab 27 kilometru fil-Punent tal-belt ta’ <ref target="https://mt.wikipedia.org/wiki/Split,_Kroazja">Split</ref>.</p>
<p>Fl-1997, iċ-ċentru storiku ta’ Trogir tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> għall-arkitettura Venezjana tiegħu.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Storja
<figure><caption>Il-pjazza ewlenija ta’ Trogir</caption></figure>
<p>Fit-tielet seklu Q.K., <hi rend="italic">Tragurion</hi> ġiet stabbilita minn kolonjalisti Griegi mill-gżira ta’ <ref target="https://mt.wikipedia.org/wiki/Vis_(gżira)">Vis</ref>, u żviluppat bħala port ewlieni sal-perjodu tal-<ref target="https://mt.wikipedia.org/wiki/Imperu_Ruman">Imperu Ruman</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-isem ġej mill-Grieg “<hi rend="italic">tragos”,</hi> jiġifieri “bodbod”. L-isem jista’ jkun ġej ukoll mill-kelma Illirjana “<hi rend="italic">Tregur</hi>”, jiġifieri “Tliet Ġebliet”. Bl-istess mod, l-isem tal-gżira ta’ Bua fil-qrib ġej mill-Grieg “<hi rend="italic">voua</hi>”, jiġifieri “merħla <ref target="https://mt.wikipedia.org/wiki/Baqra">baqar</ref>”. Il-prosperità f’daqqa ta’ <ref target="https://mt.wikipedia.org/wiki/Salona">Salona</ref> ċaħdet lil Trogir mill-importanza tagħha. Matul il-migrazzjoni tal-Kroati, iċ-ċittadini ta’ Salona li kienet inqerdet ħarbu lejn Trogir.</p>
<p>Inizjalment, it-<hi rend="italic">Tragurium</hi> Rumana kienet waħda mill-Bliet-Stati tad-Dalmazja. Mis-seklu 9 ’il quddiem, Trogir tat ġieħ lill-mexxejja Kroati u lill-<ref target="https://mt.wikipedia.org/wiki/Biżantini">Imperu Biżantin</ref>. Id-djoċesi ta’ Trogir ġiet stabbilita fis-seklu 11 (ġiet abolita fl-1828; u issa hija parti mill-Arċidjoċesi <ref target="https://mt.wikipedia.org/wiki/Knisja_Kattolika">Kattolika</ref> Rumana ta’ Split-Makarska u temporanjament kienet veskovat titolari Latin) u fl-1107 ġiet mikrija mir-re tal-<ref target="https://mt.wikipedia.org/wiki/Ungerija">Ungerija</ref>, tal-Kroazja. u tad-Dalmazja <ref target="https://mt.wikipedia.org/wiki/Coloman,_Re_tal-Ungerija">Coloman</ref>, u b'hekk kisbet l-awtonomija tagħha bħala belt.</p>
<p>Fis-sena 1000, ir-Repubblika ta’ <ref target="https://mt.wikipedia.org/wiki/Venezja">Venezja</ref> rċeviet sottomissjoni mill-abitanti ta’ <hi rend="italic">Tragurium</hi> u minn dak iż-żmien ’il quddiem il-belt beda jkollha kummerċ mal-<ref target="https://mt.wikipedia.org/wiki/Peniżola">peniżola</ref> Taljana u bdiet tgawdi minn titjib kulturali u ekonomiku.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Fl-1123 Trogir ġiet maħkuma u kważi ġġarrfet għalkollox mis-<ref target="https://mt.wikipedia.org/wiki/Saraċeni">Saraċeni</ref>. Madankollu, Trogir irkuprat f’qasir żmien u bdiet tesperjenza prosperità ekonomika qawwija fis-sekli 12 u 13, bi ftit awtonomija taħt it-tmexxija Venezjana. Fl-1242, ir-Re <ref target="https://mt.wikipedia.org/wiki/Béla_IV">Béla IV</ref> tal-Ungerija sab kenn fi Trogir hu u jaħrab mill-<ref target="https://mt.wikipedia.org/wiki/Mongoli">Mongoli</ref>. Fis-sekli 13 u 14, il-membri tal-familja <ref target="https://mt.wikipedia.org/wiki/Šubić">Šubić</ref> kienu l-iktar li ġew eletti spiss bħala  duki miċ-ċittadini ta’ Trogir; <ref target="https://mt.wikipedia.org/wiki/Mladen_III">Mladen III</ref> (fl-1348), skont l-inċiżjoni fuq iċ-ċangatura sepolkrali fil-Katidral ta’ Trogir imsejjaħ “it-tarka tal-Kroati”, kien wieħed mill-iktar persuni prominenti mill-familja Šubić. Bil-lingwa tad-Dalmazja, il-belt kienet magħrufa bħala <hi rend="italic">Tragur</hi>.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Wara l-Gwerra ta’ <ref target="https://mt.wikipedia.org/wiki/Chioggia">Chioggia</ref> bejn <ref target="https://mt.wikipedia.org/wiki/Ġenova">Ġenova</ref> u Venezja, fl-14 ta’ Marzu 1381, Chioggia kkonkludiet alleanza ma’ <ref target="https://mt.wikipedia.org/wiki/Zadar">Zadar</ref> u Trogir kontra Venezja, u finalment Chioggia ġiet protetta aħjar minn Venezja fl-1412, minħabba li ftit wara nħakmet <ref target="https://mt.wikipedia.org/wiki/Šibenik">Šibenik</ref>, imsejħa Sebenico mir-Repubblika Venezjana, din saret is-sede tal- uffiċċju doganali ewlieni u s-sede tal-uffiċċju tal-konsumaturi tal-<ref target="https://mt.wikipedia.org/wiki/Melħ">melħ</ref> b’monopolju fuq il-kummerċ tal-melħ f’Chioggia u fil-Baħar Adrijatiku kollu.</p>
<p>Fl-1420, beda l-perjodu tat-tmexxija Venezjana fit-tul li dam kważi erba’ sekli. F’dan iż-żmien, Trau (kif kienet imsejħa l-belt mill-Venezjani) kienet waħda mill-aqwa bliet fil-<ref target="https://mt.wikipedia.org/wiki/Balkani">Balkani</ref> b’ekonomija b’saħħitha u b’bosta opri ta<ref target="https://mt.wikipedia.org/wiki/L-Arti">l-arti</ref> u arkitettura <ref target="https://mt.wikipedia.org/wiki/Rinaxximent">Rinaxximentali</ref>. Għall-ħabta tal-1650, manuskritt tal-awtur Ruman tal-qedem <ref target="https://mt.wikipedia.org/wiki/Petronju">Petronju</ref> msejjaħ <hi rend="italic">Satyricon</hi> ġie skopert fi Trogir. Dan il-manuskritt kien fih iċ-<hi rend="italic">Cena Trimalchionis,</hi> l-itwal porzjon tas-<hi rend="italic">Satyricon</hi> li wasal sa żminijietna; skoperta maġġuri għal-letteratura Rumana.</p>
<p>Mal-waqgħa ta’ Venezja fl-1797, Trogir saret parti mill-Imperu tal-<ref target="https://mt.wikipedia.org/wiki/Asburgi">Asburgi</ref> sal-1918, b’perjodu qasir taħt il-Franċiżi ta’ <ref target="https://mt.wikipedia.org/wiki/Napuljun_I_ta'_Franza">Napuljun Bonaparte</ref> mill-1806 sal-1814 (meta l-belt kienet parti mir-Renju Napuljoniku tal-Italja u mill-Provinċji Ilirjani).</p>
<p>Wara l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, Trogir, flimkien mal-biċċa l-kbira tad-Dalmazja, saret parti mill- Istat tas-Sloveni, tal-Kroati u tas-Serbi u sussegwentement, mir-Renju tal-Jugoslavja. Matul dan il-perjodu, dawk li kien jitkellmu bit-Taljan, li sal-1918 kienu preżenti fil-belt, telqu lejn l-Italja. Fl-1939 saret parti mill-Banovina tal-Kroazja. Matul it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, Trogir ġiet annessa mal-<ref target="https://mt.wikipedia.org/wiki/Italja">Italja</ref> u kienet parti mill-Governorat Taljan tad-Dalmazja mill-1941 sal-1943. Wara tmexxija partiġġjana qasira, Trogir saret parti mill-Istat Indipendenti tal-Kroazja taħt is-superviżjoni militari Ġermaniża mill-1943 sal-1944. Sussegwentement, il-Partiġġjani ta’ <ref target="https://mt.wikipedia.org/wiki/Tito">Tito</ref> lliberawha għat-tieni darba fl-1944. Wara dan il-perjodu, Trogir kienet tifforma parti mit-tieni Jugoslavja, u mill-1991 mill-Kroazja.</p>
Attrazzjonijiet ewlenin
<figure><caption>Veduta ta’ Trogir mill-ajru</caption></figure>
<p>Trogir għandha 2,300 sena ta’ tradizzjoni urbana kontinwa. Il-kultura tagħha ssawret taħt l-influwenza tal-Griegi</p>
<p>Antiki, u mbagħad tar-Rumani u tal-Venezjani. Trogir għandha konċentrazzjoni għolja ta’ palazzi, knejjes u torrijiet, kif ukoll fortizza fuq gżira żgħira, u fl-1997 tniżżlet fil-lista tas-Siti ta’ Wirt Dinji tal-UNESCO. Rapport tal-UNESCO jisħaq li “l-pjanta ortogonali tat-toroq tal-insedjament ta’ Trogir fuq gżira, tmur lura għal Żmien il-Griegi u l-belt ġie msebbħa mill-ħakkiema suċċessivi tagħha b’binjiet pubbliċi u domestiċi sbieħ kif ukoll fortifikazzjonijiet. Il-knejjes Rumaneski mill-isbaħ tagħha huma kkomplementati b’binjiet Rinaxximentali u Barokki straordinarji mill-perjodu Venezjan”.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Trogir huwa l-iktar kumpless Rumanesk-Gotiku ppreservat, mhux biss fl-Adrijatiku, iżda fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> kollha. Iċ-ċentru storiku <ref target="https://mt.wikipedia.org/wiki/Medjuevu">Medjevali</ref> ta’ Trogir, imdawwar bis-swar, jinkludi kastell u torri ppreservati u sensiela ta’ abitazzjonijiet u ta’ palazzi Rumaneski, Gotiċi, Rinaxximentali u Barokki. L-iktar binja grandjuża ta’ Trogir hija l-Knisja ta’ <ref target="https://mt.wikipedia.org/wiki/San_Lawrenz">San Lawrenz</ref>, bil-portal ewlieni tal-Punent tagħha li huwa kapulavur ta’ Radovan, u l-iktar binja sinifikanti tal-istil Rumanesk-Gotiku fil-Kroazja.</p>
<p>L-iktar siti importanti jinkludu:</p>
<list type="unordered"><item>iċ-ċentru storiku tal-belt, b’xi 10 knejjes u bosta binjiet mis-seklu 13</item>
<item>il-bieb tal-belt (tas-<ref target="https://mt.wikipedia.org/wiki/Seklu_XVII">seklu 17</ref>) u s-swar tal-belt (tas-seklu 15)</item>
<item>il-Fortizza Kamerlengo (tas-seklu 15)</item>
<item>il-Palazz tad-Duka (tas-seklu 13)</item>
<item>il-Katidral (tas-seklu 13) bil-Portal ta’ Radovan</item>
<item>il-palazzi kbar u żgħar ta’ <ref target="https://mt.wikipedia.org/wiki/Cipiko">Cipiko</ref> tas-seklu 15</item>
<item>il-loġġa tal-belt tas-seklu 15</item></list>
<figure><caption>Veduta panoramika tax-xatt ta’ Trogir</caption></figure>
<p>Il-Knisja ta’ San Pietru kienet parti mill-monasteru tas-sorijiet Benedittin li skont leġġenda ġie stabbilit mill-mara tar-re Bela IV tal-Ungerija. Il-faċċata tal-Punent tal-knisja hija mżejna b’portal Barokk iddekorat b’bust ta’ San Pietru, xogħol <ref target="https://mt.wikipedia.org/wiki/Niccolò_di_Giovanni_Fiorentino">Niccolò di Giovanni Fiorentino</ref>. L-intern tal-knisja ġie rrestawrat bi stil Barokk fit-tieni nofs tas-seklu 17. Is-saqaf tal-<ref target="https://mt.wikipedia.org/wiki/Injam">injam</ref>, li jmur lura għal dak il-perjodu, huwa maqsum f’oqsma ovali, semiovali u eżagonali, b’burduri ddekorati li donnhom jagħmluha ta’ gwarniċ tal-oqsma. Għall-ħabta ta’ dak iż-żmien, ġew miżjuda ż-żewġ artali tal-ġenb, iddedikati lil <ref target="https://mt.wikipedia.org/wiki/Santa_Marija">Santa Marija</ref> u lil <ref target="https://mt.wikipedia.org/wiki/San_Injazju_ta'_Loyola">Sant’Injazju ta’ Loyola</ref>. L-artal maġġuri mill-istess perjodu kien magħmul mill-injam, iżda l-istatwi ta’ San Pietru u <ref target="https://mt.wikipedia.org/wiki/San_Pawl">San Pawl</ref> biss baqgħu sħaħ sa żminijietna. Fil-pavimentar tal-knisja hemm l-oqbra tal-familji nobbli ta’ Trogir, <ref target="https://mt.wikipedia.org/wiki/Andreis">Andreis</ref> u Cipiko.</p>
<p>Il-Knisja ta’ San Bastjan inbniet fl-1476 bħala wegħda jew offerta mogħtija miċ-ċittadini ta’ Trogir b’ringrazzjament għall-ħelsien mill-<ref target="https://mt.wikipedia.org/wiki/Pesta_s-sewda">pesta</ref>. Il-faċċata ta’ din il-binja Rinaxximentali, li twettqet minn Niccolò di Giovanni Fiorentino, hija mżejna bl-iskulturi ta’ San Bastjan u <ref target="https://mt.wikipedia.org/wiki/Ġesù">Kristu</ref> s-Salvatur. Fil-knisja hemm l-istemma araldika tal-Isqof <ref target="https://mt.wikipedia.org/wiki/Giacomo_Torlon">Giacomo Torlon</ref> u dik tad-Duka <ref target="https://mt.wikipedia.org/wiki/Malipiero">Malipiero</ref>. Fuq il-faċċata hemm it-torri tal-arloġġ tal-belt għoli żewġ sulari. Parti mill-ħajt tal-Lvant tal-knisja fih il-fdalijiet ta’ knisja ppjanata ċentralment b’sitt absidi u li hija ddedikata lil Santa Marija. Mal-ħitan tal-Punent hemm lapida bl-ismijiet tad-difensuri kollha tal-belt li mietu fil-Gwerra Kroata għall-Indipendenza.</p>
<p>Il-Loġġa tal-Belt ta’ Trogir ġiet irreġistrata għall-ewwel darba f’dokumenti tas-seklu 13. Din kienet isservi bħala spazju pubbliku mgħammar fejn kienu jinġemgħu n-nies, u f’ċerti dati u ħinijiet kienet tintuża mis-servizz legali komunali bħala post fejn kienu jiġu ffirmati l-kuntratti, kienu jsiru tħabbiriet uffiċjali, u fejn kienu jseħħu proċedimenti tal-liġi. Fl-1471, Niccolo di Giovanni Fiorentino wettaq, flimkien ma’ sħabu, riljiev tal-Ġustizzja fuq il-ħajt tal-Lvant, bl-<ref target="https://mt.wikipedia.org/wiki/Iljun">iljun</ref> Venezjan ma’ San Lawrenz u San Ġwann ta’ Trogir, iż-żewġ gwardjani tal-belt. Fil-fatt, kien <ref target="https://mt.wikipedia.org/wiki/Monument">monument</ref> iddedikat lir-Repubblika ta’ Venezja. Il-parti ċentrali bl-iljun tneħħiet fl-1932. Fuq il-ħajt tan-Nofsinhar, <ref target="https://mt.wikipedia.org/wiki/Ivan_Meštrović">Ivan Meštrović</ref> wettaq riljiev ta’ Petar Berislavić, il-viċirè tal-Kroazja (1513-1520) riekeb fuq <ref target="https://mt.wikipedia.org/wiki/Żiemel">żiemel</ref>. Il-Loġġa ġiet rinnovata fl-1892.</p>
<p>Il-Palazz ta’ Garagnin-Fanfogna huwa magħmul minn żewġ blokok ta’ binjiet Rumaneski u Gotiċi, inkorporati flimkien fit-tieni nofs tas-seklu 18, abbażi tal-pjanta ta’ <ref target="https://mt.wikipedia.org/wiki/Ignacije_Macanović">Ignacije Macanović</ref>. Il-binja b’żewġ sulari bit-taraġ tal-ġebel fin-naħa tan-Nofsinhar oriġinarjament kellha skop ekonomiku. Illum is-sular t’isfel tagħha fih il-<hi rend="italic">lapidarium</hi> tal-belt fejn jiġu ppreżentati s-swar tal-belt tat-<hi rend="italic">Tragurion</hi> Ellenistika. Fl-ewwel sular hemm il-Gallerija ta’ <ref target="https://mt.wikipedia.org/wiki/Cata_Dujšin-Ribar">Cata Dujšin-Ribar</ref>. Id-daħla ewlenija tal-Palazz b’sala ta’ riċeviment u b’taraġ kienet tinsab fuq in-naħa tal-Lvant, fit-triq prinċipali, u kienet imżejna b’elementi tal-Perjodu Aħħari tal-Barokk li kienu karatteristiċi tax-xogħol ta’ Macanović. Fuq ġewwa hemm il-kamra tat-tpittir oriġinali tas-seklu 18 imżejna b’dekorazzjonijiet tal-istukko. Il-librerija ta’ <ref target="https://mt.wikipedia.org/wiki/Ivan_L._Garagnin">Ivan L. Garagnin</ref> (1722-1783), numiżmatiku u kollezzjonista ta’ monumenti arkeoloġiċi, hija mżejna b’<ref target="https://mt.wikipedia.org/wiki/Pittura">pitturi</ref> mal-ħajt ta’ filosofi u kittieba. Il-binja fiha kollezzjonijiet ta’ pitturi u grafiki mis-sekli 17 u 18 u tospita l-Mużew tal-Belt.</p>
<figure><caption>Dettalji tal-arkitettura Venezjana tal-Palazz ta’ Cipiko fi Trogir</caption></figure>
<p>Il-Mużew tal-arti sagra jinsab fil-binja tal-perjodu Aħħari tal-Barokk fil-<ref target="https://mt.wikipedia.org/wiki/Pjazza">pjazza</ref> ewlenija ta’ Trogir, li tmur lura għas-seklu 18. Hemm kollezzjoni rikka ta’ pitturi sagri bikrin tad-Dalmazja u Venezjani (tas-sekli 14 u 15) b’kapolavuri ta’ <ref target="https://mt.wikipedia.org/wiki/Gentile_Bellini">Gentile Bellini</ref>, <ref target="https://mt.wikipedia.org/wiki/Paolo_Veneziano">Paolo Veneziano</ref>, <ref target="https://mt.wikipedia.org/wiki/Quirizio_da_Murano">Quirizio da Murano</ref> u oħrajn. Ix-xogħlijiet ta’ artisti lokali, bħall-pitturi ta’ <ref target="https://mt.wikipedia.org/wiki/Blaž_Jurjev_Trogiranin">Blaž Jurjev Trogiranin</ref> jew il-polittiku tas-seklu 13 tal-artal maġġuri tal-<ref target="https://mt.wikipedia.org/wiki/Katidral">katidral</ref> huma esebiti fil-Pinakoteka.</p>
<p><hi rend="italic">Santa Maria de Platea</hi> kienet waħda mill-knejjes bikrin tas-seklu 9 b’għamla ta’ eżafolju. Il-binja ċentrali tagħha, kienet tikkonsisti minn koppla għolja mdawra b’sitt apsidi, li kienet karatteristika tal-<ref target="https://mt.wikipedia.org/wiki/Kappella">kappelli</ref> Karolinġjani. B’kollox kien fiha erba’ artali tas-seklu 17: l-artal maġġuri li kien iddedikat lil Marija Assunta; l-artal Rinaxximentali, mibni fl-1463, li kien iddedikat lil <ref target="https://mt.wikipedia.org/wiki/San_Ġlormu">San Ġlormu</ref>; u t-tnejn l-oħra kienu ddedikati lil Santa Marija ta’ <ref target="https://mt.wikipedia.org/wiki/Loreto">Loreto</ref> u lil <ref target="https://mt.wikipedia.org/wiki/Santa_Luċija_(qaddisa)">Santa Luċija</ref> rispettivament. Il-knisja twaqqgħet f’nofs is-seklu 19, u l-unika stampa tagħha li teżisti hija ppreservata fit-tpinġija tal-illustratur Franċiż tas-seklu 18 <ref target="https://mt.wikipedia.org/wiki/Ch._L._Clerisseau">Ch. L. Clerisseau</ref>. L-apsidi kellhom tliet niċeċ diviżi b’pilastri fuq is-superfiċe ta’ barra. Fil-Punent kien hemm portiku li kien jintuża bħala awla Medjevali, u t-triq kienet magħluqa bit-torri tal-arloġġ tal-belt fis-seklu 15.</p>
Sit ta’ Wirt Dinji
<p>Il-belt storika ta’ Trogir ġiet iddeżinjata bħala Sit ta’ Wirt Dinji tal-UNESCO fl-1997.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Ekonomija
<p>It-turiżmu huwa l-iktar fattur ekonomiku importanti fir-reġjun ta’ Trogir, u jkopri 50% tal-baġit muniċipali b’iktar minn 20,000 sodda f’lukandi u appartamenti privati. Huwa wieħed mill-portijiet li qed jikbru l-iktar malajr għat-turiżmu bill-bastimenti tat-tbaħħir bil-qlugħ fil-Kroazja, u għandu żewġ marinas tal-jottijiet. Hemm ukoll tradizzjoni qawwija tas-sajd u tal-agrikoltura fost il-popolazzjoni fiż-żoni tal-madwar.</p>
<p>L-iktar industrija importanti hija l-bini tal-vapuri. It-tarzna ta’ Trogir ġiet stabbilita fil-bidu tas-seklu 20. It-tarzna għandha kapaċità ta’ żewġ vapuri ta’ 55,000 tunnellata. Bejn l-1990 u l-2004, inbnew 93 vapur fit-tarzna.</p>
<p>Trogir intużat ukoll bħala post għal diversi produzzjonijiet televiżivi. Hija magħrufa l-iktar għaliex dehret f’żewġ episodji tal-2010 tas-sensiela televiżiva <ref target="https://mt.wikipedia.org/wiki/Renju_Unit">Brittanika</ref> <hi rend="italic">Doctor Who</hi>. Minħabba l-arkitettura Venezjana tagħha, intużat biex inġibdu xeni taparsi f’Venezja tas-seklu 16 f’<hi rend="italic">The Vampires of Venice</hi>, u biex inġibdu xeni taparsi Provenza tas-seklu 19 f’<hi rend="italic">Vincent and the Doctor</hi>. Intużat ukoll taparsi Venezja tas-seklu 19 fil-minisensiela tal-BBC tal-2015 <hi rend="italic">Jonathan Strange &amp; Mr Norrell</hi>, u ntużat għal xeni stabbiliti fil-belt ta’ Qarth fis-sensiela tal-HBO <hi rend="italic">Game of Thrones</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Infrastruttura
<p>Trogir tinsab sitt kilometri mill-Ajruport ta’ Split, u rotta regolari tal-karozza tal-linja li tikkollega lil Trogir mal-ajruport u ma’ Split. Fil-futur, il-Linja Ferrovjarja Suburbana ta’ Split se tiġi mtawla biex tasal sal-ajruport u sa Trogir.</p>
<p>Hemm żewġ marinas tal-jottijiet fi Trogir.</p>
<p>Il-provvista tal-ilma ta’ Trogir ġejja mix-xmara <ref target="https://mt.wikipedia.org/wiki/Jadro">Jadro</ref>, is-sors li fl-imgħoddi kien jipprovdi l-ilma lill-<ref target="https://mt.wikipedia.org/wiki/Palazz_ta’_Djoklezjanu">Palazz ta’ Djoklezjanu</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Sport
<list type="unordered"><item>HNK Trogir (eks "Slaven") - <ref target="https://mt.wikipedia.org/wiki/Futbol">futbol</ref></item>
<item>NK Trogir 1912 - futbol</item>
<item>KK Trogir - basketball</item>
<item>ŽRK Trogir - tim tal-handball tan-nisa</item>
<item>MRK Trogir - tim tal-handball tal-irġiel</item></list>
Persuni notevoli minn Trogir
<list type="unordered"><item><ref target="https://mt.wikipedia.org/wiki/Johannes_Lucius">Johannes Lucius</ref>, storiku</item>
<item><ref target="https://mt.wikipedia.org/wiki/Giovanni_Dalmata">Giovanni Dalmata</ref>, skultur</item>
<item><ref target="https://mt.wikipedia.org/wiki/Petar_Berislavić">Petar Berislavić</ref>, viċirè Kroat</item>
<item><ref target="https://mt.wikipedia.org/wiki/Radovan">Radovan</ref>, skultur u arkitett</item>
<item><ref target="https://mt.wikipedia.org/wiki/Mila_Schön">Mila Schön</ref>, disinjatriċi tal-moda, li isimha vera kien <ref target="https://mt.wikipedia.org/wiki/Maria_Carmen_Nutrizio">Maria Carmen Nutrizio</ref></item>
<item><ref target="https://mt.wikipedia.org/wiki/Vinko_Coce">Vinko Coce</ref>, kantant u kantawtur</item>
<item><ref target="https://mt.wikipedia.org/wiki/Faretta_Radic">Faretta Radic</ref>, mudella</item></list>
Klima
<p>Il-klima f’din iż-żona għandha differenzi ħfief bejn it-temperaturi għoljin u baxxi, u jkun hemm xita adegwata s-sena kollha. Is-sottotip tal-Klassifikazzjoni tal-Klima ta’ Köppen għal din il-klima huwa “Csa” (jiġifieri klima <ref target="https://mt.wikipedia.org/wiki/Baħar_Mediterran">Mediterranja</ref>).</p>
Relazzjonijiet internazzjonali
Ġemellaġġ
<p>Trogir hija ġemellata ma’:</p>
<list type="unordered"><item> <ref target="https://mt.wikipedia.org/wiki/Ruse,_il-Bulgarija">Ruse</ref>, il-<ref target="https://mt.wikipedia.org/wiki/Bulgarija">Bulgarija</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></item>
<item> <ref target="https://mt.wikipedia.org/wiki/Újbuda">Újbuda</ref>, <ref target="https://mt.wikipedia.org/wiki/Budapest">Budapest</ref>, l-Ungerija<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></item>
<item> <ref target="https://mt.wikipedia.org/wiki/Lucera">Lucera</ref>, <ref target="https://mt.wikipedia.org/wiki/Provinċja_ta_'Foggia">Foggia</ref>, Puglia, l-Italja (mill-1970)</item>
<item> <ref target="https://mt.wikipedia.org/wiki/Vaterstetten">Vaterstetten</ref>, <ref target="https://mt.wikipedia.org/wiki/Bavarja">Bavarja</ref>, il-Ġermanja (mill-2009)<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></item>
<item> <ref target="https://mt.wikipedia.org/wiki/Vukovar">Vukovar</ref>, il-Kroazja (mill-2011)</item>
<item> <ref target="https://mt.wikipedia.org/wiki/Kruševac">Kruševac</ref>, is-<ref target="https://mt.wikipedia.org/wiki/Serbja">Serbja</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item></list>
</text></body></html>