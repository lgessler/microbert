<html><body><text id="wikipedia_mt_wikipedia_org__26035.html" ns="0" revid="263158" sourceurl="https://mt.wikipedia.org/wiki/Repubblika_Sovjetika_ta%E2%80%99_Don" title="Repubblika Sovjetika ta’ Don" type="wikipedia">Repubblika Sovjetika ta’ Don<figure><caption>Il-bandiera tar-Repubblika Sovjetika ta’ Don</caption></figure>
<p>Ir-<hi rend="bold">Repubblika Sovjetika ta’ Don</hi> (bir-Russu: Донская советская республика, b’ittri Rumani: <hi rend="italic">Donskaya Sovetskaya Respublika</hi>) kienet repubblika Sovjetika għal ftit xhur tar-Repubblika Soċjalista Federattiva Sovjetika Russa li eżistiet minn Marzu sa Mejju 1918.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Ir-repubblika ġiet ipproklamata f’Marzu 1918 wara li l-Armata l-Bajda rtirat miż-żona. It-territorju tar-Repubblika Sovjetika ta’ Don kien dak tal-Oblast tal-Armata ta’ Don. F’Mejju, wara l-irvell tal-Armata ta’ Don u l-avvanzar tal-Ġermaniżi fir-reġjun bħala riżultat tat-Trattat ta’ Brest-Litovsk, ir-repubblika nħakmet u l-mexxejja tagħha ħarbu. Imbagħad, minflok ir-Repubblika Sovjetika ta’ Don, it-territorju beda jissejjaħ ir-Repubblika tal-Armata ta’ Don.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Storja
<figure><caption>Il-mappa tat-territorju tar-Repubblika Sovjetika ta’ Don</caption></figure>
<p>Ir-Repubblika Sovjetika ta’ Don ġiet ipproklamata fit-23 ta’ Marzu 1918 u l-<ref target="https://mt.wikipedia.org/wiki/Belt_kapitali">belt kapitali</ref> tagħha kienet <ref target="https://mt.wikipedia.org/wiki/Rostov-na-Donu">Rostov-na-Donu</ref>. It-territorju tar-repubblika kien jinkludi l-Oblast tal-Armata ta’ Don u parti mill-Governorat ta’ Yekaterinoslav, wara li l-Armata tal-Voluntiera u l-forzi tal-Armata ta’ Don ta’ <ref target="https://mt.wikipedia.org/wiki/Alexey_Kaledin">Alexey Kaledin</ref> irtiraw miż-żona. Bejn id-9 u l-14 ta’ April, kungress reġjonali ta’ Sovjetiċi eleġġa Kumitat Eżekuttiv Ċentrali (KEĊ) ta’ 26 Bolxevik u 24 Rivoluzzjonarju Soċjalist tax-Xellug għar-repubblika. Il-KEĊ, min-naħa tiegħu, sawwar Kunsill ta’ Kummissarji tal-Poplu (Sovnarkom), li kien immexxi minn <ref target="https://mt.wikipedia.org/wiki/Fyodor_Podtyolkov">Fyodor Podtyolkov</ref> tal-Armata l-Ħamra. Persunal Straordinarju mmexxi minn <ref target="https://mt.wikipedia.org/wiki/Sergo_Ordzhonikidze">Sergo Ordzhonikidze</ref> ġie stabbilit ukoll biex jorganizza d-difiża tar-repubblika.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Ir-Repubblika Sovjetika ta’ Don bdiet titlef is-sostenn bħala riżultat tar-rekwiżizzjonijiet tal-ikel u l-ġustizzjar ta’ “kontrorivoluzzjonarji” ssuspettati. F’April, kien hemm irvell ġenerali tal-Armata ta’ Don, u mill-1 ta’ Mejju t-truppi Ġermaniżi wkoll daħlu fit-territorju tar-repubblika, bħala riżultat tat-Trattat ta’ Brest-Litovsk. Fis-6 ta’ Mejju, l-Armata ta’ Don immexxija minn <ref target="https://mt.wikipedia.org/wiki/Pyotr_Krasnov">Pyotr Krasnov</ref> ħakmet il-belt kapitali Rostov-na-Donu, li kienet okkupata mit-truppi Ġermaniżi. Il-mexxejja tar-Repubblika Sovjetika ta’ Don ħarbu lejn <ref target="https://mt.wikipedia.org/wiki/Tsaritsyn">Tsaritsyn</ref>, iżda Podtyolkov inqabad u ġie ġustizzjat mill-Armata ta’ Don. Ir-Repubblika ta’ Don imbagħad ħadet il-kontroll tat-territorju tar-Repubblika Sovjetika ta’ Don. Madankollu, ir-Repubblika Sovjetika ta’ Don ġiet abolita uffiċjalment mill-gvern Sovjetiku f’Settembru peress li l-mexxejja kienu baqgħu f’Tsaritsyn.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
</text></body></html>