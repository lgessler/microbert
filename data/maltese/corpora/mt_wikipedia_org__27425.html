<html><body><text id="wikipedia_mt_wikipedia_org__27425.html" ns="0" revid="272153" sourceurl="https://mt.wikipedia.org/wiki/Dolmen_ta%27_Menga" title="Dolmen ta' Menga" type="wikipedia">Dolmen ta' Menga<figure><caption>Id-Dolmen ta' Menga</caption></figure>
<p>Id-<hi rend="bold">Dolmen ta' Menga</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Dolmen de Menga</hi>) huwa tumbata funebri (<hi rend="italic">tumulus</hi>) megalitika, forma ta' dolmen tawwali, li jmur lura għall-ħabta tat-3750-3650 <ref target="https://mt.wikipedia.org/wiki/Ante_Christum_natum">Q.K</ref>. Jinsab fil-inħawi ta' <ref target="https://mt.wikipedia.org/wiki/Antequera">Antequera</ref>, l-<ref target="https://mt.wikipedia.org/wiki/Andalusija">Andalusija</ref>, <ref target="https://mt.wikipedia.org/wiki/Spanja">Spanja</ref>.</p>
<p>Huwa wieħed mill-ikbar strutturi megalitiċi antiki magħrufa fl-<ref target="https://mt.wikipedia.org/wiki/Ewropa">Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Huwa twil 27.5 metru, wiesa' sitt metri u għoli 3.5 metri, u nbena bi tnejn u tletin ħaġra megalitika, l-ikbar waħda minnhom tiżen madwar 180 tunnellata.</p>
<figure><caption>Il-pilastri li jirfdu l-kompartiment ċentrali tad-Dolmen ta' Menga</caption></figure>
<p>Wara t-tlestija tal-kompartiment ċentrali (li x'aktarx kienet qabar għall-familji li kellhom it-tmun f'idejhom f'dawk iż-żminijiet) u l-passaġġ li jwassal saċ-ċentru tiegħu, l-istruttura tal-ġebel ġiet mirduma bil-ħamrija u nbniet qisha għolja li għadha teżisti sa llum. Meta l-qabar infetaħ u ġie eżaminat fis-seklu 19, l-arkeologi sabu l-iskeletri ta' diversi mijiet ta' nies fuq ġewwa.</p>
<p>Id-Dolmen ta' Menga jinsab 70 metru 'l bogħod mid-<ref target="https://mt.wikipedia.org/wiki/Dolmen_ta'_Viera">Dolmen ta' Viera</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u madwar erba' kilometri mit-<ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, li fl-2016 ġew iddeżinjati bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> flimkien mal-elementi naturali ta' <ref target="https://mt.wikipedia.org/wiki/Peña_de_los_Enamorados">Peña de los Enamorados</ref> u <ref target="https://mt.wikipedia.org/wiki/El_Torcal">El Torcal</ref>, bit-titlu <ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Abrigo de Matacabras
<p>L-Abrigo (għar kenni) ta' Matacabras, li jinsab 'l isfel min-naħa tal-Majjistral ta' Peña de los Enamorados, huwa marbut mill-qrib mad-Dolmen ta' Menga, peress li l-assi ta' dan tal-aħħar huwa orjentat lejh direttament. Il-qabar huwa orjentat lejn il-Grigal, fit-Tramuntana ta' tlugħ ix-<ref target="https://mt.wikipedia.org/wiki/Xemx">xemx</ref> tas-solstizju tas-sajf, u huwa l-uniku qabar orjentat b'dan il-mod fl-Ewropa f'dan il-kuntest kulturali. </p>
<p>Fl-2018, il-grupp ta' riċerka ATLAS mill-Università ta' <ref target="https://mt.wikipedia.org/wiki/Sivilja">Sivilja</ref> ppubblika studju tal-analiżi b'riżoluzzjoni għolja tal-pitturi tal-għerien bi stil skematiku ta' Abrigo de Matacabras. L-għar żgħir għandu rabtiet viżivi u simboliċi mad-Dolmen ta' Menga, u b'hekk jistabbilixxi rabtiet pajsaġġistiċi li x'aktarx huma uniċi fil-<ref target="https://mt.wikipedia.org/wiki/Preistorja">preistorja</ref> Ewropea. Ir-riżultati kkonfermaw il-kronoloġija <ref target="https://mt.wikipedia.org/wiki/Neolitiku">Neolitika</ref> tal-għar “probabbilment, mill-inqas, fil-bidu tar-raba' millenju Q.K... u l-importanza tiegħu bħala post ta' riferiment għall-popolazzjoni Neolitika (u x'aktarx anke iktar antika) tar-reġjun...”.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Veduta panoramika fuq ġewwa tad-Dolmen ta' Menga</caption></figure>
Ara wkoll
<list type="unordered"><item><ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref></item>
<item><ref target="https://mt.wikipedia.org/wiki/Dolmen_ta'_Viera">Dolmen ta' Viera</ref></item>
<item><ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref></item>
<item><ref target="https://mt.wikipedia.org/wiki/Peña_de_los_Enamorados">Peña de los Enamorados</ref></item>
<item><ref target="https://mt.wikipedia.org/wiki/El_Torcal">El Torcal</ref></item></list>
</text></body></html>