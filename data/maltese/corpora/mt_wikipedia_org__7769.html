<html><body><text id="wikipedia_mt_wikipedia_org__7769.html" ns="0" revid="213431" sourceurl="https://mt.wikipedia.org/wiki/Rivalit%C3%A0_bejn_Liverpool_FC_u_Manchester_United_FC" title="Rivalità bejn Liverpool FC u Manchester United FC" type="wikipedia">Rivalità bejn Liverpool FC u Manchester United FC<p>Ir-<hi rend="bold">rivalità bejn Liverpool FC u Manchester United FC</hi> hija r-rivalità f'termini tal-logħba tal-futbol bejn il-<ref target="https://mt.wikipedia.org/wiki/Klabb_tal-futbol">klabbs</ref> Ingliżi ta' <ref target="https://mt.wikipedia.org/wiki/Liverpool_FC">Liverpool</ref> u <ref target="https://mt.wikipedia.org/wiki/Manchester_United_FC">Manchester United</ref>, ikkunsidrata bħalafost l-ikbar rivalitajiet fl-Ingilterra.</p>
<p>Iż-żewġ klabbs huma wkoll it-timijiet bl-aktar suċċessi fl-<ref target="https://mt.wikipedia.org/wiki/Ingilterra">Ingilterra</ref>; bejniethom rebħu 119-il unur, 59 għal Liverpool u 60 għal Manchester United. Il-logħba ġeneralment tintlagħab wara nofsinhar, kemm għal raġunijiet ta' iktar interess tal-istampa u kif ukoll biex ma jinkoraġġixux lill-partitarji biex jixorbu qabel il-logħba. Il-plejer ta' Manchester United <ref target="https://mt.wikipedia.org/wiki/Ryan_Giggs">Ryan Giggs</ref> stqarr li Liverpool kontra Manchester United hija "probabilment l-aktar logħba famuża fil-futbol Ingliż".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Għeruq
Rivalità bejn il-bliet
<p>Ir-rivalità tista' tiġi kkunsidrata bħala manifestazzjoni ta' dik li kienet diġà teżisti bejn iż-żewġt ibliet miż-żminijiet industrijali. Matul dan iż-żmien it-tnejn li huma kienu qegħdin jikkompetu ma' xulxin għas-supremazija tan-naħa Majjistrali, b'<ref target="https://mt.wikipedia.org/wiki/Manchester">Manchester</ref> famuża għall-manifattura waqt li <ref target="https://mt.wikipedia.org/wiki/Liverpool">Liverpool</ref> kienet famuża għall-importanza tal-port.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Meta l-<ref target="https://mt.wikipedia.org/wiki/Manchester_Ship_Canal">Manchester Ship Canal</ref> ġie miftuħ, il-vapuri setgħu jibdew jaqbżu lill-belt ta' Liverpool u jittrasportaw il-merkanzija direttament Manchester. Dan fisser nuqqas ta' dovuti għan-negozjanti ta' Liverpool, li wassal għal telfien ta' xogħol fil-port u rabba ċertu ostilità mir-residenti ta' Liverpool. L-istoriċi, ġeneralment, jagħrrfu dan l-inċident bħala l-kawża għala r-rivalità bejn iż-żewġt ibliet teżisti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Barra minn hekk, l-emblema ta' Manchester United tinkludi vapur li jirrapreżenta l-Manchester Ship Canal u jirrifletti l-għeruq tal-kummerċ tal-istess belt. Dan il-vapur jidher ukoll fl-emblema tal-kunsill ta' Manchester u tal-klabb ta' <ref target="https://mt.wikipedia.org/wiki/Manchester_City_FC">Manchester City</ref>.</p>
Rivalità fil-futbol
<p>Iż-żewġ klabbs jirreklamaw irwieħhom bit-titlu ta' "l-akbar klabb Ingliż", bit-tnejn li huma rebbieħa ta' iktar minn 50 trofew sinjifikanti. Liverpool iddominaw il-futbol Ingliż bejn l-1975 u l-1990, fejn rebħu ħdax-il <ref target="https://mt.wikipedia.org/wiki/Premier_League">kampjonat</ref> u erba' titli tat-<ref target="https://mt.wikipedia.org/wiki/UEFA_Champions_League">Tazza Ewropea</ref>, u inklużi diversi staġuni fejn rebħu numru ta' trofej fil-kamp domestiku u dak Ewropew. Manchester United ilhom jiddominaw il-futbol Ingliż mill-1993 fejn rebħu tnax-il kampjonat u żewġ Tazez Ewropej. Attwalment, Manchester United għandhom 34 titlu domestiku u Liverpool għandhom 33.</p>
<hi rend="italic">Tabella korretta sat-13 ta' Mejju 2012.</hi>
Trasferimenti ta' plejers
<p>Mit-trasferiment fl-1964 ta' <ref target="https://mt.wikipedia.org/wiki/Phil_Chisnall">Phil Chisnall</ref> minn ma' United għal ma' Liverpool, l-ebda plejer ma' għadda direttament bejn iż-żewġ klabbs.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Madanakollu, ċerti plejers lagħbu għaż-żewġ timijiet matul il-karriera tagħhom, minkejja li għamlu dan wara li lagħbu ma' timijiet oħra qabel, bħal <ref target="https://mt.wikipedia.org/wiki/Paul_Ince">Paul Ince</ref> (li lagħab ma' <ref target="https://mt.wikipedia.org/wiki/FC_Internazionale_Milano">Inter</ref> bejniethom) u <ref target="https://mt.wikipedia.org/wiki/Peter_Beardsley">Peter Beardsley</ref> (<ref target="https://mt.wikipedia.org/wiki/Vancouver_Whitecaps_FC">Vancouver Whitecaps</ref> u <ref target="https://mt.wikipedia.org/wiki/Newcastle_United_FC">Newcastle United</ref>) u riċentament <ref target="https://mt.wikipedia.org/wiki/Michael_Owen">Michael Owen</ref> (<ref target="https://mt.wikipedia.org/wiki/Real_Madrid_CF">Real Madrid</ref> u Newcastle United). Fl-2007 kien hemm offerta mingħand Liverpool biex jiffirmaw lil <ref target="https://mt.wikipedia.org/wiki/Gabriel_Heinze">Gabriel Heinze</ref> ta' United, però United irrifjutaw li l-plejer tagħhom jingħaqad ma' wieħed mill-akbar rivali tagħhom. United sostnew li kien ġie maqbul li Heinze jingħaqad ma' klabb barrani ġaladarba jiddeċiedi li jitlaq.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Heinze eventwalment ingħaqad ma' <ref target="https://mt.wikipedia.org/wiki/Real_Madrid_CF">Real Madrid</ref> minflok.</p>





Ara wkoll
<list type="unordered"><item><ref target="https://mt.wikipedia.org/wiki/Liverpool_FC">Liverpool FC</ref></item>
<item><ref target="https://mt.wikipedia.org/wiki/Manchester_United_FC">Manchester United FC</ref></item>
<item><ref target="https://mt.wikipedia.org/wiki/Rivalità_fil-futbol">Rivalità fil-futbol</ref></item></list>


Ħoloq esterni
<list type="unordered"><item><ref target="http://www.footballderbies.com/honours/index.php?id=23">FootballDerbies.com</ref></item></list>
</text></body></html>