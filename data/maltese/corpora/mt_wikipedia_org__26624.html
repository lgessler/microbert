<html><body><text id="wikipedia_mt_wikipedia_org__26624.html" ns="0" revid="266158" sourceurl="https://mt.wikipedia.org/wiki/Alcide_d%27Orbigny" title="Alcide d'Orbigny" type="wikipedia">Alcide d'Orbigny
<p><hi rend="bold">Alcide Charles Victor Marie Dessalines d'Orbigny</hi> (twieled fis-6 ta’ Settembru 1802 – miet fit-30 ta’ Ġunju 1857) kien naturalista Franċiż li għamel kontributi maġġuri f’ħafna oqsma, fosthom iż-<ref target="https://mt.wikipedia.org/wiki/Żooloġija">żooloġija</ref> (inkluż il-malakoloġija), il-<ref target="https://mt.wikipedia.org/wiki/Paleontoloġija">paleontoloġija</ref>, il-<ref target="https://mt.wikipedia.org/wiki/Ġeoloġija">ġeoloġija</ref>, l-<ref target="https://mt.wikipedia.org/wiki/Arkeoloġija">arkeoloġija</ref> u l-<ref target="https://mt.wikipedia.org/wiki/Antropoloġija">antropoloġija</ref>.</p>
<p>D'Orbigny twieled f’<ref target="https://mt.wikipedia.org/wiki/Couëron">Couëron</ref> (Loire-Atlantique), u kien iben tabib ta’ vapur u naturalista dilettant. Il-familja marret toqgħod <ref target="https://mt.wikipedia.org/wiki/La_Rochelle">La Rochelle</ref> fl-1820, fejn żviluppa l-interess tiegħu fl-istorja naturali hu u jistudja l-fawna tal-baħar u speċjalment il-ħlejjaq mikroskopiċi li huwa sejjaħ “foraminiferani”.</p>
<p>F’<ref target="https://mt.wikipedia.org/wiki/Pariġi">Pariġi</ref> huwa sar dixxiplu tal-ġeologu <ref target="https://mt.wikipedia.org/wiki/Pierre_Louis_Antoine_Cordier">Pierre Louis Antoine Cordier</ref> (1777-1861) u ta’ <ref target="https://mt.wikipedia.org/wiki/Georges_Cuvier">Georges Cuvier</ref>. Tul ħajtu kollha, huwa segwa t-teorija ta’ Cuvier u kien kontra l-Lamarckiżmu.</p>
Amerka t’Isfel
<p>D'Orbigny ivvjaġġa fuq missjoni fl-<ref target="https://mt.wikipedia.org/wiki/L-Amerika_t'Isfel">Amerka t’Isfel</ref> għall-<ref target="https://mt.wikipedia.org/wiki/Mużew">Mużew</ref> ta’ Pariġi bejn l-1826 u l-1833. Huwa żar il-<ref target="https://mt.wikipedia.org/wiki/Veneżwela">Venezwela</ref>, il-<ref target="https://mt.wikipedia.org/wiki/Kolombja">Kolombja</ref>, l-<ref target="https://mt.wikipedia.org/wiki/Ekwador">Ekwador</ref>, il-<ref target="https://mt.wikipedia.org/wiki/Perù">Perù</ref>, il-<ref target="https://mt.wikipedia.org/wiki/Bolivja">Bolivja</ref>, iċ-<ref target="https://mt.wikipedia.org/wiki/Ċili">Ċilì</ref>, l-<ref target="https://mt.wikipedia.org/wiki/Arġentina">Arġentina</ref>, il-<ref target="https://mt.wikipedia.org/wiki/Paragwaj">Paragwaj</ref>, u l-<ref target="https://mt.wikipedia.org/wiki/Brażil">Brażil</ref>, u rritorna <ref target="https://mt.wikipedia.org/wiki/Franza">Franza</ref> b’kollezzjoni enormi ta’ iktar minn 10,000 eżemplar tal-istorja naturali. Huwa ddeskriva parti mis-sejbiet tiegħu f’<hi rend="italic">La Relation du Voyage dans l'Amérique Méridionale pendant les annés 1826 à 1833</hi> (Pariġi, 1824-1847, f’90 faxxiklu). L-eżemplari l-oħra ġew deskritti minn żoologi oħra fil-mużew.</p>
<p>Il-kontemporanju tiegħu, <ref target="https://mt.wikipedia.org/wiki/Charles_Darwin">Charles Darwin</ref>, wasal fl-Amerka t’Isfel fl-1832, u malli sema’ li kien wasal xi ħadd qablu, gerger li d'Orbigny x’aktarx li kien ġabar “l-aqwa affarijiet li kien hemm x’tiġbor”.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Iktar ’il quddiem Darwin sostna li l-vjaġġ ta’ d'Orbigny kien “xogħol tassew importanti”.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> It-tnejn kellhom korrispondenza flimkien u d'Orbigny iddeskriva wħud mill-eżemplari ta’ Darwin.</p>
<p>Huwa ngħata l-Medalja tad-Deheb tas-Société de Géographie ta’ Pariġi fl-1834.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-pantodont tal-Paleoċen tal-Amerka t’Isfel <hi rend="italic">Alcidedorbignya</hi> ngħata ismu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
1840 u wara
<p>Fl-1840 d'Orbigny beda d-deskrizzjoni metodika ta’ fossili Franċiżi u ppubblika <hi rend="italic">La Paléontologie Française</hi> (tmien volumi). Fl-1849 huwa ppubblika l-<hi rend="italic">Prodrome de Paléontologie Stratigraphique</hi> b’rabta mill-qrib, maħsub bħala “Prefazju għall-Paleontoloġija Stratigrafika”, li fih iddeskriva kważi 18,000 speċi, u b’paraguni bijostratigrafiċi fi stadji ġeoloġiċi, b’definizzjonijiet li jserrħu fuq l-istratotipi tagħhom.</p>
<p>Fl-1853 huwa sar professur tal-paleontoloġija fil-Mużew Nazzjonali tal-Istorja Naturali ta’ Pariġi, u ppubblika l-<hi rend="italic">Cours élémentaire</hi> tiegħu li rabat il-paleontoloġija maż-żooloġija, bħala xjenza indipendenti mill-użu tagħha fl-istratigrafija.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-presidenza tal-paleontoloġija nħolqot speċjalment fl-unur tiegħu. Il-kollezzjoni ta’ d'Orbigny fis-Sala d'Orbigny u spiss iżuruha l-esperti.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Huwa ddeskriva l-kronoloġiji ġeoloġiċi u ddefinixxa diversi strati ġeoloġiċi, li għadhom jintużaw illum bħala referenza kronostratigrafika bħall-istrat Toarċjan, Kallovjan, Oxfordjan, Kimmeriġjan, Aptjan, Albjan u Ċenomanjan. Huwa miet fir-raħal żgħir ta’ <ref target="https://mt.wikipedia.org/wiki/Pierrefitte-sur-Seine">Pierrefitte-sur-Seine</ref>, qrib Pariġi.</p>
Katastrofiżmu
<p>D'Orbigny, dixxiplu ta’ Georges Cuvier, kien iħaddan b’mod notevoli l-katastrofiżmu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Huwa rrikonoxxa sebgħa u għoxrin katastrofi mill-fossili.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref> Dan sar magħruf bħala “ħsieb ta’ kreazzjonijiet suċċessivi”.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Huwa pprova jirrikonċilja l-fossili mal-ġrajja tal-ħolqien tal-<ref target="https://mt.wikipedia.org/wiki/Ġenesi">Ġenesi</ref> fil-<ref target="https://mt.wikipedia.org/wiki/Bibbja">Bibbja</ref>. Kemm il-ġeologi uniformitarjani kif ukoll it-teologi rrifjutaw l-idea ta’ kreazzjonijiet suċċessivi.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Il-paleontologu <ref target="https://mt.wikipedia.org/wiki/Carroll_Lane_Fenton">Carroll Lane Fenton</ref> innota li l-idea ta’ d'Orbigny ta’ sebgħa u għoxrin kreazzjoni dinjija kienet “assurda”, saħansitra għall-kreazzjonisti.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> <ref target="https://mt.wikipedia.org/wiki/L._Sprague_de_Camp">L. Sprague de Camp</ref> kiteb li “Alcide d'Orbigny wassal l-idea għall-assurdità. Billi daħal fis-sopranaturali, d'Orbigny argumenta li f’sebgħa u għoxrin okkażjoni separata, Alla qered il-ħlejqiet kollha fid-<ref target="https://mt.wikipedia.org/wiki/Id-Dinja">Dinja</ref> u reġa’ beda mill-ġdid bi kreazzjoni ġdida għalkollox”.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Unitajiet tassonomiċi
<p>Diversi unitajiet tassonomiċi żooloġiċi u botaniċi ssemmew għalih, inkluż il-ġeneri u l-ispeċijiet li ġejjin:</p>
<list type="unordered"><item><hi rend="italic">Alcidedorbignya</hi> Muizon &amp; Marshall, 1992 – ġeneru estint ta’ <ref target="https://mt.wikipedia.org/wiki/Mammiferu">mammiferu</ref> pantodont</item>
<item><hi rend="italic">Alcidia</hi> Bourguignat, 1889 – ġeneru ta’ <ref target="https://mt.wikipedia.org/wiki/Bebbuxu">bebbuxu</ref> tal-baħar</item>
<item><hi rend="italic">Ampullaria dorbignyana</hi> Philippi, 1851 – speċi ta’ bebbuxu tal-ilma ħelu</item>
<item><hi rend="italic">Apostolepis dorbignyi</hi> Schlegel, 1837 – speċi ta’ <ref target="https://mt.wikipedia.org/wiki/Serp">serp</ref> li jinħeba f’moħba fl-art<ref target="https://mt.wikipedia.org/wiki/Il-Paġna_prinċipali#cite_note-:1-13">[13]</ref></item>
<item><hi rend="italic">Asthenes dorbignyi</hi> Reichenbach, 1853 - speċi ta’ <ref target="https://mt.wikipedia.org/wiki/Għasfur">għasfur</ref> furnarid</item>
<item><hi rend="italic">Bachia dorbignyi</hi> A.M.C. Duméril &amp; Bibron, 1839 – speċi ta’ <ref target="https://mt.wikipedia.org/wiki/Gremxula">gremxula</ref><ref target="https://mt.wikipedia.org/wiki/Il-Paġna_prinċipali#cite_note-:1-13">[13]</ref></item>
<item><hi rend="italic">Cadomites orbignyi</hi> de Grossouvre, 1930 – speċi ta’ ammonit mill-Batonjan<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item><hi rend="italic">Chaunus dorbignyi</hi> (A.M.C. Duméril &amp; Bibron, 1841) – speċi ta’ rospu</item>
<item><hi rend="italic">Haminoea orbignyana</hi> A. de Férussac, 1822 – speċi ta’ bebbuxu tal-baħar</item>
<item><hi rend="italic">Hecticoceras (Orbignyceras)</hi> C. Gérard &amp; H. Contaut, 1936 – sottoġeneru ta’ ammonit mill-Kallovjan<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item><hi rend="italic">Liolaemus dorbignyi</hi> Koslowsky, 1898 – speċi ta’ gremxula<ref target="https://mt.wikipedia.org/wiki/Il-Paġna_prinċipali#cite_note-:1-13">[13]</ref></item>
<item><hi rend="italic">Lystrophis dorbignyi</hi> A.M.C. Duméril, Bibron &amp; A.H.A. Duméril, 1854 – speċi ta’ serp</item>
<item><hi rend="italic">Nerocila orbignyi</hi> (Guérin, 1832) – speċi ta’ isopodu ektoparassitiku</item>
<item><hi rend="italic">Orbignya</hi> Mart. ex Endl. – ġeneru ta’ siġar tal-palm li jinkludi speċi bħal <hi rend="italic">Orbignya speciosa</hi> (Mart. ex Spreng.), magħrufa bħala siġra tal-palm Brażiljana jew <hi rend="italic">babaçu</hi> bil-<ref target="https://mt.wikipedia.org/wiki/Portugall">Portugiż</ref></item>
<item><hi rend="italic">Pinna dorbignyi</hi> Hanley, 1858 – speċi ta’ mollusk bivalv</item>
<item><hi rend="italic">Potamotrygon orbignyi</hi> (Castelnau, 1855) – speċi ta’ boll tal-ilma ħelu</item>
<item><hi rend="italic">Quadracythere orbignyana</hi> (Bosquet, 1852) – speċi ta’ ostrakodi tal-baħar</item>
<item><hi rend="italic">Rhinodoras dorbignyi</hi> (Kner, 1855) –speċi ta’ pixxiqattus imxewwek</item>
<item><hi rend="italic">Sepia (Rhombosepion) orbignyana</hi> A. de Férussac in d'Orbigny, 1826 – speċi ta’ siċċa, magħrufa wkoll bħala siċċa roża</item>
<item><hi rend="italic">Subdiscosphinctes orbignyi</hi> Hantzpergue, 1987 – speċi ta’ ammonit mill-Kimmeriġjan<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item>
<item><hi rend="italic">Trachemys dorbigni</hi> (A.M.C. Duméril &amp; Bibron, 1835) – speċi ta’ fekruna tal-ilma ħelu</item></list>
<p>Fil-lista ta’ hawn fuq, l-awtur jew l-awtorità tal-unità tassonomika fil-parentesi jindikaw li l-ispeċi ġiet deskritta oriġinarjament f’ġeneru li fih attwalment hija assenjata l-ispeċi.</p>
Pubblikazzjonijiet
<list type="unordered"><item>d'Orbigny, Alcide (1843). <hi rend="italic">Paléontologie française. Description zoologique et géologique de tous les animaux mollusques &amp; rayonnés fossiles de France</hi>. <hi rend="bold">3</hi>.</item></list>
<p>L-abbrevjazzjoni standard tal-awtur <hi rend="bold">A.D.Orb.</hi> tintuża biex tindika din il-persuna bħala l-awtur meta jiġi kkwotat isem botaniku.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
</text></body></html>