<html><body><text id="wikipedia_mt_wikipedia_org__26988.html" ns="0" revid="269235" sourceurl="https://mt.wikipedia.org/wiki/Bagan" title="Bagan" type="wikipedia">Bagan<figure><caption>Bagan fi tlugħ ix-<ref target="https://mt.wikipedia.org/wiki/Xemx">xemx</ref></caption></figure>
<p><hi rend="bold">Bagan</hi> (bil-Burmiż: ပုဂံ; MLCTS: <hi rend="italic">pu.gam</hi>, IPA: [bəɡàɰ̃]; li qabel kienet magħrufa bħala <hi rend="bold">Pagan</hi>) hija belt antika u <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> fir-Reġjun ta' <ref target="https://mt.wikipedia.org/wiki/Mandalay">Mandalay</ref> tal-<ref target="https://mt.wikipedia.org/wiki/Burma">Myanmar</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Mis-sekli 9 sa 13, il-belt kienet il-<ref target="https://mt.wikipedia.org/wiki/Belt_kapitali">kapitali</ref> tar-Renju ta' Pagan, l-ewwel renju li wassal għall-unifikazzjoni tar-reġjuni li iktar 'il quddiem iffurmaw il-Myanmar. Fl-eqqel żmien tar-renju bejn is-sekli 11 u 13, iżjed minn 10,000 tempju, pagoda u monasterju <ref target="https://mt.wikipedia.org/wiki/Buddiżmu">Buddisti</ref> nbnew fil-pjanura ta' Bagan biss<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref>, li minnhom għad hemm il-fdalijiet ta' iktar minn 2,200 tempju u pagoda.</p>
<p>Iż-<hi rend="bold">Żona Arkeoloġika ta' Bagan</hi> hija attrazzjoni ewlenija għall-industrija l-ġdida tat-turiżmu fil-pajjiż.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Etimoloġija
<p>Bagan hija l-pronunzja standard attwali tal-kelma bil-Burmiż <hi rend="italic">Pugan</hi> (ပုဂံ), li ġiet mill-Burmiż Antik <hi rend="italic">Pukam</hi> (ပုကမ်). L-isem klassiku tagħha bil-Pali huwa <hi rend="italic">Arimaddanapura</hi> (အရိမဒ္ဒနာပူရ, litteralment "il-belt li tgħaffeġ l-għedewwa"). L-ismijiet l-oħra tal-belt bil-Pali jirreferu għaż-żona estremament niexfa tagħha: <hi rend="italic">Tattadesa</hi> (တတ္တဒေသ, "art arida"), u <hi rend="italic">Tampadīpa</hi> (တမ္ပဒီပ, "pajjiż il-bronż"). Il-ġrajjiet Burmiżi jirrapportaw ukoll ismijiet klassiċi oħra, fosthom <hi rend="italic">Thiri Pyissaya</hi> (သီရိပစ္စယာ; bil-Pali: Siripaccaya) u <hi rend="italic">Tampawaddy</hi> (တမ္ပဝတီ; bil-Pali: Tampavatī).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Storja
Sekli 9 sa 13
<figure><caption>Mappa tal-Imperu ta' Pagan għall-ħabta tal-1210</caption></figure>
<p>Skont il-ġrajjiet Burmiżi, Bagan ġiet stabbilita fit-tieni seklu W.K., u ġiet iffortifikata fit-849 W.K. mir-Re Pyinbya, l-34 suċċessur tal-fundatur ta' Bagan tal-qedem.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Madankollu, l-istudjużi ewlenin inġenerali jsostnu li Bagan ġiet stabbilita bejn nofs u l-aħħar tas-seklu 9 mill-Mranma (Burmani), li kienu għadhom kemm daħlu fil-wied ta' Irrawaddy mir-Renju ta' Nanzhao. Fost diversi bliet-stati kompetituri ta' xulxin sal-aħħar tas-seklu 10, l-insedjament tal-Burmani kiber kemm fl-awtorità tiegħu kif ukoll fil-kobor tiegħu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Mill-1044 sal-1287, Bagan kienet il-kapitali kif ukoll iċ-ċentru politiku, ekonomiku u kulturali tal-<ref target="https://mt.wikipedia.org/wiki/Imperu_ta'_Pagan">Imperu ta' Pagan</ref>. Matul perjodu ta' 250 sena, il-mexxejja ta' Bagan u s-sinjuruni tagħha bnew iktar minn 10,000 <ref target="https://mt.wikipedia.org/wiki/Monument">monument</ref> <ref target="https://mt.wikipedia.org/wiki/Reliġjon">reliġjuż</ref> (madwar 1,000 stupa, 10,000 tempju żgħir u 3,000 monasteru) f'żona ta' 104 kilometru kwadru fil-pjanura ta' Bagan. Il-belt properuża kibret fid-daqs u l-kobor perċepit tagħha, u saret ċentru kożmopolitan għall-istudji reliġjużi u lajċi, speċjalment korsijiet tal-Pali tal-istudju tal-grammatika u tal-<ref target="https://mt.wikipedia.org/wiki/Filosofija">filosofija</ref>-<ref target="https://mt.wikipedia.org/wiki/Psikoloġija">psikoloġija</ref> (<hi rend="italic">abhidhamma</hi>) kif ukoll l-istudji f'varjetà ta' lingwi tal-prosodija, tal-<ref target="https://mt.wikipedia.org/wiki/Fonoloġija">fonoloġija</ref>, tal-grammatika, tal-<ref target="https://mt.wikipedia.org/wiki/Astroloġija">astroloġija</ref>, tal-alkimija, tal-<ref target="https://mt.wikipedia.org/wiki/Mediċina">mediċina</ref>, u tal-istudji legali. Il-belt attirat patrijiet u studenti saħansitra mill-<ref target="https://mt.wikipedia.org/wiki/Indja">Indja</ref>, mis-<ref target="https://mt.wikipedia.org/wiki/Sri_Lanka">Sri Lanka</ref> u mill-<ref target="https://mt.wikipedia.org/wiki/Imperu_Khmer">Imperu Khmer</ref>.<ref target="https://mt.wikipedia.org/wiki/Il-Paġna_prinċipali#cite_note-:3-8">[8]</ref></p>
<p>Il-<ref target="https://mt.wikipedia.org/wiki/Kultura">kultura</ref> ta' Bagan kienet dominata mir-reliġjon. Ir-reliġjon ta' Bagan kienet fluwida, sinkretika u skont l-istandards ta' iktar 'il quddiem, mhux ortodossa. Kollox ma' kollox kienet kontinwazzjoni ta' xejriet reliġjużi fl-era tal-Pyu meta l-Buddiżmu Theravada kien jeżisti flimkien mal-Buddiżmu Mahayana, il-Buddiżmu Tantriku, diversi deklinazzjonijiet tal-<ref target="https://mt.wikipedia.org/wiki/Ħinduiżmu">Induiżmu</ref> (Saivita u Vaishana), kif ukoll tradizzjonijiet (<hi rend="italic">nat</hi>) animisti nativi. Filwaqt li l-patroċinju rjali tal-Buddiżmu Theravada minn nofs is-seklu 11 kien wassal biex gradwalment tikseb il-primazija, tradizzjonijiet oħra komplew joktru matul il-perjodu ta' Pagan kollu sa livelli bla preċedent.<ref target="https://mt.wikipedia.org/wiki/Il-Paġna_prinċipali#cite_note-:3-8">[8]</ref></p>
<p>L-Imperu ta' Pagan sfaxxa fl-1287 minħabba invażjonijiet ripetuti tal-<ref target="https://mt.wikipedia.org/wiki/Mongolja">Mongoli</ref> (1277-1301). Riċerka reċenti turi li l-armati Mongoli jaf ma laħqux Bagan innifisha, u li anke jekk għamlu dan, il-ħsara li għamlu probabbilment kienet minima.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Madankollu, xi ħsara xorta saret. Il-belt, li xi darba kienet tospita xi 50,000 sa 200,000 ruħ, spiċċat f'xejn iktar minn raħal żgħir, u qatt ma reġgħet kisbet il-prominenza tagħha. Il-belt formalment ma baqgħetx il-kapitali ta' Burma f'Diċembru 1297 meta r-Renju ta' Myinsaing sar il-qawwa l-ġdida f'Burma ta' Fuq.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Sekli 14 sa 19
<figure><caption>Ballun tal-arja turistiku fuq pagoda f'Bagan</caption></figure>
<p>Bagan baqgħet teżisti bħala insedjament uman sas-seklu 15<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>, u bħala destinazzjoni tal-pellegrinaġġi matul il-perjodu imperjali kollu. Għadd iżgħar ta' monumenti reliġjużi ġodda u impressjonanti xorta waħda baqgħu jinbnew sa nofs is-seklu 15, iżda wara, il-kostruzzjoni ta' tempji ġodda majnat sew b'inqas minn 200 tempju li nbnew bejn is-sekli 15 u 20.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Il-kapitali l-antika baqgħet destinazzjoni tal-pellegrinaġġi iżda l-pellegrinaġġi kienu ffukati fuq xi għoxrin tempju li kienu l-iktar prominenti biss mill-eluf li kien hemm: it-Tempju/il-Pagoda ta' Ananda, ta' Shwezigon, ta' Sulamani, ta' Htilominlo, ta' Dhammayazika, u ftit tempji oħra tul il-mogħdija l-antika. Il-kumplament—eluf ta' tempji inqas famużi u iktar remoti—sfaw mitluqa u bosta minnhom inħakmu mill-elementi.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Għall-ftit tempji li kellhom patroċinju regolari, dan il-patroċinju kontinwu ġab miegħu manutenzjoni regolari tat-tempji kif ukoll żidiet arkitettoniċi li kienu jingħataw bħala donazzjoni mid-devoti. Bosta tempji reġgħu ġew impittrin mill-ġdid b'affreski ġodda apparti jew saħansitra fuq l-affreski oriġinali ta' żmien Pagan, jew ġew mgħammra bi <ref target="https://mt.wikipedia.org/wiki/Statwa">statwi</ref> ġodda ta' Buddha. Imbagħad kien hemm sensiela ta' rinnovazzjonijiet "sistematiċi" sponsorjati mill-istat fil-perjodu ta' Konbaung (1752-1885), li fil-maġġoranza tagħhom ma żammewx mad-disinni oriġinali—uħud ġew irtokkati "b'superfiċe mkaħħla kif ġie ġie, bla ebda gosti, <ref target="https://mt.wikipedia.org/wiki/L-Arti">arti</ref> jew riżultat sodisfaċenti". It-tempji minn ġewwa kienu ngħataw saħansitra żebgħa bajda fuq l-affreski, bħal pereżempju dawk ta' Thatbyinnyu u ta' Ananda. Bosta iskrizzjonijiet impittra u saħansitra affreski ġew miżjuda f'dan il-perjodu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Seklu 20 sal-preżent
<figure><caption>Il-Pagoda ta' Bupaya fl-1868 qabel ma nqerdet b'terremot fl-1975 u issa ġiet rikostruwita u ġiet indurata</caption></figure>
<p>Bagan tinsab f'żona attiva tat-terremoti, u ġarrbet bosta terremoti tul is-sekli, b'saħansitra iżjed minn 400 irreġistrati bejn l-1904 u l-1975.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Terremot kbir seħħ fit-8 ta' Lulju 1975, u laħaq it-8 MM f'Bagan u f'Myinkaba, u 7 MM f'Nyaung-U.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> It-terremot heżżeż it-tempji, u f'ħafna każijiet bħal dak ta' Bupaya, ġarrbu ħsarat kbar u xi kultant irreversibbli. Attwalment hemm 2,229 tempju u pagoda.<ref target="https://mt.wikipedia.org/wiki/Il-Paġna_prinċipali#cite_note-:4-16">[16]</ref></p>
<p>Bosta minn dawn il-pagodi li ġarrbu l-ħsarat ġew restawrati fis-snin 90 mill-gvern militari, li għamel ħiltu biex Bagan issir destinazzjoni turistika internazzjonali. Madankollu, l-isforzi ta' restawr minflok wasslu għat-tmaqdir mifrux mill-istoriċi tal-arti u mill-konservazzjonisti minn madwar id-<ref target="https://mt.wikipedia.org/wiki/Id-Dinja">dinja</ref>. Il-kritiċi kienu mgħaddbin li r-restawr sar mingħajr wisq attenzjoni għall-istili arkitettoniċi oriġinali u bl-użu ta' materjali moderni, u li l-gvern fetaħ ukoll korsa tal-golf fil-beraħ, awtostrada pavimentata, u bena torri panoramiku ta' 61 metru. Għalkemm il-gvern kien jemmen li l-mijiet ta' tempji (mhux restawrati) u l-għadd kbir ta' iskrizzjonijiet fuq il-ġebel tal-kapitali antika kienu biżżejjed biex jistħoqqilhom jitniżżlu bħala Sit ta' Wirt Dinji tal-UNESCO, il-belt tniżżlet biss fl-2019, u Bagan damet daqshekk biex jitniżżlu allegatament proprju minħabba r-restawr.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Bagan illum hija destinazzjoni turistika ewlenija fl-industrija emerġenti tal-pajjiż, li kienet ilha fil-mira ta' diversi kampanji ta' bojkottjar. Diversi pubblikazzjonijiet Burmiżi jenfasizzaw li l-infrastruttura turistika żgħira tal-belt se jkollha tespandi malajr anke biex tlaħħaq mal-iċken żieda fit-turiżmu fis-snin li ġejjin.</p>
<figure><caption>Il-Buddha bilwieqfa tat-Tempju ta' Ananda</caption></figure>
<p>Fl-24 ta' Awwissu 2016, terremot kbir heżżeż il-parti ċentrali ta' Myanmar u mill-ġdid ikkawża ħsarat estensivi f'Bagan; din id-darba kważi 400 tempju nqerdu. It-Tempju ta' Sulamani u dak ta' Myauk Guni (Guni tat-Tramuntana) ġarrbu ħsarat kbar. Id-Dipartiment Arkeoloġiku ta' Bagan ta bidu għal stħarriġ u sforz ta' rikostruzzjoni bl-għajnuna ta' esperti mill-UNESCO. Il-viżitaturi ma jistgħux jidħlu iktar fi 33 tempju li ġarrbu l-iktar ħsarat.</p>
Sit ta' Wirt Dinji
<p>Fis-6 ta' Lulju 2019, Bagan tniżżlet uffiċjalment bħala Sit ta' Wirt Dinji tal-UNESCO, 24 sena wara li l-gvern militari nnomina l-belt fl-1995, matul it-43 sessjoni tal-Kumitat għall-Wirt Dinji. B'hekk Bagan saret it-tieni Sit ta' Wirt Dinji fil-Myanmar, wara l-<ref target="https://mt.wikipedia.org/wiki/Bliet_Antiki_tal-Pyu">Bliet Antiki tal-Pyu</ref>. Bħala parti mir-rakkomandazzjonijiet li ngħataw wara d-deżinjazzjoni ta' Bagan, il-gvern tal-Myanmar wiegħed li jkun hemm rilokazzjoni tal-lukandi eżistenti fiż-żona arkeoloġika lejn żona apposta għal-lukandi sal-2028.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; <hi rend="bold">il-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u <hi rend="bold">l-kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ġeografija
<figure><caption>Inżul ix-xemx fuq it-tempji u l-pagodi ta' Bagan</caption></figure>
<p>Iż-Żona Arkeoloġika ta' Bagan, definita bħala ż-żona ta' 13-il kilometru bi tmien kilometri u ċċentrata madwar il-belt antika ta' Bagan, tikkonsisti minn Nyaung U fit-Tramuntana u Bagan il-Ġdida fin-Nofsinhar, tinsab fil-Punent ta' art enormi mimlija pjanuri f'Burma ta' Fuq ma' lilwa tax-xmara Irrawaddy. Tinsab 290 kilometru fil-Lbiċ ta' Mandalay u 700 kilometru fit-Tramuntana ta' <ref target="https://mt.wikipedia.org/wiki/Yangon">Yangon</ref>.</p>
Klima
<p>Bagan tinsab fin-nofs ta' "żona niexfa" tal-Myanmar, bejn wieħed u ieħor bejn <ref target="https://mt.wikipedia.org/wiki/Shwebo">Shwebo</ref> fit-Tramuntana u <ref target="https://mt.wikipedia.org/wiki/Pyay">Pyay</ref> fin-Nofsinhar. Għad-differenza tar-reġjuni kostali tal-pajjiż, li jkollhom ix-xita ta' kull sena fil-monsoons li tlaħħaq iktar minn 2,500 millimetru, iż-żona niexfa ma tantx tara preċipitazzjoni peress li hija mkennija mix-xita mill-katina muntanjuża ta' Rakhine Yoma fil-Punent.</p>
<p>Is-sorsi klimatiċi disponibbli online jirrapportaw klima pjuttost differenti għal Bagan.</p>


Veduti panoramiċi
<figure><caption>Veduta panoramika ta' Bagan mit-Tempju ta' Minyeingon, b'Thatbyinnyu fuq ix-xellug u Dhammayangyi ’l bogħod fuq il-lemin</caption></figure>
<figure><caption>Il-pjanura ta' Bagan b'Dhammayangyi fuq ix-xellug</caption></figure>
<figure><caption>Il-pjanura ta' Bagan bix-xmara Irrawaddy fl-isfond</caption></figure>
<figure><caption>Il-pjanura ta' Bagan Plains mix-xatt oppost tax-xmara Irrawaddy</caption></figure>
Arkitettura
<p>Bagan tispikka mhux biss għan-numru ma jispiċċa qatt ta' binjiet reliġjużi tal-Myanmar, iżda wkoll għall-arkitettura tal-għaġeb tal-binjiet, u l-kontribut tagħhom għad-disinn tat-tempji Burmiżi. L-arti tal-arkitettura tal-pagodi f'Bagan hija turija tal-ħila mill-aqwa tal-<ref target="https://mt.wikipedia.org/wiki/Artiġjan">artiġjani</ref> tal-Myanmar. It-tempji ta' Bagan jistgħu jinqasmu f'żewġ kategoriji wesgħin: it-tempji solidi bi stil ta' <hi rend="italic">stupa</hi> u t-tempji vojta minn ġewwa bl-istil <hi rend="italic">gu</hi> (ဂူ).</p>
Stupi
<p><hi rend="italic">Stupa</hi>, li tissejjaħ ukoll <hi rend="italic">pagoda</hi> jew <hi rend="italic">chedi</hi>, hija struttura kbira, li tipikament ikollha kompartiment bir-relikwi ġewwa. L-istupi jew il-pagodi ta' Bagan evolvew mill-ewwel disinni tal-<ref target="https://mt.wikipedia.org/wiki/Pyu">Pyu</ref>, li min-naħa tagħhom kienu bbażati fuq id-disinni tal-istupi tar-reġjun ta' Andhra, partikolarment Amaravati u Nagarjunakonda fix-Xlokk tal-Indja attwali, u fuq livell inqas ta' <ref target="https://mt.wikipedia.org/wiki/Ceylon">Ceylon</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> L-istupi tal-era ta' Bagan min-naħa tagħhom kienu l-prototipi għall-istupi Burmiżi ta' warajhom f'termini ta' simboliżmu, forma u disinn, tekniki tal-bini u saħansitra materjali.<ref target="https://mt.wikipedia.org/wiki/Il-Paġna_prinċipali#cite_note-:5-22">[22]</ref></p>
Evoluzzjoni tal-istupi tal-MyanmarIl-Pagoda ta' Bawbawgyi (is-seklu 7)Il-Pagoda ta' Bupaya (qabel is-seklu 11)Il-Pagoda ta' Lawkananda (qabel is-seklu 11)Il-Pagoda ta' Shwezigon (is-seklu 11)Il-Pagoda ta' Dhammayazika (is-seklu 12)Il-Pagoda ta' Mingalazedi (is-seklu 13)L-umbrelel ċerimonjali f'tempju ta' Bagan




<figure><caption>L-affreski antiki fuq ġewwa tat-Tempju ta' Sulamani f'Bagan</caption></figure>
<p>Oriġinarjament, stupa ta' Ceylon kien ikollha qafas emisferiku (bil-Pali: <hi rend="italic">anda</hi>, jiġifieri "bajda"), li fuqu kienet tiġi stabbilita kaxxa rettangolari mdawra b'balavostri tal-ġebel (<hi rend="italic">harmika</hi>). Xaft kien jagħti lejn il-quċċata tal-istupa u dan kien jirfed diversi umbrelel ċerimonjali. L-istupa hija rappreżentazzjoni tal-kożmos Buddisti: l-għamla tagħha tissimboleġġa lill-Muntanja Meru, filwaqt li l-umbrella armata fuq ix-xogħol bil-brikks tirrappreżenta l-assi tad-dinja.<ref target="https://mt.wikipedia.org/wiki/Il-Paġna_prinċipali#cite_note-:4-16">[16]</ref> Il-pedamenti bil-brikks spiss kienu jinksew bl-istukko u mżejna bir-riljievi. Pari jew serje ta' orki bħala gwardjani (<hi rend="italic">bilu</hi>) kienu tema favorita fil-perjodu ta' Bagan tal-qedem.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Id-disinn oriġinali tal-Induisti gradwalment ġie mmodifikat, l-ewwel mill-Pyu, u mbagħad mill-Burmani f'Bagan, fejn l-istupa bil-mod il-mod żviluppat b'għamla itwal u ċilindrika. L-iktar stupi bikrin ta' Bagan bħal dik ta' Bupaya (għall-ħabta tas-seklu 9) nibtu direttament mill-istil tal-Pyu fi <ref target="https://mt.wikipedia.org/wiki/Sri_Ksetra">Sri Ksetra</ref>. Sas-seklu 11, l-istupa żviluppat b'għamla iktar qisha qanpiena fejn l-umbrelel inbidlu f'sensiela ta' ċrieki li kulma jmur jiċkienu u li kienu jitpoġġew fuq xulxin sa ma jiġu għall-ponta. Fuq iċ-ċrieki, id-disinn il-ġdid sostitwixxa l-<hi rend="italic">harmika</hi> b'blanzun tal-lotus. Dan id-disinn imbagħad evolva f'"blanzun tal-<ref target="https://mt.wikipedia.org/wiki/Banana">banana</ref>", li jifforma l-quċċata estiża tal-biċċa l-kbira tal-pagodi Burmiżi. Tliet terrazzi rettangolari jew erbgħa kienu jservu bħala l-bażi tal-pagoda, sikwit b'gallerija ta' madum tat-terrakotta li juru ġrajjiet tal-<hi rend="italic">jataka</hi> Buddisti. Il-Pagoda ta' Shwezigon u l-Pagoda ta' Shwesandaw huma l-iktar eżempji bikrin ta' din it-tip ta' pagoda. Eżempji tat-tendenza favur disinn qisu iktar b'għamla ta' qanpiena gradwalment kisbu l-primazija kif wieħed jista' jara fil-Pagoda ta' Dhammayazika (l-aħħar tas-seklu 12) u l-Pagoda ta' Mingalazedi (l-aħħar tas-seklu 13).<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Tempji vojta minn ġewwa
<p>B'kuntrast mal-istupi, it-tempji vojta minn ġewwa bl-istil <hi rend="italic">gu</hi> huma strutturi li kienu jintużaw għall-meditazzjoni, għall-qima u d-devozzjoni lejn Buddha u ritwali Buddisti oħra. It-tempji <hi rend="italic">gu</hi> jinqasmu f'żewġ stili bażiċi: id-disinn b'"faċċata waħda" u d-disinn b'erba' faċċati"—essenzjalment daħla prinċipali waħda u erba' daħliet prinċipali. Jeżistu wkoll stili oħra bħal pereżempju b'ħames faċċati u ibridi. L-istil b'faċċata waħda oriġina minn <ref target="https://mt.wikipedia.org/wiki/Beikthano">Beikthano</ref> fis-seklu 2, u l-istil b'erba' faċċati oriġina minn Sri Ksetra fis-seklu 7. It-tempji, li kellhom karatteristiċi uniċi bħal ħnejjiet ippuntati u l-kompartiment bil-volti, bdew isiru ikbar u iktar grandjużi fil-perjodu ta' Bagan tal-qedem.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Innovazzjonijiet
<figure><caption>Dhammayangyi Paya, Bagan</caption></figure>
<p>Għalkemm id-disinni tat-tempji Burmiżi evolvew minn stili tal-Induisti u tal-Pyu (u possibbilment anke tal-Mon), it-tekniki tal-volti milli jidher żviluppa f'Bagan stess. L-iktar tempi bikrin bil-volti jmorru lura għas-seklu 11, filwaqt li l-istil bil-volti ma kienx mifrux fl-<ref target="https://mt.wikipedia.org/wiki/Indja">Indja</ref> qabel l-aħħar tas-seklu 12. Ix-xogħol bil-ġebel tal-binjiet juri "livell tal-għaġeb ta' perfezzjoni", fejn ħafna mill-istrutturi immensi ma ġġarrfux minkejja t-terremot qawwi tal-1975.<ref target="https://mt.wikipedia.org/wiki/Il-Paġna_prinċipali#cite_note-:4-16">[16]</ref> B'xorti ħażina, it-tekniki tal-volti tal-era ta' Bagan tal-qedem intilfu fil-perjodi ta' wara. Wara dan il-perjodu, inbnew biss tempji ferm iżgħar bl-istil <hi rend="italic">gu</hi>. Fis-seklu 18, pereżempju, ir-Re Bodawpaya pprova jibni l-Pagoda ta' Mingun (li suppost kellha tkun l-ikbar waħda fid-dinja) bħala tempju b'kompartimenti spazjużi bil-volti iżda ma setax għaliex l-<ref target="https://mt.wikipedia.org/wiki/Artiġjan">artiġjani</ref> u l-<ref target="https://mt.wikipedia.org/wiki/Bennej">bennejja</ref> ta' dak iż-żmien kienu laħqu tilfu l-għarfien u s-<ref target="https://mt.wikipedia.org/wiki/Sengħa">sengħa</ref> tal-bini tal-volti u tal-ħnejjiet ippuntati, tant meħtieġa għall-bini tat-tempji vojta minn ġewwa ta' Bagan.<ref target="https://mt.wikipedia.org/wiki/Il-Paġna_prinċipali#cite_note-:5-22">[22]</ref></p>
<p>Innovazzjoni arkitettonika oħra li oriġinat f'Bagan hija t-tempju Buddist bi pjanta pentagonali. Dan id-disinn nibet minn disinni ibridi (bejn disinni b'faċċata u b'erba' faċċati). L-idea kienet li tiġi inkluża l-venerazzjoni tal-Buddha Maitreya, il-ħames Buddha ta' dik l-era u l-Buddha tal-futur, apparti l-erba' l-oħra eżistenti. Il-Pagoda ta' Dhammayazika u l-Pagoda ta' Ngamyethna huma eżempji tad-disinn pentagonali.<ref target="https://mt.wikipedia.org/wiki/Il-Paġna_prinċipali#cite_note-:4-16">[16]</ref></p>


Mużewijiet
<figure><caption>Sit tal-pedamenti tal-palazz l-antik ta' Bagan tal-Qedem qabel l-2003.</caption></figure>
<list type="unordered"><item>Il-Mużew Arkeoloġiku ta' Bagan: l-unika <ref target="https://mt.wikipedia.org/wiki/Mużew">mużew</ref> fiż-Żona Arkeoloġika ta' Bagan, fih innifsu mużew fil-beraħ antik millenju. Il-mużew fih tliet sulari u fih oġġetti rari tal-perjodu ta' Bagan tal-Qedem, fosthom l-iskrizzjonijiet oriġinali ta' Myazedi, il-<ref target="https://mt.wikipedia.org/wiki/Ġebla_ta'_Rosetta">Ġebla ta' Rosetta</ref> ta' Burma.</item>
<item>Il-Palazz ta' Anawrahta: dan il-palazz ġie rikostruwit fl-2003 abbażi tal-pedamenti eżistenti fis-sit tal-palazz l-antik.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Madankollu, il-palazz li nbena fuq il-pedamenti nbena bl-ebda evidenza disponibbli kif seta' kien fil-qedem.</item></list>
Dokumentazzjoni 3D bil-LiDAR
<p>Il-Proġett ta' Zamani mill-Università ta' <ref target="https://mt.wikipedia.org/wiki/Cape_Town">Cape Town</ref>, l-<ref target="https://mt.wikipedia.org/wiki/Afrika_t'Isfel">Afrika t'Isfel</ref>, offra s-servizzi tiegħu għad-dokumentazzjoni spazjali tal-<ref target="https://mt.wikipedia.org/wiki/Monument">monumenti</ref> f'Bagan b'rispons għall-qerda ta' monumenti minħabba terremot ta' Awwissu 2016. Wara żjara ta' tkixxif f'Bagan u laqgħa sussegwenti fl-uffiċċji tal-UNESCO f'<ref target="https://mt.wikipedia.org/wiki/Bangkok">Bangkok</ref>, it-<ref target="https://mt.wikipedia.org/wiki/Tajlandja">Tajlandja</ref>, fi Frar 2017, il-Proġett ta' Zamani ddokumenta 12-il monument f'Bagan bl-użu tal-LiDAR, matul tliet kampanji fuq il-post bejn l-2017 u l-2018,<ref target="https://mt.wikipedia.org/wiki/Il-Paġna_prinċipali#cite_note-28">[28]</ref><ref target="https://mt.wikipedia.org/wiki/Il-Paġna_prinċipali#cite_note-29">[29]</ref> inkluż Kubyauk-gyi (Gubyaukgyi) (298);  Kyauk-ku-umin (154); Tha-peik-hmauk-gu-hpaya (744); Sula-mani-gu-hpaya  (Sulamani) (748); il-Monument 1053; Sein-nyet-ama (1085); Sein-nyet-nyima (1086); Naga-yon-hpaya (1192); Loka-ok-shaung (1467); Than-daw-kya (1592); il-Monasteru ta' Ananda; u l-Bieb ta' Tharabha, il-bieb tal-belt ta' Bagan tal-qedem.</p>
Trasport
<p>Bagan hija aċċessibbli bl-ajru, bil-ferrovija, bil-karozza tal-linja, bil-karozza u bid-dgħajsa mix-xmara.</p>
Ajru
<p>Il-biċċa l-kbira tat-turisti internazzjonali jtiru lejn il-belt. L-ajruport ta' Nyaung U jipprovdi l-kollegamenti bl-ajru mir-reġjun ta' Bagan u lejh. Diversi linji tal-ajru domestiċi għandhom titjiriet regolari lejn Yangon, li jdumu xi 80 minuta biex ikopru s-600 kilometru bejn iż-żewġ bliet. It-titjiriet lejn Mandalay idumu bejn wieħed u ieħor 30 minuta u dawk lejn <ref target="https://mt.wikipedia.org/wiki/Heho">Heho</ref> jdumu madwar 40 minuta. L-ajruport jinsab fil-periferija ta' Nyaung U u ddum xi 20 minuta bit-taksi biex tasal f'Bagan mill-ajruport.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
Ferrovija
<p>Il-belt ta' Bagan hija moqdija wkoll mil-linja ferrovjarja Yangon-Mandalay. Il-kumpanija Myanmar Railways kuljum topera servizz ferrovjarju ta' billejl 'l hemm u 'l hawn bejn Yangon u Bagan (il-ferroviji nri 61 u 62), li jdumu mill-inqas 18-il siegħa. Il-ferroviji għandhom vagun bis-sodod kif ukoll postijiet tal-Ewwel Klassi u postijiet tal-Klassi Ordinarja. Bejn Mandalay u Bagan hemm żewġ servizzi li joperaw kuljum 'l hemm u 'l hawn (il-ferroviji nri 117,118,119 u 120) li jieħdu mill-inqas tmien sigħat. Il-ferroviji għandhom postijiet tal-Ewwel Klassi u postijiet tal-Klassi Ordinarja.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Karozzi tal-linja u karozzi
<p>Hemm servizzi bil-karozzi tal-linja u bil-karozzi privati li joperaw billejl ukoll minn Yangon u Mandalay li jdumu madwar disa' sigħat u sitt sigħat rispettivament.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
Lanċa
<p>Servizz tal-lanċa "ekspress" jopera bejn Bagan u Mandalay. Tul ix-xmara Irrawaddy, l-iktar lanċa veloċi ddum xi disa' sigħat biex tivvjaġġa 170 kilometru. Is-servizz jopera kuljum fl-eqqel perjodi u joperaw ukoll servizzi inqas veloċi b'waqfiet mal-lejl.</p>
Ekonomija
<figure><caption>Ħaddiema f'fabbrika tal-oġġetti bil-lacquer</caption></figure>
<p>L-ekonomija ta' Bagan hija bbażata b'mod prinċipali fuq it-turiżmu. Minħabba l-ibbojkottjar kontra l-gvern militari preċedenti, l-infrastruttura tat-turiżmu tar-reġjun ta' Bagan għadha mudesta meta mqabbla mal-istandards internazzjonali. Il-belt għandha ftit lukandi standard internazzjonali u bosta appartamenti ġestiti minn familji. Bagan hija wkoll iċ-ċentru tal-industrija Burmiża tal-oġġetti bil-lacquer, li prattikament jiddependi fuq id-domanda mit-turisti. Il-biċċa l-kbira tal-oġġetti bil-lacquer huma destinati għall-ħwienet tat-tifkiriet turistiċi f'Yangon, u għas-swieq dinjin. Barra minn hekk, il-proċess tal-produzzjoni tal-oġġetti bil-lacquer fih innifsu sar attrazzjoni turistika.</p>
Demografija
<p>Il-popolazzjoni ta' Bagan fl-aqwa perjodu tal-belt kien stmat li kienet bejn 50,000<ref target="https://mt.wikipedia.org/wiki/Il-Paġna_prinċipali#cite_note-geh-78-33">[33]</ref> to 200,000 ruħ.<ref target="https://mt.wikipedia.org/wiki/Il-Paġna_prinċipali#cite_note-hk-ab-115-34">[34]</ref> Sa żmien il-wasla tal-industrija tat-turiżmu fis-snin 90 tas-seklu 20, ftit abitati biss kienu jgħixu fil-belt antika ta' Bagan. Iż-żieda fit-turiżmu attirat popolazzjoni mdaqqsa lejn iż-żona. Minħabba li issa fiż-żona tal-belt antika ta' Bagan ma hemmx abitazzjonijiet permanenti, il-biċċa l-kbira tal-popolazzjoni tirresjedi f'Bagan il-Ġdida fin-Nofsinhar jew f'Nyaung-U fit-Tramuntana tal-belt antika ta' Bagan. Il-maġġoranza tar-residenti nativi huma Bamar.</p>
Amministrazzjoni
<p>Iż-Żona Arkeoloġika ta' Bagan hija parti mid-Distrett ta' Nyaung-U fir-Reġjun ta' Mandalay.</p>
Ġemellaġġi
<list type="unordered"><item><ref target="https://mt.wikipedia.org/wiki/Luang_Prabang">Luang Prabang</ref>, <ref target="https://mt.wikipedia.org/wiki/Laos">Laos</ref><ref target="https://mt.wikipedia.org/wiki/Il-Paġna_prinċipali#cite_note-sis-35">[35]</ref></item>
<item><ref target="https://mt.wikipedia.org/wiki/Siem_Reap">Siem Reap</ref>, <ref target="https://mt.wikipedia.org/wiki/Kambodja">Kambodja</ref><ref target="https://mt.wikipedia.org/wiki/Il-Paġna_prinċipali#cite_note-sis-35">[35]</ref></item></list>
Biblijografija
<list type="unordered"><item>Aung-Thwin, Michael (1985). Pagan: The Origins of Modern Burma. <ref target="https://mt.wikipedia.org/wiki/Honolulu">Honolulu</ref>: University of Hawai'i Press. ISBN 0-8248-0960-2.</item>
<item>Aung-Thwin, Michael (2005). The mists of Rāmañña: The Legend that was Lower Burma (illustrated ed.). Honolulu: University of Hawai'i Press. ISBN 978-0-8248-2886-8.</item>
<item>Ministry of Culture, Union of Myanmar (2009). "Royal Palaces in Myanmar". Il-Ministeru għall-Kultura.</item>
<item>Harvey, G. E. (1925). History of Burma: From the Earliest Times to 10 March 1824. Londra: Frank Cass &amp; Co. Ltd.</item>
<item>Htin Aung, Maung (1967). A History of Burma. <ref target="https://mt.wikipedia.org/wiki/Belt_ta'_New_York">New York</ref> u <ref target="https://mt.wikipedia.org/wiki/Londra">Londra</ref>: Cambridge University Press.</item>
<item>Ishizawa, Yoshiaki; Yasushi Kono (1989). Study on Pagan: research report. Institute of Asian Cultures, Sophia University. p. 239.</item>
<item>Kala, U (1724). Maha Yazawin (bil-Burmiż). 1–3 (2006, ir-raba' ed. stampata). Yangon: Ya-Pyei Publishing.</item>
<item>Köllner, Helmut; Axel Bruns (1998). Myanmar (Burma) (ed. bl-illustrazzjonijiet). Hunter Publishing. p. 255. ISBN 978-3-88618-415-6.</item>
<item>Lieberman, Victor B. (2003). Strange Parallels: Southeast Asia in Global Context, c. 800–1830, volum 1, Integration on the Mainland. Cambridge University Press. ISBN 978-0-521-80496-7.</item>
<item>Pan Eiswe Star; Soe Than Linn (2010-02-10). "Archaeologists to assist with Cambodia excavations". The Myanmar Times. 26 (509).</item>
<item>Il-Kummissjoni Storika Rjali ta' Burma (1832). Hmannan Yazawin (bil-Burmiż). 1–3 (2003 ed.). Yangon: il-Ministeru għall-Informazzjoni, Myanmar.</item>
<item>Rao, V.K. (2013). "The Terracotta Plaques of Pagan: Indian Influence and Burmese Innovations". Ancient Asia. 4: 7.</item>
<item>Rao, Vinay Kumar. “Buddhist Art of Pagan, 2 Vols.” Published by Agam Kala Publications, <ref target="https://mt.wikipedia.org/wiki/New_Delhi">New Delhi</ref>, 2011. ISBN 978-81-7320-116-5.</item>
<item>Rao, Vinay Kumar (2013). "The Terracotta Plaques of Pagan: Indian Influence and Burmese Innovations". Ancient Asia. 4: 7.</item>
<item>Stadtner, Donald M. (2011). Sacred Sites of Burma: Myth and Folklore in an Evolving Spiritual Realm. <ref target="https://mt.wikipedia.org/wiki/Bangkok">Bangkok</ref>: 2011. ISBN 978-974-9863-60-2.</item>
<item>Than Tun (December 1959). "History of Burma: A.D. 1300–1400". Journal of Burma Research Society. XLII (II).</item>
<item>Than Tun (1964). Studies in Burmese History (in Burmese). 1. Yangon: Maha Dagon.</item>
<item>Tourtellot, Jonathan B. (2004-09-03). "Dictators "Defacing" Famed Burma Temples". The National Geographic Traveler. National Geographic.</item>
<item>UNESCO (1976). Unesco Courier. 28. <ref target="https://mt.wikipedia.org/wiki/Pariġi">Pariġi</ref>: UNESCO.</item>
<item>UNESCO. "Bagan Archaeological Area and Monuments". UNESCO.</item></list>
</text></body></html>