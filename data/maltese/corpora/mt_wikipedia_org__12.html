<html><body><text id="wikipedia_mt_wikipedia_org__12.html" ns="0" revid="274164" sourceurl="https://mt.wikipedia.org/wiki/Malta" title="Malta" type="wikipedia">Malta
<p><hi rend="bold">Malta</hi>, magħrufa uffiċjalment bħala r-<hi rend="bold">Repubblika ta' Malta,</hi> hija repubblika indipendenti, kostituzzjonali, żviluppata fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-pajjiż jikkonsisti minn <ref target="https://mt.wikipedia.org/wiki/Arċipelagu">arċipelagu</ref> ta' seba' gżejjer li jinsabu fil-<ref target="https://mt.wikipedia.org/wiki/Baħar_Mediterran">Baħar Mediterran</ref>, u meqjus pajjiż parti mill-<ref target="https://mt.wikipedia.org/wiki/Ewropa_t'Isfel">Ewropa t'Isfel</ref>, 93 km mill-kosta ta' <ref target="https://mt.wikipedia.org/wiki/Sqallija">Sqallija</ref> (l-<ref target="https://mt.wikipedia.org/wiki/Italja">Italja</ref>), 288 km fil-Lvant tat-<ref target="https://mt.wikipedia.org/wiki/Tuneżija">Tuneżija</ref> u 300 km fit-Tramuntana tal-<ref target="https://mt.wikipedia.org/wiki/Libja">Libja</ref>. Dawn il-gżejjer igawdu minn klima Mediterranja.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Matul l-<ref target="https://mt.wikipedia.org/wiki/Storja">istorja</ref>, il-pożizzjoni ta' Malta fil-Baħar Mediterran dejjem tqieset ta' importanza strateġika.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Minħabba f'hekk, bosta nazzjonijiet u qawwiet militari, fosthom il-<ref target="https://mt.wikipedia.org/wiki/Feniċi">Feniċi</ref>, il-<ref target="https://mt.wikipedia.org/wiki/Kartaġiniżi">Kartaġiniżi</ref>, ir-<ref target="https://mt.wikipedia.org/wiki/Imperu_Ruman">Rumani</ref>, l-<ref target="https://mt.wikipedia.org/wiki/Għarab">Għarab</ref>, ir-rejiet u l-imperaturi ta' <ref target="https://mt.wikipedia.org/wiki/Spanja">Spanja</ref>, il-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta' San Ġwann</ref>, il-Franċiżi u l-<ref target="https://mt.wikipedia.org/wiki/Renju_Unit">Brittaniċi</ref>, ilkoll ħakmu lil Malta. Fl-1964, Malta kisbet l-indipendenza tagħha mir-Renju Unit u mill-ewwel ġiet aċċettata bħala membru tan-<ref target="https://mt.wikipedia.org/wiki/Ġnus_Magħquda">Nazzjonijiet Uniti</ref>. Għaxar snin wara, fl-1974, Malta saret Repubblika. Malta żammet l-istatus tagħha bħala membru tal-<ref target="https://mt.wikipedia.org/wiki/Commonwealth_tan-Nazzjonijiet">Commonwealth</ref>. Fl-2004, Malta saret membru tal-Unjoni Ewropea. Fl-2008, Malta bdiet tagħmel parti miż-żona tal-<ref target="https://mt.wikipedia.org/wiki/Ewro">ewro</ref>. L-ilsien mitkellem prinċipalment hu l-<ref target="https://mt.wikipedia.org/wiki/Lingwa_Maltija">Malti</ref>, ilsien li ġej mis-<ref target="https://mt.wikipedia.org/wiki/Semitiku">Semitiku</ref> u r-<ref target="https://mt.wikipedia.org/wiki/Lingwa_Latina">Rumanz</ref>. Illum dan l-ilsien tħallat ħafna bi kliem li ġej mill-<ref target="https://mt.wikipedia.org/wiki/Lingwa_Ingliża">Ingliż</ref>.  </p>
<p>L-<ref target="https://mt.wikipedia.org/wiki/Storja_ta'_Malta">istorja ta' Malta</ref> tmur lura daqs 7,000 sena. It-<ref target="https://mt.wikipedia.org/wiki/Tempji_Megalitiċi_ta’_Malta_u_Għawdex">Tempji Megalitiċi</ref> li jmorru lura daqs 5,500 sena huma rikonoxxuti mill-<ref target="https://mt.wikipedia.org/wiki/UNESCO">UNESCO</ref> bħala <ref target="https://mt.wikipedia.org/wiki/Sit_ta’_Wirt_Dinji">Wirt Dinji</ref>.<ref target="https://mt.wikipedia.org/wiki/Il-Paġna_prinċipali#cite_note-Unesco-10">[10]</ref>. Ma' dawn, il-UNESCO tirrikonoxxi wkoll il-<ref target="https://mt.wikipedia.org/wiki/Valletta">Belt Valletta</ref> u l-<ref target="https://mt.wikipedia.org/wiki/Ipoġew_ta’_Ħal_Saflieni">Ipoġew ta' Ħal Saflieni</ref> bħala Siti ta' Wirt Dinji.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Skont l-<ref target="https://mt.wikipedia.org/wiki/Atti_tal-Appostli">Atti tal-Appostli</ref>, Kap. 28, fis-sena 60 W.K., wara li l-bastiment li kien qed jivvjaġġa fuqu nkalja fuq il-kosta ta' Malta, <ref target="https://mt.wikipedia.org/wiki/Pawlu_minn_Tarsu">San Pawl</ref> qatta' tliet xhur jgħix fuq il-gżira. Il-kitba fit-<ref target="https://mt.wikipedia.org/wiki/Testment_il-Ġdid">Testment il-Ġdid</ref> ma ssemmi xejn li San Pawl ikkonverta lill-<ref target="https://mt.wikipedia.org/wiki/Maltin">Maltin</ref> għall-<ref target="https://mt.wikipedia.org/wiki/Kristjaneżmu">Kristjaneżimu</ref>. Biss, dan seta' ġara minħabba l-fatt li l-Maltin raw il-qawwa ta' dan il-bniedem meta ħelisha mill-għarqa kif ukoll mill-gidma velenuża tal-lifgħa. Imbagħad San Pawl seta' ngħata widen mill-Maltin wara li kien ukoll fejjaq lill-Missier Pubbliju, il-Gvernatur Ruman ta' Malta. Fl-Atti tal-Appostli lanqas ma jissemma li San Pawl għamel lil Pubbliju bħala l-ewwel Isqof ta' Malta. L-eqdem provi tal-eqdem komunità Nisranija f'Malta ġejjin minn xi katakombi li tħaffru u ntużaw xi ftit mijiet ta' snin wara il-miġja ta' San Pawl.   </p>
<p>Il-<ref target="https://mt.wikipedia.org/wiki/Belt_kapitali">belt kapitali</ref> ta' Malta hi l-Belt Valletta. Il-lingwi uffiċjali tal-pajjiż huma l-Malti u l-Ingiż, u dawn it-tnejn ħadu post it-<ref target="https://mt.wikipedia.org/wiki/Lingwa_Taljana">Taljan</ref> fl-1935. Malta għandha konnessjoni qawwija mal-<ref target="https://mt.wikipedia.org/wiki/Knisja_Kattolika">Kattoliċiżmu Ruman</ref>, li għadu r-<ref target="https://mt.wikipedia.org/wiki/Reliġjon">reliġjon</ref> uffiċjali u l-aktar wieħed ipprattikat f'Malta.</p>
Etimoloġija
<p>Id-definizzjoni tal-kelma '<ref target="https://mt.wikipedia.org/wiki/Etimoloġija">etimoloġija</ref>' tista' tiġi deskritta bħala l-istudju tal-oriġini preċiża tal-kliem semantiku (tifsir) preżenti f'lingwa.</p>
<p>L-oriġini tat-terminu "Malta" hu inċert u l-varjazzjoni moderna hi derivata mil-lingwa Maltija. L-isem x'aktarx ġej mill-<ref target="https://mt.wikipedia.org/wiki/Lingwa_Griega_Antika">Grieg</ref> μέλι (<hi rend="italic">meli</hi>) ('għasel'). Il-Griegi kienu jsejħu lill-gżira Μελίτη (<hi rend="italic">Melite</hi>) li tfisser "għasel" jew "għasel ħelu" possibbilment minħabba l-produzzjoni ta' kwalità tal-għasel bnin Malti. Speċi endemika ta' <ref target="https://mt.wikipedia.org/wiki/Naħla">naħal</ref> tgħix f'din il-gżira.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Storja
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Storja_ta'_Malta">Storja ta' Malta</ref></hi>.
<p>Għall-ħabta tal-5200 <ref target="https://mt.wikipedia.org/wiki/Ante_Christum_natum">Q.K.</ref>, fuq il-gżira waslu l-ewwel abitanti f'Malta minn Sqallija. Għal mijiet ta' snin dawn kienu jgħixu fi kmamar żgħar, bħal giren, u fl-għerien. Wara, dawn ġew nies ta' <ref target="https://mt.wikipedia.org/wiki/Kultura">kultura</ref> oħra dejjem minn Sqallija li bnew it-tempji megalitiċi (3800 - 2500 Q.K.). Fil-perjodu <ref target="https://mt.wikipedia.org/wiki/Preistorja">preistoriku</ref> mbagħad ġew nies oħra, magħrufa bħala nies ta' <ref target="https://mt.wikipedia.org/wiki/Żmien_il-Bronż">Żmien il-Bronż</ref> (2000 - 750 Q.K.). Warajhom ġew il-Feniċi li għamlu minn Malta kolonja qrib it-8 seklu Q.K.  </p>
<p>Biż-żmien, <ref target="https://mt.wikipedia.org/wiki/Kartaġni">Kartaġni</ref> li kienet kolonja Feniċja saret poter għaliha nfisha u Malta spiċċat taħt l-influwenza u t-tmexxija tal-Kartaġiniżi. Fil-bidu tat-Tieni <ref target="https://mt.wikipedia.org/wiki/Gwerer_Puniċi">Gwerra Punika</ref> (218 Q.K.), il-gżejjer Maltin waqgħu f'idejn ir-Rumani li għamlu lil Malta u lil <ref target="https://mt.wikipedia.org/wiki/Għawdex">Għawdex</ref> muniċipalitajiet. </p>
<p>Meta l-<ref target="https://mt.wikipedia.org/wiki/Imperu_Ruman">Imperu Ruman</ref> inqasam fi tnejn, Malta għaddiet f'idejn il-mexxejja militari <ref target="https://mt.wikipedia.org/wiki/Biżantini">Biżantini</ref>. Teżisti ftit xhieda ċara x'ġara verament f'dawn iż-żminijiet. Malta għaddiet f'idejn ħakkiema diversi li għadna ma nafux eżattament min kienu. Ċertament li l-istorja ta' Malta hi simili ħafna għal dik tal-istess żmien fi Sqallija. Malta ġiet maħkuma mill-Għarab li ġew Malta minn Sqallija fis-sena 870. Il-ġens Għarbi rnexxielu jinfluwenza l-lingwa tal-poplu Malti u għalhekk l-Għarbi jista' jitqies bħala l-pedament tal-Malti. L-Għarab xerrdu t-twemmin <ref target="https://mt.wikipedia.org/wiki/Iżlam">Iżlamiku</ref> fost il-Maltin u ta' dan hemm xhieda fl-oqbra Musulmani li nstabu qrib id-Domus Rumana fir-<ref target="https://mt.wikipedia.org/wiki/Rabat_(Malta)">Rabat</ref>.  </p>
<p>Fl-1091, <ref target="https://mt.wikipedia.org/wiki/Ruġġieru_I_ta'_Sqallija">il-Konti Ruġġieru</ref> żbarka Malta b'qawwa militari biex juri l-kobor u s-sovranità tiegħu bħala l-mexxej ta' Malta. Biss hu ma għamel xejn biex ibiddel l-amministrazzjoni Għarbija-Musulmana. Kien fi żmien ir-renju tat-tifel tiegħu, <ref target="https://mt.wikipedia.org/wiki/Ruġġieru_II">Ruġġieru II</ref>, li f'Malta beda jseħħ xi ċaqliq fl-amministrazzjoni influwenzata jew immexxija minn Sqallija. Bil-mod il-mod, l-influwenza tar-renju l-ġdid fi Sqallija u ta' dawk li ġew wara bdiet kulma jmur tinħass, u sal-aħħar tas-seklu ħdax bdiet dieħla sew f'Malta il-kultura Ewropea u t-twemmin Nisrani. </p>
<p>Fis-sekli ta' wara u sa ma ġie l-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann</ref>, Malta ngħatat kemm-il darba mir-Re ta' Spanja lil diversi nies ta' poter li kienu jgħinuh jew finanzjarjament jew inkella militarment. Fl-1492 b'ordni tar-Re Ferdinandu u r-Reġina Isabella, tkeċċew minn Malta l-aħħar nies ta' twemmin Għarbi kif ukoll dawk ta' twemmin <ref target="https://mt.wikipedia.org/wiki/Ġudaiżmu">Lhudi</ref>. </p>
<p>Fl-1530, il-gżejjer Maltin ingħataw lill-Ordni ta' San Ġwann mill-Imperatur <ref target="https://mt.wikipedia.org/wiki/Karlu_V">Karlu V</ref>. Dawn il-Kavallieri ta' <ref target="https://mt.wikipedia.org/wiki/Demm">demm</ref> nobbli kienu qed ifittxu art ġdida wara li kienu tkeċċew minn <ref target="https://mt.wikipedia.org/wiki/Rodi">Rodi</ref> mis-Sultan <ref target="https://mt.wikipedia.org/wiki/Imperu_Ottoman">Ottoman</ref> fl-1522. </p>
<p>Meta l-Ordni wasal Malta, il-popolazzjoni tal-Gżejjer Maltin kienet tlaħħaq madwar 20,000 ruħ. Bosta kienu jgħixu fl-<ref target="https://mt.wikipedia.org/wiki/Mdina">Imdina</ref>, fir-Rabat u fl-irħula ż-żgħar mxerrda ma' Malta u Għawdex. L-Ordni ddeċida li juża l-Forti ta' Sant'Anġlu bħala l-kwartier il-ġdid tiegħu minn fejn imexxi, u r-raħal iż-żgħir tal-<ref target="https://mt.wikipedia.org/wiki/Birgu">Birgu</ref> bħala l-post fejn bosta mill-Kavallieri setgħu jgħixu fi djar separati skont l-ilsien tagħhom. Din l-għażla saret minħabba li l-Ordni kellu x-xwieni tiegħu x'jieħu ħsieb għax dawn kienu importanti bħala servizz ta' komunikazzjoni u utli biex ikunu impurtati f'Malta oġġetti essenzjali. Wara xi ftit żmien, l-Ordni beda jsaħħaħ xi swar kemm ta' Sant'Anġlu kif ukoll madwar il-Birgu. Fuq l-<ref target="https://mt.wikipedia.org/wiki/L-Isla">Isla</ref> ttella' l-Forti San Mikiel. </p>
<p>Matul is-snin ta' wara, l-attakki tal-furbani Musulmani ma naqsu xejn, u fl-1551, Dragut attakka l-ewwel il-Birgu, imbagħad l-Imdina u wara salpa lejn Għawdex fejn minn hemm kaxkar il-popolazzjoni kollha għal fuq il-bastimenti bħala <ref target="https://mt.wikipedia.org/wiki/Skjavitù">skjavi</ref>.</p>
<p>Fl-1565, seħħ l-<ref target="https://mt.wikipedia.org/wiki/Assedju_l-Kbir">Assedju l-Kbir</ref> hekk kif fit-18 ta' Mejju qawwiet militari Ottomani żbarkaw f'<ref target="https://mt.wikipedia.org/wiki/Marsaxlokk">Marsaxlokk</ref> u ħadu posthom f'diversi lokalitajiet strateġiċi madwar il-<ref target="https://mt.wikipedia.org/wiki/Il-Port_il-Kbir">Port il-Kbir</ref>. Dan l-Assedju dam sejjer sat-8 ta' Settembru, meta l-armata Ottomana ddeċidiet li ssalpa lura minn fejn ġiet. Il-ġurnata tar-rebħa tal-Ordni u l-Maltin fuq l-armata Ottomana għadha sal-lum titfakkar kull sena u hi meqjusa bħala festa nazzjonali. Dan il-jum fil-fatt hu magħruf bħala <hi rend="italic">Jum il-Vitorja</hi>.</p>
<p>Din ir-rebħa ġiegħlet lil <ref target="https://mt.wikipedia.org/wiki/Jean_Parisot_de_la_Valette">Gran Mastru La Valette</ref> u l-Kavallieri tal-Ordni jifhmu li issa li ddifendew lilhom infushom u lil Malta u li rebħu l-battalja għandhom iħarsu lejn il-gżejjer Maltin bħala r-residenza l-ġdida tagħhom b'mod permanenti. Dlonk La Valette ordna li tinbena belt ġdida ffortifikata fuq l-Għolja Xiberras. Din il-belt setgħet tiddefendi l-Port il-Kbir, dak ta' <ref target="https://mt.wikipedia.org/wiki/Port_ta’_Marsamxett">Marsamxett</ref> u l-ibliet tal-madwar. Din il-belt il-ġdida ngħatat l-isem tal-Gran Mastru fundatur tagħha u saret il-belt kapitali ta' Malta.  </p>
<p>L-Ordni dam Malta sal-1798 meta mbagħad kellu jċedi għall-qawwa militari u r-rieda ta' <ref target="https://mt.wikipedia.org/wiki/Napuljun_Bonaparte">Napuljun</ref> hekk kif dan wasal Malta fid-9 ta' Ġunju. Fit-2 ta' Settembru ta' wara, il-Maltin qamu kontra l-<ref target="https://mt.wikipedia.org/wiki/Malta_taħt_il-Franċiżi">Franċiżi</ref> u bdew imblokk militari kontra t-truppi barranin li kellhom jissakkru wara s-swar tal-Belt u t-Tlett Ibliet tal-Kottonera. Bl-għajnuna tat-truppi Brittaniċi li Nelson stazzjona kemm fuq l-art kif ukoll bil-bastimenti Brittaniċi li żammew l-imblokk minn fuq il-baħar qrib il-kosta, wara sentejn il-Franċiżi kellhom iċedu l-armi u tkeċċew minn Malta. Il-Patt ta' Paċi li sar, kien iffirmat bejn il-Franċiżi u l-Brittaniċi, għax il-Maltin ma tħallewx jipparteċipaw f'dan il-ftehim. B'hekk Malta waqgħet taħt amministrazzjoni ta' 'protettorat' taħt il-Gran Brittanja. Sir Alexander John Ball sar l-ewwel Kummissarju Ċivili. </p>
<p>Fl-1814, bħala parti mit-Trattat ta' Pariġi, Malta uffiċjalment saret tagħmel parti mill-<ref target="https://mt.wikipedia.org/wiki/Imperu_Brittaniku">Imperu Brittanniku</ref> biex b'hekk saret bażi navali ta' importanza kbira għall-Gran Brittanja fil-<ref target="https://mt.wikipedia.org/wiki/Baħar_Mediterran">Mediterran</ref>. Dan ir-rwol baqa' dejjem importanti kemm fis-seklu 19 kif ukoll fis-seklu 20.</p>
<p>Malta kellha rwol importanti ħafna fit-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, minħabba li kienet fuq ir-rotta strateġika u importanti tal-Forzi tal-Assi, bejn l-<ref target="https://mt.wikipedia.org/wiki/Italja">Italja</ref> u t-Tramuntana tal-<ref target="https://mt.wikipedia.org/wiki/Afrika">Afrika</ref>, fejn Rommel kien qed jieħu l-artijiet minn taħt idejn l-għadu. Malta sofriet aktar minn 3,000 attakk mill-ajru, għall-ewwel mill-Qawwa Ajrunawtika Taljana u mbagħad mill-Fliegerkorps <ref target="https://mt.wikipedia.org/wiki/Ġermanja">Ġermaniż</ref> li kien stazzjonat fi Sqallija.</p>
<p>Malta ngħatat l-indipendenza tagħha fil-21 ta' Settembru 1964, b'arranġament li kien iħalli l-flotta Brittanika tibqa' tuża lil Malta bħala bażi navali - dan biex jagħti n-nifs lill-Gvern Malti jibni l-ekonomija l-ġdida b'mod kummerċjali u liberu u mhux aktar ibbażata fuq il-preżenza militari tal-Brittaniċi. Dan il-ftehim iġġedded fl-1971 u l-Flotta Navali Rjali Brittanika baqgħet tuża lil Malta bħala bażi militari sal-31 ta' Marzu 1979. Malta baqgħet membru tal-<ref target="https://mt.wikipedia.org/wiki/Commonwealth_tan-Nazzjonijiet">Commonwealth</ref> u saret Repubblika fl-1974. F'referendum li sar f'April 2003, il-votanti wrew ir-rieda tagħhom li Malta tidħol fl-Unjoni Ewropea, biex b'hekk Malta saret membru sħiħ fl-1 ta' Mejju 2004.</p>
Lingwa
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Lingwa_Maltija">Lingwa Maltija</ref></hi>.
<p>Illum il-Malti stabbilit u meqjus bħala l-lingwa franka tal-poplu Malti waqt li l-Ingliż fl-istess ħin jaqsam mal-Malti l-istat ta' lingwa uffiċjali. Il-lingwa Maltija tmur lura lejn l-aħħar parti tad-disa' seklu għall-ħabta tat-870 W.K. meta l-Għarab invadew lil Malta. L-<ref target="https://mt.wikipedia.org/wiki/Lingwa_Għarbija">Għarbi</ref> baqa' jinfluwenza lill-Malti għal bosta sekli, kif naraw mill-<hi rend="italic"><ref target="https://mt.wikipedia.org/wiki/Cantilena">Cantilena</ref></hi> ta' <ref target="https://mt.wikipedia.org/wiki/Pietru_Caxaro">Pietru Caxaro</ref> li nkitbet lejn l-aħħar kwart tas-seklu ħmistax. Il-kliem kollu ta' din il-<ref target="https://mt.wikipedia.org/wiki/Poeżija">poeżija</ref>, ħlief għal kelma waħda, huma kollha kliem li ġejjin mill-Għarbi. Aktar ma għadda ż-żmien, it-Taljan u l-Isqalli bdew jinfluwenzaw il-vokabularju li l-Maltin kienu jużaw. <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref> (1764-1829) jgħid li l-Malti ta' madwar il-Port kien difettuż għax bosta minnu kien kliem li ġej mit-Taljan. Mas-seklu dsatax ħafna kliem Taljan kien stabbilixxa ruħu sew. Mal-ewwel deċennji tas-seklu għoxrin daħlu ħafna kliem fl-ilsien Malti tant li meta wieħed jifli r-riklami fil-kotba ta' dak iż-żmien, insibu li bosta termini bdew ikunu bl-Ingliż. Fl-1935, l-Ingliż u l-Malti ħadu post it-Taljan b'mod uffiċjali. Ironikament, kien fiż-żmien li l-Brittaniċi kienu bdew jitilfu, lejn l-aħħar tas-snin ħamsin u tas-snin sittin, li l-interess f'Malta lejn l-Ingliż beda jikber b'pass aktar mgħaġġel u sar l-aktar ilsien barrani studjat fl-iskejjel. Dan anki minħabba l-ħtieġa ta' bosta eluf ta' Maltin li xtaqu jemigraw lejn pajjiżi u kontinenti fejn l-Ingliż kien mitkellem. Il-ħajra lejn l-ilsien Ingliż kompliet kibret aktar u aktar meta l-films u l-<ref target="https://mt.wikipedia.org/wiki/Mużika">mużika</ref> kif ukoll il-qari tal-kotba u r-rivisti Ingliżi u <ref target="https://mt.wikipedia.org/wiki/Stati_Uniti">Amerikani</ref> kienu saru aktar popolari fost il-Maltin.</p>
Festi nazzjonali
<p>Dawn huma l-ħames festi nazzjonali ċċelebrati f'Malta: </p>
<list type="unordered"><item><ref target="https://mt.wikipedia.org/wiki/Jum_il-Ħelsien_(Malta)">Jum il-Ħelsien</ref> (31 ta' Marzu 1979)</item>
<item><ref target="https://mt.wikipedia.org/wiki/Is-Sette_Giugno">Sette Giugno</ref> (7 ta' Ġunju 1919)</item>
<item><ref target="https://mt.wikipedia.org/wiki/Jum_il-Vitorja">Jum il-Vitorja</ref> (8 ta' Settembru 1565 u 8 ta' Settembru 1943)</item>
<item><ref target="https://mt.wikipedia.org/wiki/Jum_l-Indipendenza_(Malta)">Jum l-Indipendenza</ref> (21 ta' Settembru 1964)</item>
<item><ref target="https://mt.wikipedia.org/wiki/Jum_ir-Repubblika_(Malta)">Jum ir-Repubblika</ref> (13 ta' Diċembru 1974)</item></list>
<p>Uħud minn dawn il-festi huma marbuta ma' diversi tradizzjonijiet, fosthom ir-<ref target="https://mt.wikipedia.org/wiki/Regatta_Nazzjonali_Maltija">regatta</ref> fil-Port il-Kbir nhar <ref target="https://mt.wikipedia.org/wiki/Jum_il-Ħelsien_(Malta)">Jum il-Ħelsien</ref> u <ref target="https://mt.wikipedia.org/wiki/Jum_il-Vitorja">Jum il-Vitorja</ref>. Minbarra dawn il-ħames festi, hemm ukoll għadd ta' festi pubbliċi marbuta mar-reliġjon u t-tradizzjonijiet li ssawru magħhom. Fosthom insibu l-<ref target="https://mt.wikipedia.org/wiki/Imnarja">Imnarja</ref> (29 ta' Ġunju), <ref target="https://mt.wikipedia.org/wiki/Santa_Marija">Santa Marija</ref> (15 ta' Awissu), il-miġja ta' San Pawl f'Malta (10 ta' Frar) u l-festa tal-Immakulata Kunċizzjoni (<ref target="https://mt.wikipedia.org/wiki/8_ta'_Diċembru">8 ta' Diċembru</ref>).</p>
Politika
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Politika_ta'_Malta">Politika ta' Malta</ref></hi>.
<figure><caption>Il-bini tal-qorti fil-<ref target="https://mt.wikipedia.org/wiki/Belt_Valletta">Belt Valletta</ref></caption></figure>
<p>Malta hija repubblika demokratika b'parlament elett kull ħames snin jew kif ikun hemm il-ħtieġa skont is-sitwazzjoni politika. Il-poteri eżekuttivi tal-Gvern huma f'idejn il-<ref target="https://mt.wikipedia.org/wiki/Prim_Ministru_ta'_Malta">Prim Ministru</ref>, magħżul mill-partit rebbieħ fl-elezzjoni. Il-<ref target="https://mt.wikipedia.org/wiki/President_ta'_Malta">President</ref> għandu r-rwol li jirrappreżenta lil Malta barra l-pajjiż u li jaġixxi b'mod imparzjali f'affarijiet ta' importanza kostituzzjonali. Il-Gvern hu wkoll assistit fit-tmexxija tiegħu f'kull belt u raħal f'Malta u Għawdex minn kumitati amministrattivi, magħrufa bħala <ref target="https://mt.wikipedia.org/wiki/Kunsilli_lokali_ta'_Malta">Kunsilli Lokali</ref>.  </p>
<p>Malta hi repubblika<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> li għandha s-sistema parlamentari u l-amministrazzjoni pubblika mfassla fuq is-<ref target="https://mt.wikipedia.org/wiki/Sistema_Westminster">sistema ta' Westminster</ref>. Mill-1960 sal-1995, skont l-istatistika li nġabret fl-elezzjonijiet tal-kunsilli lokali, Malta kellha t-tieni l-ogħla rata fid-dinja ta' nies li kienu eleġibbli li jivvutaw u li ħarġu jivvutaw (u l-ogħla waħda minn nazzjonijiet mingħajr votazzjoni obbligatorja).<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Il-<ref target="https://mt.wikipedia.org/wiki/Kamra_tad-Deputati_ta'_Malta">Kamra tad-Deputati</ref> tiġi eletta kull ħames snin u hi magħmula minn ħamsa u sittin membru parlamentari. Madanakollu, meta partit jikseb il-maġġoranza tal-voti imma mhux tas-siġġijiet, il-partit jingħata aktar siġġijiet biex jiġi assigurat maġġoranza parlamentari. Il-<ref target="https://mt.wikipedia.org/wiki/Kostituzzjoni_ta’_Malta">Kostituzzjoni ta' Malta</ref> tgħid li l-President għandu jaħtar bħala Prim Ministru dak il-membru tal-Kamra li hu l-aktar kapaċi li jmexxi l-maġġoranza fil-Kabinett. L-istess President normalment jaħtar, fuq rakkomandazzjoni tal-Prim Ministru, il-ministri li għandhom imexxu kull ministeru.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Kandidati għal xi postijiet vakanti jiġu determinati bil-maġġoranza tal-voti li jkunu ġabu fl-elezzjoni preċedenti.</p>
<p>Il-President tar-Repubblika jiġi elett kull ħames snin mill-Kamra tad-Deputati. F'Malta hawn diversi partiti. Il-partiti politiċi l-kbar huma l-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>, li hu partit <ref target="https://mt.wikipedia.org/wiki/Demokrazija_Kristjana">Demokratiku Kristjan</ref>, u l-<ref target="https://mt.wikipedia.org/wiki/Partit_Laburista_(Malta)">Partit Laburista</ref>, li hu partit <ref target="https://mt.wikipedia.org/wiki/Soċjaliżmu_Demokratiku">Soċjal-Demokratiku</ref>. Il-Partit Laburista jinsab attwalment fil-Gvern u l-Prim Ministru huwa <ref target="https://mt.wikipedia.org/wiki/Robert_Abela">Robert Abela</ref>. Il-Partit Nazzjonalista jinsab fl-oppożizzjoni. Il-<ref target="https://mt.wikipedia.org/wiki/Partit_Demokratiku_(Malta)">Partit Demokratiku</ref> li tela' fuq il-lista tal-Partit Nazzjonalista, għandu żewġ siġġijiet. Apparti dawn il-partiti, hemm ukoll partiti iżgħar li mhumiex eletti u rrappreżentati fil-Kamra tad-Deputati. </p>
<p>Malta saret membru fl-Unjoni Ewropea fl-2004. Fl-2008, Malta bdiet tagħmel parti miż-żona tal-ewro. Fil-21 ta' Diċembru 2007, Malta implimentat it-<ref target="https://mt.wikipedia.org/wiki/Trattat_ta'_Schengen">Trattat ta' Schengen</ref>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Il-kontrolli fil-fruntieri baqgħu jsiru fl-ajruporti sa Marzu 2008.</p>
Diviżjonijiet amministrattivi
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kunsilli_lokali_ta'_Malta">Kunsilli lokali ta' Malta</ref></hi>.
<figure><caption>Diviżjonijiet amministrattivi ta' Malta</caption></figure>
<p>L-Att tal-Kunsilli Lokali tal-1993 (Att XV tal-1993) ġie ppubblikat fit-30 ta' Ġunju 1993, fejn qasam lill-gżejjer Maltin f'54 kunsill lokali f'Malta u 14-il kunsill lokali f'Għawdex b'kull kunsill responsabbli għall-amministrazzjoni tal-belt jew tar-raħal tiegħu. Ir-responsabbiltà amministrattiva hi mqassma bejn il-kunsilli lokali u l-gvern ċentrali. L-abitanti li huma eleġibbli għall-votazzjoni jeleġġu l-kunsill tagħhom kull tliet snin. Is-sindku hu l-kap tal-kunsill lokali u r-rappreżentant tal-kunsill b'kull effett taħt l-Att. Is-Segretarju Eżekuttiv, li jiġi appuntat mill-Kunsill, hu l-kap eżekuttiv, amministrattiv u finanzjarju tal-Kunsill. Il-kunsilliera l-oħra eletti mill-elezzjoni tal-kunsilli jieħdu d-deċiżjonijiet flimkien mas-sindku. Il-kunsilli lokali huma responsabbli għall-ħarsien u tisbiħ tal-lokalità, l-allokazzjoni tal-gwardjani lokali u l-ġbir tal-iskart. Il-kunsilli lokali jieħdu ħsieb ċerti doveri amministrattivi għall-Gvern Ċentrali, bħal ġbir ta' fondi u kirjiet tal-gvern u jirrispondu għall-ilmenti li għandhom x'jaqsmu mal-ambjent tal-lokalità u kif dan jaffettwa lir-residenti.</p>
Ġeografija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Ġeografija_ta'_Malta">Ġeografija ta' Malta</ref></hi>.
<figure><caption>Ir-Riżerva Naturali tal-Għadira</caption></figure>
<p>Il-gżejjer Maltin huma arċipelagu li jinsabu f'nofs il-Baħar Mediterran madwar 93 km fin-Nofsinhar ta' Sqallija. Huma biss it-tliet gżejjer, Malta, Għawdex u <ref target="https://mt.wikipedia.org/wiki/Kemmuna">Kemmuna</ref> li huma abitati. Il-gżejjer iż-żgħar, bħal <ref target="https://mt.wikipedia.org/wiki/Filfla">Filfla</ref>, <ref target="https://mt.wikipedia.org/wiki/Kemmunett">Kemmunett</ref> u l-<ref target="https://mt.wikipedia.org/wiki/Gżejjer_ta'_San_Pawl">Gżejjer ta' San Pawl</ref> huma diżabitati. Malta hi miżgħuda b'bajjiet u wħud minnhom jipprovdu wkoll portijiet tajbin. Il-gżejjer tal-arċipelagu ġew iffurmati mis-sediment ta' qiegħ il-baħar miljuni ta' snin ilu (fiż-Żmien Plioċen). Meta dan is-sediment issolidifika u bil-mod il-mod inkixef f'wiċċ l-ilma dawn biż-żmien, l-aktar dak Tas-Silġ, ingħaqdu ma' Sqallija. Dan il-pont ma kienx jibqa' sejjer lejn l-Afrika minħabba l-widien profondi immens ta' taħt il-baħar li jeżistu bejn Malta u l-Afrika.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> L-arċipelagu jinsab f'tarf il-plakka tettonika Afrikana, bil-konfini tiegħu jmissu mal-plakka Ewroasjatika.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Għal mijiet ta' snin, Malta kienet meqjusa bħala gżira tal-Afrika ta' fuq.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Il-pajsaġġ tal-gżejjer Maltin attwalment huwa kkaraterizzat minn għoljiet baxxi b'għelieqi mtarrġin. L-ogħla punt hu <ref target="https://mt.wikipedia.org/wiki/Ta'_Dmejrek">Ta' Dmejrek</ref>, 253 metru 'l fuq mil-livell tal-baħar, qrib <ref target="https://mt.wikipedia.org/wiki/Ħad-Dingli">Ħad-Dingli</ref>. Ċerti widien fil-gżejjer Maltin jimtlew bl-ilma ġieri tax-xita li jdum għaddej għal ċertu żmien biss, u li jinxef wara ċertu żmien, l-aktar fis-sajf. Ma jeżistux <ref target="https://mt.wikipedia.org/wiki/Xmara">xmajjar</ref> jew għadajjar ta' ċertu kobor b'mod permanenti. Postijiet f'Malta fejn hemm xi għejun magħrufa huma, Wied Qlejgħa, il-<ref target="https://mt.wikipedia.org/wiki/Baħrija">Baħrija</ref>, l-<ref target="https://mt.wikipedia.org/wiki/L-Imtaħleb">Imtaħleb</ref> u San Martin, waqt li f'Għawdex hemm il-<ref target="https://mt.wikipedia.org/wiki/Wied_tal-Lunzjata">Wied tal-Lunzjata</ref>.</p>
Gżejjer żgħar, blat fil-baħar u skolli
<p>Gżejjer żgħar li jiffurmaw parti mill-arċipelagu jinkludu lil Kemmunett (diżabitata), Filfla (riżerva naturali diżabitata), il-<ref target="https://mt.wikipedia.org/wiki/Ġebla_tal-Ġeneral">Ġebla tal-Ġeneral</ref> (diżabitata), il-<ref target="https://mt.wikipedia.org/wiki/Gżira_Manoel">Gżira Manoel</ref> (li hi magħquda mal-lokalità tal-<ref target="https://mt.wikipedia.org/wiki/Gżira_(lokalità)">Gżira</ref> permezz ta' pont żgħir), u l-Gżejjer ta' San Pawl (diżabitati). </p>
<p>Il-gżejjer Maltin huma dawn is-segwenti:</p>

Klima
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Klima_ta'_Malta">Klima ta' Malta</ref></hi>.
<figure><caption>Malta ġeneralment tgawdi minn klima Mediterranja</caption></figure>
<p>Il-<ref target="https://mt.wikipedia.org/wiki/Klima_ta'_Malta">klima</ref> hi waħda Mediterranja, bi xtiewi moderati u umdużi, u bi sjuf sħan u xotti. M'hemm l-ebda staġun sħun fejn il-pjanti jorqdu, minkejja li l-iżvilupp tal-pjanti jista' jiġi osservat xi ftit f'xitwa b'kesħa li ma tkunx normali, u s-sħana u l-aridità tas-sajf jistgħu jwasslu biex il-veġetazzjoni tkun dgħajfa. </p>
<p>L-inqas temperatura qatt irreġistrata kienet fid-19 ta' Frar 1895, fil-Belt Valletta, meta t-temperatura niżlet għal 1.2°C, waqt li l-ogħla waħda laħqet it-43.8°C f'Awwissu tal-1999.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Kienu ftit l-okkażjonijiet fejn ġiet irreġistrata xi preċipitazzjoni ta' borra, u dawn kienu fi Frar 1895, f'Jannar 1905 u fil-31 ta' Jannar 1962. Il-bidla fil-klima wasslet biex id-differenza li hemm bejn l-ogħla u l-inqas temperaturi tiżdied, u dan ħafna drabi jwassal għal staġuni b'temp instabbli. Dawn l-aħħar snin kienu rreġistrati wkoll każi aktar frekwenti ta' borra u silġ li laqtu lill-gżejjer.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Il-provista tal-ilma toffri sfida għal Malta, peress li fiż-żmien sħun tas-sajf il-preċipitazzjoni tkun waħda minima filwaqt li dan ikun ukoll iż-żmien fejn l-ilma jkun użat l-iktar. Din il-problema tinħass ukoll matul ix-xitwa minħabba x-xita qawwija li tagħmel, li ħafna drabi tkompli nieżla fil-baħar minflok tippenetra fl-art. Malta tiddependi fuq ir-riżervi ta' taħt l-art tal-ilma ħelu (40 fil-mija), li jinġieb minn sistema ta' riżervi tal-ilma msejħin galleriji, bħal pereżempju, <ref target="https://mt.wikipedia.org/wiki/Ta'_Kandja">Ta' Kandja</ref>, b'fond ta' madwar 97 metru. Aktar minn nofs l-ilma tax-xorb ta' Malta huwa prodott permezz tad-desalinazzjoni (60 fil-mija), li twassal għal aktar użu ta' kombustibbli fossili u għal aktar tniġġis.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>

Ekonomija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Ekonomija_ta'_Malta">Ekonomija ta' Malta</ref></hi>.
<p>L-ekonomija ta' Malta hi bbażata fuq diversi setturi, kemm dawk tal-manifattura kif ukoll tas-servizzi. L-uniċi riżorsi naturali u tanġibbli huma l-blat tal-Franka u tal-Qawwi/taż-Żonqor, u l-baħar ta' madwar il-gżejjer. Minn tal-ewwel jitqatta' l-ġebel tal-franka għall-bini kif ukoll jittieħed żrar u trab mill-ġebla ta' qawwi l-aktar biex titħallat mas-siment.  </p>
<p>L-ekonomija tiddependi ħafna fuq il-kummerċ u l-investiment barrani, l-aktar fil-manifattura ta' bosta prodotti. Hawn ħames żoni industrijali fejn jiġu prodotti tant kwalitajiet ta' oġġetti bħal, għodda ta' inġinerija speċjalizzata, u komponenti tagħhom, oġġetti tal-plastik, kimika, oġġetti elettroniċi jew komponenti tagħhom, tessuti, ikel, xorb u tant affarijiet oħra. Dawn kollha jaħdmu f'suq liberu. L-aktar setturi importanti tal-ekonomija ta' Malta fl-2018 kienet il-manifattura u l-esportazzjoni tal-prodotti tagħhom, it-turiżmu, il-qasam finanzjarju, l-avjazzjoni, il-Port frank u s-servizzi tal-ikel. Il-kummerċ fl-UE jammonta għal 57% tal-esportazzjonijiet ta' Malta (il-<ref target="https://mt.wikipedia.org/wiki/Ġermanja">Ġermanja</ref> 16%, l-<ref target="https://mt.wikipedia.org/wiki/Italja">Italja</ref> 12% u <ref target="https://mt.wikipedia.org/wiki/Franza">Franza</ref> 11%), filwaqt li barra mill-UE 6% jmorru kemm f'<ref target="https://mt.wikipedia.org/wiki/Singapor">Singapore</ref> kif ukoll fil-<ref target="https://mt.wikipedia.org/wiki/Ġappun">Ġappun</ref>.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>F'termini ta' importazzjonijiet, 72% jiġu minn Stati Membri tal-UE (l-<ref target="https://mt.wikipedia.org/wiki/Italja">Italja</ref> 25% u l-<ref target="https://mt.wikipedia.org/wiki/Ġermanja">Ġermanja</ref> 8%), filwaqt li barra mill-UE 4% jiġu miċ-<ref target="https://mt.wikipedia.org/wiki/Ċina">Ċina</ref> u 3% mill-<ref target="https://mt.wikipedia.org/wiki/Indja">Indja</ref>.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
Storja tal-ekonomija
<p>Qabel l-1800, Malta kellha vera ftit industriji, apparti dik tal-<ref target="https://mt.wikipedia.org/wiki/Qoton">qoton</ref>, it-<ref target="https://mt.wikipedia.org/wiki/Tabakk">tabakk</ref>, u tat-tarzna. L-Ingliżi bdew jibnu it-tarzna u bosta baċiri mill-1848 'l hinn. Fi żmien il-gwerer fil-Mediterran li l-Ingliżi kienu involuti fihom, l-ekonomija ta' Malta kienet tmur tajjeb. Eżempju ta' dan kienet il-Gwerra tal-Krimea (1854 - 1856).</p>
<p>Fl-1869, mal-ftuħ tal-Kanal tas-Swejz kien hemm żieda massiva fil-vapuri li kienu jidħlu Malta. L-ekonomija tal-Mediterran ġiet ideskritta bħala "Awtostrada" tan-negozju tad-dinja, u numru ta' vapuri kienu jidħlu Malta għal <ref target="https://mt.wikipedia.org/wiki/Faħam">faħam</ref> u proviżjon ieħor qabel ikomplu bil-vjaġġi tagħhom lejn l-Eġittu u <ref target="https://mt.wikipedia.org/wiki/Oċean_Indjan">l-Oċean Indjan</ref>.</p>
<p>Bejn l-1871 u l-1881, 8,000 ħaddiem sabu xogħol fit-tarzni. In-negozjanti kienu ngħaqdu bħala assoċjazzjoni u fl-1856 inbniet <hi rend="italic">La Borsa</hi> (<hi rend="italic">The Exchange</hi>) fi triq ir-Repubblika (dak iż-żmien imsejħa Strada Rjali). Fil-Borsa kien hemm żewġ banek.  </p>
Demografija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Demografija_ta'_Malta">Demografija ta' Malta</ref></hi>.
<p>Il-popolazzjoni tal-gzejjer Maltin hi ta' madwar 500,000 ruħ. Hu mifhum li f'kull kilometru kwadru jgħixu madwar 1,400 ruħ. Malta tista' titqies bħala wieħed mill-iktar pajjiżi b'densità tal-popolazzjoni fid-dinja.  </p>
Malta fl-UE
<p>Maltq daħlet fl-Unjoni Ewropea (UE) fl-2004 fejn għandha sitt membri jirrapreżentawha. <ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri tal-pajjiżi membri jiltaqgħu b'mod regolari biex jadottaw il-liġijiet tal-UE u jikkoordinaw il-politika ta' bejniethom. Il-laqgħat tal-Kunsill jattendu għalihom regolarment rappreżentanti mill-gvern ta' Malta, skont il-qasam ta' politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Il-Kunsill tal-UE m'għandux persuna waħda permanenti bħala President (bħal pereżempju l-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Matul dawn is-sitt xhur, il-ministri mill-gvern ta' dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f'kull qasam ta' politika, u jiffaċilitaw id-djalogu ma' istituzzjonijiet oħra tal-UE. Dati tal-Presidenza Maltija: Jan-Ġun 2017<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Il-Kummissarju nominat minn Malta għall-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> hi <ref target="https://mt.wikipedia.org/wiki/Helena_Dalli">Helena Dalli</ref>, li hi responsabbli għall-Ugwaljanza.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Il-Kummissjoni hija rrappreżentata f'kull pajjiż tal-UE minn uffiċċju lokali, imsejjaħ "rappreżentanza".<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Malta għandha ħames rappreżentanti fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta' interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Malta għandha rappreżentant wieħed fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE tar-rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Malta tikkomunika wkoll mal-istituzzjonijiet tal-UE permezz tar-rappreżentanza permanenti tagħha fi <ref target="https://mt.wikipedia.org/wiki/Brussell">Brussell</ref>. L-"ambaxxata għall-UE" ta' Malta, il-kompitu ewlieni tagħha hu li tiżgura li l-interessi u l-politiki tal-pajjiż huma segwiti b'mod effettiv kemm jista' jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b'mod ġust, skont il-mezzi. Aktar ma tkun b'saħħitha l-ekonomija tal-pajjiż, akbar hi l-kontribuzzjoni finanzjarja. L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost li jiffoka fuq il-ħtiġijiet tal-Ewropej b'mod ġenerali. <ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<p>Ċifri tal-2018 għal Malta: <ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
<list type="unordered"><item>Nefqa totali tal-UE f'Malta – € 0.156 biljun (ekwivalenti għal 1.38% tal-ekonomija ta' Malta)</item>
<item>Kontribuzzjoni totali għall-baġit tal-UE – € 0.102 biljun (ekwivalenti għal 0.91% tal-ekonomija ta' Malta)</item></list>
<p>Il-flus imħallsa fil-baġit tal-UE minn Malta jgħinu biex jiġu ffinanzjati programmi u proġetti fil-pajjiżi kollha tal-UE – bħall-bini ta' toroq, is-sussidjar ta' riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-25">[25]</ref></p>
Ara wkoll
<list type="unordered"><item><ref target="https://mt.wikipedia.org/wiki/Irħula_ta'_Malta">Irħula ta' Malta</ref></item>
<item><ref target="https://mt.wikipedia.org/wiki/Parroċċi_ta'_Malta">Parroċċi ta' Malta</ref></item>
<item><ref target="https://mt.wikipedia.org/wiki/Lista_tal-għasafar_ta'_Malta">Lista tal-għasafar ta' Malta</ref></item>
<item><ref target="https://mt.wikipedia.org/wiki/Flora_ta'_Malta">Flora ta' Malta</ref></item>
<item><ref target="https://mt.wikipedia.org/wiki/Fortifikazzjonijet_ta'_Żmien_l-Ingliżi_f'Malta">Fortifikazzjonijet ta' Żmien l-Ingliżi f'Malta</ref></item>
<item><ref target="https://mt.wikipedia.org/wiki/Fortifikazzjonijiet_ta'_Żmien_il-Kavallieri_f'Malta">Fortifikazzjonijiet ta' Żmien il-Kavallieri f'Malta</ref></item>
<item><ref target="https://mt.wikipedia.org/wiki/Muniti_tal-ewro_ta'_Malta">Muniti tal-ewro ta' Malta</ref></item>
<item><ref target="https://mt.wikipedia.org/wiki/Nies_prominenti_Maltin">Nies prominenti Maltin</ref></item>
<item><ref target="https://mt.wikipedia.org/wiki/Kolonja_ta'_Malta">Kolonja ta' Malta</ref></item>
<item><ref target="https://mt.wikipedia.org/wiki/Stat_ta'_Malta">Stat ta' Malta</ref></item></list>


ĦoGvern

<list type="unordered"><item><ref target="http://www.gov.mt/">Sit uffiċjali tal-gvern Malti</ref></item>
<item><ref target="https://www.cia.gov/library/publications/world-leaders-1/world-leaders-m/malta.html">Kap tal-Istat u l-Membri tal-Kabinett</ref></item>
<item><ref target="http://www.afm.gov.mt/">Sit uffiċjali tal-Forzi Armati ta' Malta</ref></item>
<item><ref target="http://www.mepa.org.mt/">L-Awtorità tal-Ambjent u l-Ippjanar</ref></item>
<item><ref target="http://victorcauchi.fortunecity.com/EuCmp/lex/lexindex.htm">Liġijiet ta' Malta</ref> – Taqsira ta' liġijiet prinċipali u glossarju ta' xi termini</item></list>
Aħbarijiet
<list type="unordered"><item><ref target="http://www.timesofmalta.com/">The Times of Malta</ref></item>
<item><ref target="http://www.maltatoday.com.mt/en/home">Malta Today</ref></item>
<item><ref target="http://www.independent.com.mt/">The Malta Independent</ref></item>
<item><ref target="http://www.inewsmalta.com/">iNewsMalta</ref></item>
<item><ref target="http://www.maltastar.com/">MaltaStar</ref></item>
<item><ref target="http://www.newsbook.com.mt/">Newsbook</ref></item>
<item><ref target="http://www.maltarightnow.com/">MaltaRightNow</ref></item></list>
Vjaġġar
<list type="unordered"><item><ref target="http://www.visitmalta.com/">Sit uffiċjali tal-Awtorità tat-Turiżmu</ref></item>
<item><ref target="https://en.wikivoyage.org/wiki/Malta">Gwida għall-ivjaġġar għal Malta</ref> fuq Wikivjaġġar</item>
<item>(en) <ref target="http://malta.world-travel.com.mt/">Malta Travel Guide</ref> patronized by Malta Tourism Authority</item></list>
Oħrajn
<list type="unordered"><item><ref target="http://www.holidaysmalta.info/">Informazzjoni fuq Malta</ref></item>
<item><ref target="http://www.maltaattraction.com/">Storja Awdjovizziva ta' Malta</ref></item>
<item><ref target="http://www.guidetomalta.net/">Gwida għal Malta</ref></item>
<item><ref target="http://www.emporis.com/en/wm/co/?id=malta">Malta</ref> fuq Emporis.com</item>
<item>(en) <ref target="http://www.maltawiki.com">Malta Wiki</ref></item>
<item><ref target="http://maltaindex.com">Malta Business Directory</ref></item>
<item><ref target="https://www.castilleresources.com/">Castille - Tech and Finance Jobs in Malta</ref></item>
<item><ref target="http://malta.cc/">Kollox fuq Malta</ref></item>
<item><ref target="https://www.cia.gov/library/publications/the-world-factbook/geos/mt.html">Malta</ref> fuq il-<ref target="https://mt.wikipedia.org/wiki/CIA_World_Factbook">Ktieb tal-Fatti tad-Dinja</ref></item></list>
</text></body></html>