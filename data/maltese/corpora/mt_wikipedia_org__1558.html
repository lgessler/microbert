<html><body><text id="wikipedia_mt_wikipedia_org__1558.html" ns="0" revid="272011" sourceurl="https://mt.wikipedia.org/wiki/Oliver_Friggieri" title="Oliver Friggieri" type="wikipedia">Oliver Friggieri
<p><hi rend="bold">Oliver Friggieri</hi> (27 ta’ Marzu 1947 – 21 ta’ Novembru 2020) kien poeta, rumanzier, kritiku letterarju u filosfu Malti. Kien jgħallem l-Università ta’ Malta u kellu sehem ewlieni fit-twaqqif tal-istorja u l-kritika letterarja bil-<ref target="https://mt.wikipedia.org/wiki/Lingwa_Maltija">Malti</ref>, bi studji dwar <ref target="https://mt.wikipedia.org/wiki/Dun_Karm_Psaila">Dun Karm</ref>, <ref target="https://mt.wikipedia.org/wiki/Rużar_Briffa">Rużar Briffa</ref> u bosta kittieba oħra. Bil-kitbiet tiegħu stinka biex jippromwovi l-lingwa u l-identità kulturali <ref target="https://mt.wikipedia.org/wiki/Malta">Maltija</ref>. Ħaddem bosta ġeneri ġodda għal-lingwa u kiteb l-ewwel kantata u libretti għall-ewwel oratorju bil-Malti. Wieħed mill-iktar rumanzi famużi u kontroversjali tiegħu, <hi rend="italic">Fil-Parlament Ma Jikbrux Fjuri</hi> (1986), jattakka l-qasmiet tribalistiċi fis-soċjetà kkawżati mill-politika. Bħala filosfu, ken interessat l-iktar fl-epistemoloġija u l-eżistenzjaliżmu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ħajja Bikrija u Studju
<p>Oliver Friggieri twieled <ref target="https://mt.wikipedia.org/wiki/Furjana">il-Furjana</ref> fl-1947<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> u kien imur l-Iskola Primarja tal-Furjana u s-<ref target="https://mt.wikipedia.org/wiki/Seminarju">Seminarju</ref> Minuri tal-Arċisqof.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Kien seminarista fis-Seminarju Maġġuri sal-1967.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Daħal l-<ref target="https://mt.wikipedia.org/wiki/Università_ta'_Malta">Università Rjali ta’ Malta</ref> fl-1964<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref> u kiseb Baċellerat tal-Arti fil-Malti, it-Taljan u l-Filosofija fl-1968.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Fl-1975 sar l-ewwel student li ggradwa MA fil-letteratura Maltija<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref>. Fl-1978 kiseb dottorat fil-letteratura Maltija u l-Kritika Letterarja mill-Università Kattolika ta’ Milan, l-Italja bit-teżijiet ta' kritika komparatattiva <hi rend="italic">La cultura italiana a Malta: storia e influenza letteraria e stilistica attraverso l’opera di Dun Karm</hi> u <hi rend="italic">La Cultura Italiana del <ref target="https://mt.wikipedia.org/wiki/Romantiċiżmu">Romanticismo</ref> e la Poesia Maltese</hi>,<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> li t-tnejn ħarġu bħala kotba fl-<ref target="https://mt.wikipedia.org/wiki/Italja">Italja</ref><hi rend="italic">.</hi></p>
Karriera Akkademika
<p>Bejn l-1968 u l-1975, Friggieri għallem il-Malti u l-Filosofija fl-iskejjel sekondarji.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> Fl-1976 ingħaqad mal-Università ta’ Malta bħala assistent lettur. Inħatar lettur fl-1978, Associate Professor fl-1988 u Professur fl-1990. Kien il-Kap tad-<ref target="https://www.um.edu.mt/arts/malti">Dipartiment tal-Malti</ref> bejn l-1988 u l-2004.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Għallem u mexxa t-teżijiet ta' mijiet ta’ studenti u ħafna minnhom komplew jgħallmu l-Malti jew jirriċerkaw diversi oqsma tal-Malti.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
Karriera Letterarja
<p>Fis-snin ta’ wara l-indipendenza, Friggieri kien fost il-kittieba ewlenin li ppromovew  il-lingwa u l-letteratura Maltija.<ref target="https://mt.wikipedia.org/wiki/Il-Paġna_prinċipali#cite_note-:3-10">[10]</ref> Kien wieħed mill-fundaturi tal-Moviment Qawmien Letterarju fl-1967.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref> Kien membru tal-bord editorjali (1967-1973) u mbagħad l-editur (1974-75) ta’ <hi rend="italic">Il-Polz</hi>, il-ġurnal tal-Moviment.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> <ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fl-1971, flimkien ma’ oħrajn, beda s-<hi rend="italic"><ref target="https://saghtar.org.mt/">Sagħtar</ref></hi>, magazine letterarju u kulturali popolari ħafna mat-tfal Malti.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref> Fl-istess sena, flimkien ma’ Pawlu Mizzi, waqqaf il-<hi rend="italic">Klabb Kotba Maltin</hi>, dar għall-pubblikazzjoni ta’ kotba bil-Malti.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> Fl-1980 inħatar editur tal-<hi rend="italic"><ref target="https://malti.mt/dipartimentali_cat/journal-of-maltese-studies/">Journal of Maltese Studies</ref></hi>.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> Kien ukoll membru tal-<hi rend="italic">Association Internationale des Critiques Litteraires</hi> ta’ Pariġi.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Friggieri ppubblika xogħlijiet f’bosta ġeneri differenti, fosthom dizzjunarji letterarji, oratorji, kantati, kritika letterarja, bijografiji letterarji u antoloġiji ta’ poeżiji tiegħu u ta’ kittieba oħra. Kiteb il-librett tal-ewwel oratorju (Pawlu ta’ Malta, 1989) u l-ewwel kankata (L-Għanja ta’ Malta, 1989) bil-Malti,<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> it-tnejn li huma b’mużika ta’ <ref target="https://mt.wikipedia.org/wiki/Charles_Camilleri">Charles Camilleri</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Friggieri analizza wkoll ix-xogħlijiet tal-pijunieri tal-kitba bil-Malti bħal <ref target="https://mt.wikipedia.org/wiki/Pietru_Caxaro">Pietru Caxaro</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref> u <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref>. Ix-xogħlijiet tiegħu ġew pubblikati f’16-il lingwa, fosthom l-Ingliż, il-Franċiż, il-Ġermaniz, it-Taljan u l-Grieg.<ref target="https://mt.wikipedia.org/wiki/Il-Paġna_prinċipali#cite_note-:4-15">[15]</ref></p>
<p>Friggieri ppubblika bosta artikli f’ġurnali bil-Malti bħal <hi rend="italic">L-Orizzont</hi> u <hi rend="italic">In-Nazzjon</hi>, rumanzi u novelli.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref> Ħafna minn dawn ix-xogħlijiet fihom riflessjonijiet filosofiċi u eżistenzjali u ħafna drabi element ta’ patos.<ref target="https://mt.wikipedia.org/wiki/Il-Paġna_prinċipali#cite_note-:5-16">[16]</ref> <ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Ir-rumanz tiegħu <hi rend="italic">Fil-Parlament ma Jikbrux Fjuri</hi> kien kontroversjali meta ħareġ fl-1986 minħabba li wera b’mod ċar it-tribaliżmu politiku f’Malta. Kiteb ukoll il-poeżija <hi rend="italic">Karin u Raymond</hi> f’ġieħ <ref target="https://mt.wikipedia.org/wiki/Karin_Grech">Karin Grech</ref> u <ref target="https://mt.wikipedia.org/wiki/Raymond_Caruana">Raymond Caruana</ref>, vittmi tal-vjolenza politika f’Malta fis-snin sebgħin u tmenin tas-seklu għoxrin.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Friggieri kien parti mill-kumitat li qaleb it-testi legali tal-Unjoni Ewropea għall-Malti.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Qaleb għall-Malti wkoll diversi xogħlijiet letterarji mill-Ingliż, mit-Taljan u mil-Latin.<ref target="https://mt.wikipedia.org/wiki/Il-Paġna_prinċipali#cite_note-:5-16">[16]</ref> Fl-2008 ippubblika l-awtobijografija <hi rend="italic">Fjuri li ma Jinxfux</hi>, li jkopri s-snin bejn l-1955 u l-1990.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fl-2013 intalab imexxi l-Fondazzjoni għaċ-Ċelebrazzjonijiet Nazzjonali.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Rebaħ il-Premju Nazzjonali tal-Ktieb diversi drabi u fl-2016 ingħata l-midalja tad-deheb Ġieħ l-Akkademja tal-Malti.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
Ħajja Personali u Mewt
<p>Oliver Friggieri kien miżżewweġ lil Eileen u kellhom tifla waħda, Sara, u żewġ neputijiet.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
<figure><caption>Il-korteo funebri ta' Oliver Friggieri ħdejn il-Knisja Arċipretali ta' San Publiju, <ref target="https://mt.wikipedia.org/wiki/Furjana">il-Furjana</ref></caption></figure>
<p>Miet fil-21 ta’ Novembru 2020.<ref target="https://mt.wikipedia.org/wiki/Il-Paġna_prinċipali#cite_note-:3-10">[10]</ref> Il-Gvern ta’ Malta onorah b’funeral statali<ref target="https://mt.wikipedia.org/wiki/Il-Paġna_prinċipali#cite_note-:4-15">[15]</ref> u jum ta’ luttu nazzjonali fil-25 ta’ Novembru 2020.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> It-tebut tiegħu tqiegħed fil-Knisja Arċipretali tal-Furjana u għadda mill-Università ta' Malta, Tal-Qroqq, qabel ma ttieħed l-Imdina għall-quddiesa funebri mmexxija mill-Arċisqof <ref target="https://mt.wikipedia.org/wiki/Charles_J._Scicluna">Charles J. Scicluna</ref>.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>F'Marżu 2020 tħabbar li se jsir monument disinjat mill-iskultur John Grima f'ġieħ Oliver Friggieri, il-Furjana, fejn twieled u trabba.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Kittieb
<p>Friggieri kiteb għadd kbir ta' kotba ta' ħafna ġeneri, maħruġa f'<ref target="https://mt.wikipedia.org/wiki/Malta">Malta</ref> kif ukoll u f'ħafna pajjiżi barranin. Ir-rumanzi, in-novelli u l-poeżiji tiegħu nqalbu f'ħafna ilsna. Kotba tiegħu dehru bl-<ref target="https://mt.wikipedia.org/wiki/Lingwa_Ingliża">Ingliż</ref>, <ref target="https://mt.wikipedia.org/wiki/Lingwa_Taljana">Taljan</ref>, <ref target="https://mt.wikipedia.org/wiki/Lingwa_Franċiża">Franċiż</ref>, Maċedonjan, Sloven, Serbo-Kroat, <ref target="https://mt.wikipedia.org/wiki/Lingwa_Griega">Grieg</ref>, Romen, Għarbi, Bengali, Urdu, Russu. L-istudji tiegħu, bl-Ingliż u bit-Taljan, dehru f'għadd ta' rivisti akkademiċi madwar id-dinja. </p>
<p>Ħa sehem f'iktar minn sittin kungress internazzjonali tal-Letterarura u rebaħ diversi premjijiet internazzjonali. Qaleb għall-<ref target="https://mt.wikipedia.org/wiki/Lingwa_Maltija">Malti</ref> bosta xogħlijiet mil-<ref target="https://mt.wikipedia.org/wiki/Lingwa_Latina">Latin</ref>, Ingliż u Taljan. Bħalissa hu lecturer fl-Università ta' Malta fil-letteratura Maltija.</p>
<p>Din li ġejja mhijiex il-lista kompluta tax-xogħlijiet letterarji ta' Oliver Friggieri.</p>
Dizzjunarju
<list type="unordered"><item><hi rend="italic">Dizzjunarju ta' Termini Letterarji</hi>, (1996) - Dan id-dizzjunarju fih ħażna kbira ta' termini li jmissu l-oqsma kollha tal-kritika letterarja, mit-teorija sa l-istilistika, mill-istorja tal-letteratura sal-kritika prattika, u wkoll termini kritiċi ta' xeħta filosofika u lingwistika. Fih ukoll it-termini kollha li jsawru l-vokabolarju tal-metrika, li fi tmiem il-volum hi miġbura għaliha. L-awtur ifisser it-termini fihom infushom, u dan iwassal biex id-dizzjunarju jista' jinqeda bih kull min hu interessat fl-istudju tal-letteratura fiha nnifisha. Huwa jseddaq it-tifsira tat-termini b'eżempji mil-letteratura Maltija. Id-dizzjunarju hu miktub hekk li jista' jkun ta' fejda f'livelli differenti tal-istudju tal-letteratura, waqt li joffri lill-istudjuż u lill-kittieb it-tagħrif meħtieġ kollu dwar l-arti tal-kelma.</item></list>
Ġabriet ta' Novelli
<list type="unordered"><item><hi rend="italic">Stejjer Għal Qabel Jidlam</hi> (1986) - F'kull rakkont, b'kitba sempliċi u mimlija implikazzjonijiet, Friggieri xtaq ipinġi karattru mdawwar minn ambjent li jweġġgħu b'mod jew b'ieħor. Hu u jirrakkonta lil Malta li jaf, fittex li jesprimi wkoll il-verità ewlenija: kull qalb tinsab f'dinja waħda, iżda r-realtà hi waħda għal kulħadd, għad li mhux kulħadd iħossha bl-istess qawwa u mhux kulħadd jgħaddi mill-istess tbatija.</item></list>
<list type="unordered"><item><hi rend="italic">Fil-Gżira Taparsi Jikbru l-Fjuri</hi> (1991)</item></list>
Rumanzi
<list type="unordered"><item><hi rend="italic"><ref target="https://mt.wikipedia.org/wiki/Il-Gidba">Il-Gidba</ref></hi> (1977)</item></list>
<list type="unordered"><item><hi rend="italic"><ref target="https://mt.wikipedia.org/wiki/L-Istramb">L-Istramb</ref></hi> (1980)</item></list>
<list type="unordered"><item><hi rend="italic"><ref target="https://mt.wikipedia.org/wiki/Fil-Parlament_ma_Jikbrux_Fjuri">Fil-Parlament ma Jikbrux Fjuri</ref></hi> (1986) - rumanz li fiż-żmien politikament imqalleb ta' Malta qanqal kontroversja politika kbira. Issemma sikwit fil-<ref target="https://mt.wikipedia.org/wiki/Parlament">Parlament</ref>, u l-frażi tal-istess isem saret kważi idjoma fl-ilsien Malti. L-awtur kien intervistat minn stazzjonijiet u ġurnali barranin. Għall-preżentazzjoni tiegħu marru mijiet ta' nies, u r-rumanz xtered bl-eluf. Friggieri jikteb dwar l-għeruq tal-konflitti bejn iż-żewġ partiti politiċi u jibni karattru ewlieni, <ref target="https://mt.wikipedia.org/wiki/Karlu_Manju">Karlu Manju</ref>, li jirrapreżenta lill-Malti ħieles. Huwa rumanz politiku, ta' mħabba, reliġjuż... rumanz li għamel storja... għax jitkellem dwar il-qawwa tal-bniedem tat-triq.</item></list>
<list type="unordered"><item><hi rend="italic"><ref target="https://mt.wikipedia.org/wiki/Ġiżimin_li_Qatt_ma_Jiftaħ">Ġiżimin li Qatt ma Jiftaħ</ref></hi> (1998) - B'taħlita ta' tifkiriet u immaġinazzjoni dan ir-rumanz jibni l-ambjent tas-snin ħamsin biex jippreżenta l-mixja lejn il-maturita' fi ħdan familja ċkejkna. Il-ġrajja sseħħ f'Malta, iżda hi miktuba hekk li tista' sseħħ kullimkien. Kwadri differenti jsawru bejniethom dinja magħluqa, waħda li minnha tingħaraf ir-realta' fil-kumplessitajiet tagħha. Il-ġrajja timxi bla waqfien lejn il-qofol, waqt li tixħet dawl fuq ħajja li tbiddlet ħafna.</item></list>
<list type="unordered"><item><hi rend="italic"><ref target="https://mt.wikipedia.org/wiki/It-Tfal_Jiġu_bil-Vapuri">It-Tfal Jiġu bil-Vapuri</ref></hi> (2000) - Din il-ġrajja sseħħ f'dinja raħlija fil-bidu tas-seklu għoxrin, il-wied, il-kampanja, it-toroq, id-dar, id-dawriet: ambjent antik sħiħ hu mfisser bir-reqqa. Susanna u Arturu huma vittmi taċ-ċirkustanzi. Dun Grejbel hu l-qassis ideali li l-qdusija tiegħu stess tkissru f'għajnejn il-bnedmin. Is-Sinjura, il-missier, u karattri oħrajn jiffurmaw epoka sħiħa. Dan il-ktieb inħadem ukoll f'teleserial u ntwera fuq stazzjon televiżiv lokali.</item></list>
<list type="unordered"><item><hi rend="italic"><ref target="https://mt.wikipedia.org/wiki/La_Jibbnazza_Niġi_Lura">La Jibbnazza Niġi Lura</ref></hi> (2006) - Rumanz li jkompli ma' <hi rend="italic">It-Tfal Jigu bil-Vapuri</hi>. Storja dwar Susanna, Arturu, is-Sinjura, Dun Grejbel, Katarina, Stiefnu, u oħrajn f'raħal żgħir maqtugħ għalih waħdu. Hemm ukoll il-ħajja kkulurita tal-port. Kollox idur madwar qassis twajjeb, maħbub u mweġġa'.</item></list>
<list type="unordered"><item><hi rend="italic">Dik id-Dgħajsa f’Nofs il-Port</hi> (2011) - Rumanz li jkompli maż-żewġ rumanzi ta’ qablu, <hi rend="italic">It-Tfal Jiġu bil-Vapuri</hi> u <hi rend="italic">La Jibbnazza Niġi Lura</hi>.  Storja ta’ nies vittmi taċ-ċirkustanzi: Susanna, Arturu, Dun Grejbel, Katarina, Stiefnu u oħrajn, fosthom Wistin li qiegħed ifittex  il-passat tiegħu. Fl-ambjent tal-port tiġri wkoll parti kbira mir-rakkont. Kollox idur madwar  Dun Grejbel,  qassis twajjeb li jispiċċa biex ibati ħafna. Rumanz li permezz tal-passat  jirrakkonta sitwazzjonijiet ta’ kull żmien.</item></list>
Poeżiji
<list type="unordered"><item>Il-poeżiji tiegħu kollha nġabru taħt l-isem <hi rend="italic">Oliver Friggieri: Il-Poeżiji Miġbura</hi> (2002).</item></list>
<p>

"<hi rend="italic">Jekk</hi>" (il-poeżija li xi versi minnha jinsabu fuq il-bus shelters Maltin)</p>
<p>

Jekk tifhem x'jgħidu l-kwiekeb</p>
<p>lill-qamar tul il-lej',</p>
<p>jekk tagħraf minn fejn telaq</p>
<p>is-sħab, fejn sejjer, fej',</p>
<p>

jekk tirfes kull mogħdija</p>
<p>u tterraq kullimkien,</p>
<p>jekk tkellem lil kull ħlejqa</p>
<p>li tikber fil-ħolqien,</p>
<p>

jekk togħdos fl-ibħra kollha</p>
<p>u tmiss qiegħ l-oċean,</p>
<p>jekk titla' kull muntanja</p>
<p>u titfi kull vulkan,</p>
<p>

jekk tifhem lil kull siġra</p>
<p>u tkellem lil kull fjur,</p>
<p>jekk torqod ma' kull dudu</p>
<p>u tqum ma' kull għasfur,</p>
<p>

jekk tgħodd in-numri kollha</p>
<p>u taf kull alfabett,</p>
<p>jekk tħott kull teorema</p>
<p>u żżarma kull kunċett,</p>
<p>

jekk togħxa b'kull tbissima</p>
<p>u tokrob b'kull uġigħ,</p>
<p>jekk toftoq il-kliem kollu</p>
<p>u ssib is-sens li fih,</p>
<p>

jekk taf kif kien il-bidu</p>
<p>u kif se jkun it-tmiem,</p>
<p>jekk taf kull fuq, kull isfel,</p>
<p>kull wara, kull quddiem,</p>
<p>

jekk taf għaliex kull għabex</p>
<p>iżelleġ kull żerniq,</p>
<p>jekk taf kemm hija twila,</p>
<p>kemm twila, twila t-triq,</p>
<p>

jekk taf għaliex l-iżbalji,</p>
<p>u taf x'inhu perfett,</p>
<p>jekk taf għax serp jitkaxkar</p>
<p>u għax itir farfett,</p>
<p>

jekk ittawwalt iżżejjed</p>
<p>fuq xifer il-ġibjun</p>
<p>tal-qalb biex issa ttella'</p>
<p>bis-satal x'hemm midfun,</p>
<p>

jekk il-maltemp sikkittu</p>
<p>u lill-irjieħ raqqadt,</p>
<p>jekk l-ilmijiet nixxitfhom</p>
<p>u lin-nirien qabbadt,</p>
<p>

jekk fhimt kull mistoqsija</p>
<p>u jekk kull ħalfa ħlift,</p>
<p>u jekk kull rebħa rbaħtha</p>
<p>u jekk kull telfa tlift,</p>
<p>

- il-petali tal-warda</p>
<p>waqgħulek minn idejk,</p>
<p>dan l-univers itektek</p>
<p>inqasam hemm, f'riġlejk.</p>
<p>

Il-ħajja mistoqsija</p>
<p>miġbura f'elf għaliex,</p>
<p>u ssirlek poeżija</p>
<p>jekk int ma tweġibhiex. </p>
<p><hi rend="bold">Hekk biss ikun poeta</hi></p>
<p>

Għax hekk ikun poeta.</p>
<p>

Jitkellem bi tbissima,</p>
<p>iħoss b’qalb tikwi nar,</p>
<p>u jaħraq dinja sħiħa</p>
<p>bi mħabbtu lejl u nhar.</p>
<p>

Iweġġa’ bla ma jsawwat,</p>
<p>jissawwat bla jiqliel,</p>
<p>il-ġid jislet mill-ħażen,</p>
<p>fil-kruha jara l-ġmiel.</p>
<p>

Ibaħħar fl-oċejani</p>
<p>u jogħdos f’qiegħ id-dmugħ,</p>
<p>b’testment bla flus iħalli</p>
<p>il-kliem, teżor tar-ruħ.</p>
<p>

Iżomm ma’ xofftu l-kalċi</p>
<p>bla ma jitilqu qatt,</p>
<p>ilaqqat l-aħħar qatra</p>
<p>bla ma jintebaħ ħadd.</p>
<p>

U jolfoq bla jinstema’,</p>
<p>ibati taħt sigriet,</p>
<p>bid-dmugħ jidlek il-ġrieħi,</p>
<p>bix-xejn jimla x-xewqiet.</p>
<p>F’deżert ta’ solitudni</p>
<p>bil-pass ta’ nkiss inkiss</p>
<p>iterraq sa ma jasal</p>
<p>f’riġlejn il-kurċifiss.</p>
<p>

Il-golgota twelidu,</p>
<p>il-golgota xortih,</p>
<p>il-golgota li tkissru,</p>
<p>il-golgota li tqawwih.</p>
<p>

Hekk biss ikun poeta.</p>
<p>

Ara ukoll il-poeżija <ref target="https://mt.wikipedia.org/wiki/Karin_Grech">Karin u Raymond</ref></p>
Oratorji
<list type="unordered"><item><hi rend="italic">Pawlu ta' Malta</hi> (1985)</item>
<item><hi rend="italic">Dun Ġorġ</hi> (2001)</item></list>
Cantata
<list type="unordered"><item><hi rend="italic">L-Għanja ta' Malta</hi> (1989)</item>
<item><hi rend="italic">Ħodon Fjuri lil San Publju</hi> (2010)</item></list>
Awtobijografija
<list type="unordered"><item><hi rend="italic">Fjuri li ma jinxfux, Tifkiriet 1955-1990</hi> (2008) - Ktieb ta’ memorji  bejn esperjenzi personali, drawwiet soċjali, u battalji tal-partiti politiċi. Rakkont mimli stampi ta’ nies, avvenimenti, postijiet, l-aktar ta’ Balzunetta, il-<ref target="https://mt.wikipedia.org/wiki/Port_il-Kbir">Port il-Kbir</ref> u l-inħawi. Toroq bla wisq traffiku, tfal jilagħbu kullimkien, nisa bl-għonnella, djar bla televiżjoni, tallaba jorqdu barra, Malta kolonja Ingliża. L-awtur ipinġi kwadri kurjużi miż-żmien ta’ tfulitu sa perijodu mqalleb ħafna fl-Istorja ta’ Malta. Jirrakkonta l-ġlieda bejn il-<ref target="https://mt.wikipedia.org/wiki/Knisja_Kattolika">Knisja Kattolika</ref> u l-<ref target="https://mt.wikipedia.org/wiki/Partit_Laburista">Partit Laburista</ref>, kif għexha hu stess, tifel fil-<ref target="https://mt.wikipedia.org/wiki/MUSEUM">MUSEUM</ref> u mbagħad Seminarista, fi żmien l-<ref target="https://mt.wikipedia.org/wiki/Interdett">Interdett</ref>. Jippreżenta l-ħajja sempliċi tas-snin ħamsin u sittin, u jħallat episodji privati ma’ ġrajjiet drammatiċi fl-epoka ta’ <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref>, <ref target="https://mt.wikipedia.org/wiki/Dom_Mintoff">Dom Mintoff</ref>, <ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref> u <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>. Jirrakkonta kif snin wara ddiskuta din is-sitwazzjoni fil-privat u fit-tul ma’ Mintoff, li kien hu stess li bi frażi li qal fil-Parlament ’Min m’għandux x’jagħmel jikteb ktieb!’ kien wasslu biex jikteb ir-rumanz <hi rend="italic">Fil-Parlament ma Jikbrux Fjuri</hi> (1986).</item></list>
Kritika Letterarja
<list type="unordered"><item>Kittieba ta’ Żmienna, 1970</item>
<item>Ir-Ruħ fil-Kelma, 1973,</item>
<item>Ġ.A. Vassallo - 'Il-Ġifen Tork', 1975</item>
<item>Il-Kultura Taljana f'Dun Karm, 1976</item>
<item>Fl-Għarbiel, 1976</item>
<item>Mekkaniżmi Metaforiċi f'Dun Karm, 1978</item>
<item>Storja tal-Letteratura Maltija, I, 1979</item>
<item>Saġġi Kritiċi, 1979</item>
<item>Ellul Mercer f<hi rend="italic">Leli ta' Ħaż-Żgħir' - Mir-Realtà għall-Kuxjenza, 1983</hi></item>
<item>Ġwann Mamo - Il-Kittieb tar-Riforma Soċjali, 1984</item>
<item>L-Idea tal-Letteratura, Bugelli, 1986</item>
<item>Dun Karm - 'Il-Jien u Lil hinn Minnu', T. Cortis, 1988</item>
<item>Dun Karm, 1989</item>
<item>Saggi sulla letteratura maltese, 1989</item>
<item>Il-Kuxjenza Nazzjonali Maltija, 1995</item>
<item>L-Istudji Kritiċi Miġbura, I, edizzjoni mħejjija minn Victor Fenech, 1995</item>
<item>L-Istorja tal-Poeżija Maltija, Pubblikazzjonijiet Indipendenza, 2001</item>
<item>Rużar Briffa - L-Aħħar Poeżiji u Taħdita Letterarja, 1974</item>
<item>Dun Karm - Il-Poeżiji Miġbura, 1980</item>
<item>Rużar Briffa - Il-Poeżiji Miġbura, 1983</item>
<item>Dun Karm - Le poesie italiane, 2007 (il-poeżiji kollha bit-Taljan ta' Dun Karm)</item></list>
Bijografiji letterarji
<list type="unordered"><item>Dun Karm - il-Bniedem fil-Poeta, 1980</item>
<item>Il-Ħajja ta' Rużar Briffa, 1984</item></list>
Antoloġiji
<list type="unordered"><item>Il-Ktieb tal-Poeżija Maltija, I, Testi Magħżula u Miġbura bi Studju Kritiku, 1987 (l-ewwel ġabra tal-iktar poeżiji bikrin fil-Letteratura Maltija)</item>
<item>Il-Ktieb tal-Poeżija Maltija, II, Testi Magħżula u Miġbura bi Studju Kritiku, 1987 (ġabra ta' xogħlijiet ta' poeti tas-sekli 19 u 20)</item>
<item>Il-Poeżija Maltija, 1996</item></list>
Ara ukoll
<list type="unordered"><item><ref target="https://mt.wikipedia.org/wiki/Filosofija_f'Malta">Filosofija f'Malta</ref></item></list>


Ħoloq esterni

<list type="unordered"><item><ref target="http://www.um.edu.mt/__data/assets/pdf_file/0009/75924/Biblijografija_Oliver_Friggieri.pdf">Biblijografija tax-xogħlijiet ta' Oliver Friggieri</ref></item>
<item><hi rend="italic"><ref target="http://www.campusfm.um.edu.mt/pages/webcastspages/tqanqal_ruh_mainpage.html">Il-Kelma li Tqanqal ir-Ruħ</ref> </hi> - Programm tal-kelma li fih il-Prof. Oliver Friggieri janalizza temi li jolqtu lill-bniedem mill-qrib..</item>
<item><ref target="http://www.poetaonline.net/simeonibiancamaria/intervista_Friggeri.htm">L’influenza della cultura italiana a Malta nel pensiero del più grande poeta maltese vivente</ref></item>
<item><ref target="http://www.santiquaranta.com/Storieperunasera1.html">Parla Friggieri, Malta l’isola dei racconti</ref></item>
<item><ref target="http://www.santiquaranta.com/Storieperunasera2.html">"Storie per una sera": racconti dello scrittore maltese Oliver Friggieri</ref></item>
<item><ref target="http://www.giuris.org/ritrfriggieri.htm">OLIVER FRIGGIERI: il maggiore poeta maltese contemporaneo</ref></item></list>
</text></body></html>