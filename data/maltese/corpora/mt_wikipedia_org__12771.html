<html><body><text id="wikipedia_mt_wikipedia_org__12771.html" ns="0" revid="261705" sourceurl="https://mt.wikipedia.org/wiki/Arg-%C3%A9_Bam" title="Arg-é Bam" type="wikipedia">Arg-é Bam<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=29_07_00.68_N_58_22_06.51_E_type:landmark_region:SY">29°07′00.68″N 58°22′06.51″E﻿ / ﻿29.1168556°N 58.368475°E﻿ / 29.1168556; 58.368475</ref></p>
<figure><caption>Arg-é Bam, qabel it-terremot tal-2003.</caption></figure>
<p><hi rend="bold">Arg-é Bam</hi> (<hi rend="bold">ارگ بم</hi> bil-<ref target="https://mt.wikipedia.org/wiki/Lingwa_Persjana">Persjan</ref>, "ċittadella ta' <ref target="https://mt.wikipedia.org/wiki/Bam_(Iran)">Bam</ref>") hu l-ikbar bini adobu fid-dinja, li jinsab f'<ref target="https://mt.wikipedia.org/wiki/Bam_(Iran)">Bam</ref>, belt fil-<ref target="https://mt.wikipedia.org/wiki/Kerman_(provinċja)">provinċja ta' Kerman</ref> fix-Xlokk tal-<ref target="https://mt.wikipedia.org/wiki/Iran">Iran</ref>. Dan il-post hu mniżżel bħala <ref target="https://mt.wikipedia.org/wiki/Sit_ta’_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>. Din iċ-<ref target="https://mt.wikipedia.org/wiki/Ċittadella">ċittadella</ref> enormi fi <ref target="https://mt.wikipedia.org/wiki/Triq_il-Ħarir">Triq il-Ħarir</ref> ġiet mibnija qabel is-sena 500 Q.K. u baqgħet tintuża' sal-1850 W.K. Mhuwiex magħruf fiċ-ċert għala dan il-bini safa abbandunat.</p>
<p>Il-bini sħiħ kien fortizza kbira fejn iċ-ċittadella stess kienet il-qofol tal-post, imma minħabba d-dehra impressjonanti taċ-ċittadella, li tifforma l-ogħla punt, il-fortizza sħiħa tissejaħ iċ-<hi rend="bold">Ċittadella ta' Bam</hi>.</p>
<p>Fis-<ref target="https://mt.wikipedia.org/wiki/26_ta'_Diċembru">26 ta' Diċembru</ref>, <ref target="https://mt.wikipedia.org/wiki/2003">2003</ref>, iċ-Ċittadella kienet kważi kompletament distrutta minn <ref target="https://mt.wikipedia.org/wiki/Terremot_ta'_Bam_tal-2003">terremot</ref>, flimkien mal-kumplament ta' Bam u l-madwar. Ftit ġranet wara dan it-terremot, il-<ref target="https://mt.wikipedia.org/wiki/President_tal-Iran">President Iranjan</ref> <ref target="https://mt.wikipedia.org/wiki/Mohammad_Khatami">Mohammad Khatami</ref> ħabbar li ċ-Ċittadella kienet se terġa' tinbena.</p>
Dimensjonijiet
<p>Ikbar minn <ref target="https://mt.wikipedia.org/wiki/Arg-é_Rayen">Arg-é Rayen</ref>, l-arja taċ-Ċittadella ta' Bam hi ta' madwar 180,000 metru kwadru, u hi mdawwra b'ħitan ġigantesk għoli bejn 6 sa 7 metri u twil 1815-il metru. Iċ-ċittadella turi wkoll tnejn mit-torrijiet li "dejjem jgħassu" li Bam hi famuża għalihom – hemm 67 torri ta' dan it-tip imxerrdin mal-belt antika ta' Bam.</p>
Disinn taċ-ċittadella u l-arkitettura

Iċ-<ref target="https://mt.wikipedia.org/wiki/Ċittadella">ċittadella</ref> ta' <ref target="https://mt.wikipedia.org/wiki/Arg-é_Bam">Arg-é Bam</ref>: L-ikbar struttura adoba fid-dinja, li tmur lura għas-sena 500 <ref target="https://mt.wikipedia.org/wiki/QK">QK</ref>.

<p>Il-pjanta u l-arkitettura taċ-ċittadella huma ġenjalment studjati minn diversi punti di vista. Mill-forma preżenti taċ-ċittadella wieħed jista' jinduna li l-fassal kien ippreveda l-forma intera tal-istruttura u l-belt mill-ewwel fażijiet tal-proċess tal-ippjanar. Matul kull fażi tal-iżvilupp tal-bini, il-parti li kienet diġà mibnija kienet tirrafigura figura kompleta, u kull parti addizzjonali setgħet tiġi "minsuġa" mal-parti eżistenti mingħajr ebda differenza bejn iż-żewġ partijiet.</p>
<p>Iċ-ċittadella tinsab fiċ-ċentru tal-belt-fortizza, fil-punt ta' osservanza l-aktar sigur.</p>
<p>Fil-forma arkitettonika taċ-Ċittadella ta' Bam hemm żewġ partijet distiniti:</p>
<list type="unordered"><item>Il-parti tas-sinjuri 'l ġewwa mill-ħitan, li tinkludi ċ-ċittadella, il-każermi, il-mitħna, dar b'erba' sezzjonijiet, bir tal-ilma (skavat fl-art u profond 40 metri), u stalla għal 200 żiemel.</item>
<item>Il-parti tas-sudditi li hi madwar il-parti tas-sinjuri, li tikkonsisti mid-daħla prinċipali tal-belt-fortizza u l-bażar qrib l-assi prinċipali li jmorru mit-Tramuntana għan-Nofsinhar (li jgħaqqdu d-daħla prinċipali maċ-ċittadella), u madwar 400 dar flimkien mal-bini pubbliku assoċjat magħhom (bħal skola u postijiet dedikati għall-isport).</item></list>
<p>Fost id-djar, huma rikonoxxuti tliet tipi differenti:</p>
<list type="unordered"><item>Djar żgħar b'żewġ jew tliet ikmamar għall-familji fqar.</item>
<item>Djar ikbar bi tliet jew erbat ikmamar għall-klassi soċjali tan-nofs, bi ftit minnhom ikollhom ukoll veranda.</item>
<item>L-aktar djar lussużi b'aktar kmamar orjentati f'direzzjonijiet diversi biex l-istaġuni tas-sena jitgawdew mill-aħjar, flimkien ma' bitħa kbira u stalla għall-annimali tal-viċinanza. Ftit huma d-djar ta' dan it-tip fil-fortizza.</item></list>
<p>Il-bini kollu hu magħmul minn <ref target="https://mt.wikipedia.org/wiki/Briksa">briks</ref> tat-tafal mhux moħmi, jiġifier adobi. Iċ-Ċittadella Bam, qabel it-terremot tal-2003, kienet probabilement l-ikbar struttura adoba fid-dinja.</p>
Sigurtà
<p>Meta l-bibien tal-belt kienu jingħalqu, l-ebda bniedem u annimal ma seta' jidħol. L-abitanti setgħu jkomplu jgħixu għal perjodu twil ta' żmien f'iżolament minħabba li kellhom aċċess għal bir, ġonna, u annimali domestiċi. Meta l-belt-fortizza kienet tiġi assedjata, l-abitanti kienu jibqgħu ġewwa l-belt waqt li s-suldati kienu jidefenduha, protetti minn ħitan u torrijiet għoljin.</p>
Kondizzjonament tal-arja
<p>Minbarra t-torrijiet tal-għassa u l-qċaċet dekorati tal-ħitan l-għolja fuq l-orizzont tal-fortizza, it-<ref target="https://mt.wikipedia.org/wiki/Torri_tar-riħ">torrijiet tar-riħ</ref> (bil-Persjan: <hi rend="italic">badgir بادگير</hi>) huma wkoll aspetti notevoli. Dawn huma strutturi speċjali li joħorġu 'l barra mill-binjiet biex jilqgħu r-riħ u jiddirieġuh għall-binjiet. Xi drabi l-arja tgħaddi fuq bieqji tal-ilma fil-bini biex ikessħuh u jmur it-trab. Tipi differenti ta' torrijiet tar-riħ huma wżati għal bini differenti.</p>
Terremot tal-2003
<p>It-terremot tal-2003 f'Bam qered madwar 80 fil-mija taċ-Ċittadella. Bħala Wirt Storiku Dinji diversi pajjiżi qed jikkooperaw flimkien fil-bini mill-ġdid ta' din iż-żona. Il-<ref target="https://mt.wikipedia.org/wiki/Ġappun">Ġappun</ref>, l-<ref target="https://mt.wikipedia.org/wiki/Italja">Italja</ref> u <ref target="https://mt.wikipedia.org/wiki/Franza">Franza</ref> huma fost il-pajjiżi li bdew jagħtu daqqa t'id mill-bidu. Il-Ġappun ta 1,300,000 <ref target="https://mt.wikipedia.org/wiki/Dollaru_Amerikan">dollaru Amerikan</ref> lill-Iran għall-bini mill-ġdid, u sostna dan il-proġett billi bagħat tagħmir apposta u ħoloq pjan 3D taċ-Ċittadella ta' Bam biex ikabbar l-akkuratezza tar-rinnovazzjoni. L-Italja ħarġet 300,000 dollaru Amerikan fil-proġett u bagħtet skwadra ta' esperti biex jagħmlu restawrazzjoni tat-torri prinċipali ta' Bam. Franza għenet lill-Iran billi tipprovdi l-mappa taċ-Ċittadella ta' Bam. Il-Bank Dinji ta wkoll somma kbira għal dan il-proġett.</p>
Ħoloq esterni
<list type="unordered"><item><ref target="http://whc.unesco.org/en/list/1208">Bam u l-Pajsaġġ Kulturali tagħha</ref></item>
<item><ref target="http://www.pbase.com/roozbeh/bam_citadel">Ritratti taċ-Ċittadella Bam</ref></item>
<item><ref target="http://www.caroun.com/Countries/Asia/Iran/Kerman/BamCitadel.html">Iċ-Ċitadella Bam, provinċja ta' Kerman</ref></item></list>
</text></body></html>