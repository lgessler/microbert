<html><body><text id="wikipedia_mt_wikipedia_org__26678.html" ns="0" revid="266460" sourceurl="https://mt.wikipedia.org/wiki/Tian_Shan" title="Tian Shan" type="wikipedia">Tian Shan<figure><caption>Il-katina muntanjuża ta’ Tian Shan fil-fruntiera bejn iċ-Ċina u l-Kirgiżistan bil-quċċata ta’ Khan Tengri (7,010 metru) viżibbli fin-nofs.</caption></figure>
<p><hi rend="bold">Tian Shan</hi>, magħrufa wkoll bħala <hi rend="bold">Tengri Tagh</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> jew <hi rend="bold">Tengir-Too</hi><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, (bit-Tork Antik: 𐰴𐰣 𐱅𐰭𐰼𐰃‎, bl-Uighur: تەڭرىتاغ, biċ-Ċiniż: 天山) jiġifieri l-“Muntanji tal-Ġenna”, hija sistema kbira ta’ ktajjen muntanjużi li tinsab fl-<ref target="https://mt.wikipedia.org/wiki/Asja">Asja</ref> Ċentrali. L-ogħla quċċata ta’ Tian Shan hija Jengish Chokusu, b’għoli ta’ 7,439 metru. L-iktar punt baxx tas-sistema hija d-Depressjoni ta’ Turpan, li tinsab 154 metru taħt il-livell tal-baħar.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Waħda mill-iktar referenzi storiċi bikrin għal dawn il-muntanji jaf hija relatata mal-kelma bil-Xiongnu <hi rend="italic">Qilian</hi> (biċ-Ċiniż issimplifikat: 祁连; biċ-Ċiniż tradizzjonali: 祁連; bil-Pinyin: <hi rend="italic">Qí lián</hi>) – skont il-kummentatur tad-dinastija Tang <ref target="https://mt.wikipedia.org/wiki/Yan_Shigu">Yan Shigu</ref>, <hi rend="italic">Qilian</hi> hija l-kelma bil-Xiongnu għal sema jew ġenna.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> <ref target="https://mt.wikipedia.org/wiki/Sima_Qian">Sima Qian</ref> fir-<hi rend="italic">Rekords tal-Istoriku l-Kbir</hi> semma <hi rend="italic">Qilian</hi> b’rabta ma’ art twelid il-Yuezhi u t-terminu jingħad li jirreferi għal Tian Shan iktar milli għall-muntanji <ref target="https://mt.wikipedia.org/wiki/Qilian">Qilian</ref> li jinsabu 1,500 kilometru iktar fil-Lvant.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-muntanji <ref target="https://mt.wikipedia.org/wiki/Tannu-Ola">Tannu-Ola</ref> f’<ref target="https://mt.wikipedia.org/wiki/Tuva">Tuva</ref> għandhom l-istess tifsira (“muntanji tal-ġenna/tas-smewwiet” jew “muntanji t’Alla/tal-ispirti”). L-isem biċ-Ċiniż, Tian Shan, x’aktarx li huwa traduzzjoni diretta tal-isem tradizzjonali tal-muntanji bil-<ref target="https://mt.wikipedia.org/wiki/Kirġiżistan">Kirgiż</ref>, Teñir Too.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Fit-<ref target="https://mt.wikipedia.org/wiki/Tengriżmu">Tengriżmu</ref>, Tian Shan hija meqjusa bħala sagra, it-tieni l-ogħla quċċata hija magħrufa bħala Khan Tengri li tista’ tiġi tradotta bħala l-“Mulej tal-Ispirti”.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fil-Konferenza tal-2013 dwar il-Wirt Dinji, il-parti tal-Lvant ta’ Tian Shan fir-reġjun tal-Punent taċ-<ref target="https://mt.wikipedia.org/wiki/Ċina">Ċina</ref>, <ref target="https://mt.wikipedia.org/wiki/Xinjiang">Xinjiang</ref>, ġiet imniżżla fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref> Il-parti tal-Punent li tinsab fil-<ref target="https://mt.wikipedia.org/wiki/Każakistan">Każakistan</ref>, fil-Kirgiżistan u fl-<ref target="https://mt.wikipedia.org/wiki/Użbekistan">Użbekistan</ref> ġiet imniżżla fil-lista separatament fl-2016.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref></p>
Ġeografija
<figure><caption>Il-Wied ta’ Karakol</caption></figure>
<p>Tian Shan tinsab fit-Tramuntana u fil-Punent tad-<ref target="https://mt.wikipedia.org/wiki/Deżert_Taklamakan">Deżert Taklamakan</ref> u direttament fit-Tramuntana tal-Baċir ta’ Tarim fir-reġjun tal-fruntiera tal-Każakistan, tal-Kirġiżistan u ta’ Xinjiang fil-Majjistral taċ-Ċina. Fin-Nofsinhar hija kkollegata mal-<ref target="https://mt.wikipedia.org/wiki/Muntanji_Pamir">Muntanji Pamir</ref> u fit-Tramuntana u fil-Lvant hija kkollegata mal-<ref target="https://mt.wikipedia.org/wiki/Muntanji_Altai">Muntanji Altai</ref> tal-<ref target="https://mt.wikipedia.org/wiki/Mongolja">Mongolja</ref>.</p>
<p>Fil-kartografija tal-Punent kif innutat mis-Soċjetà tan-<hi rend="italic">National Geographic</hi>, il-parti tal-Lvant nett ta’ Tian Shan titqies bħala l-Lvant ta’ Ürümqi, u l-katina muntanjuża fil-Lvant ta’ dik il-belt magħrufa bħala Bogda Shan titqies bħala parti minn Tian Shan. Il-kartografija Ċiniża mid-Dinastija Han sa żminijietna tqis li Tian Shan tinkludi l-ktajjeb muntanjużi Bogda Shan u Barkol.</p>
<p>Tian Shan hija parti mill-ktajjen oroġeniċi tal-<ref target="https://mt.wikipedia.org/wiki/Himalaya">Himalaya</ref>, li ffurmaw bil-kolliżjoni tal-plakek <ref target="https://mt.wikipedia.org/wiki/Indja">Indjani</ref> u Ewrasjatiċi fl-era Ċenożojka. Tian Shan hija waħda mill-itwal ktajjen muntanjużi fl-Asja Ċentrali u huma estiżi xi 2,900 kilometru fil-Lvant ta’ <ref target="https://mt.wikipedia.org/wiki/Tashkent">Tashkent</ref>, il-<ref target="https://mt.wikipedia.org/wiki/Belt_kapitali">belt kapitali</ref> tal-Użbekistan.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>L-ogħla quċċata ta’ Tian Shan hija Jengish Chokusu (magħrufa wkoll bħala l-Quċċata tal-Vittorja) fil-fruntiera maċ-Ċina. b’għoli ta’ 7,439 metru, din hija l-ogħla punt fil-Kirgiżistan. It-tieni l-ogħla quċċata ta’ Tian Shan, Khan Tengri (il-Mulej tal-Ispirti), tinsab fiż-żona tal-fruntiera bejn il-Każakistan, il-Kirgiżistan u ċ-Ċina u b’għoli ta’ 7,010 metri hija l-ogħla punt fil-Każakistan. Ix-xabbata tal-muntanji jikklassifikaw dawn iż-żewġ qċaċet bħala l-iżjed żewġ qċaċet ’il fuq minn 7,000 metru fid-dinja.</p>
<p>Il-Mogħdija Muntanjuża ta’ Torugart, f’għoli ta’ 3,752 metru, tinsab fil-fruntiera bejn il-Kirgiżistan u l-Provinċja ta’ Xinjiang, iċ-Ċina. Il-ktajjen muntanjużi msaġġra ta’ Alatau, li jinsab f’altitudni iktar baxxa fil-parti fit-Tramuntana ta’ Tian Shan, huma abitati minn tribujiet ta’ rgħajja li jitkellmu lingwi Torok.</p>
<p>Tian Shan hija sseparata mill-Promontorju Tibetan permezz tad-Deżert Taklimakan u l-Baċir ta’ Tarim fin-Nofsinhar.</p>
<figure><caption>Ritratt satellitari ta’ Tien Shan </caption></figure>
<p>Ix-xmajjar maġġuri fi Tian Shan huma s-Syr Darya, ix-xmara Ili u x-xmara Tarim. Il-Kanjon ta’ Aksu huwa karatteristika notevoli fil-Majjistral ta’ Tian Shan.</p>
<p>Tipikament fi Tian Shan ikun hemm permafrost kontinwu minn elevazzjoni ta’ madwar 3,500-3,700 metru ’l fuq mil-livell tal-baħar. Permafrost Alpin mhux kontinwu jkun preżenti bejn 2,700-3,300 metru ’l fuq mil-livell tal-baħar, iżda f’ċerti postijiet, minħabba l-bixra u l-mikroklima ta’ Tian Shan, dan it-tip ta’ permafrost jista’ jinstab f’elevazzjonijiet ta’ saħansitra 2,000 metru biss.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Wieħed mill-ewwel Ewropej li żar Tian Shan u l-ewwel wieħed li ddeskriviha fid-dettall kien l-esploratur <ref target="https://mt.wikipedia.org/wiki/Russja">Russu</ref> <ref target="https://mt.wikipedia.org/wiki/Peter_Semenov">Peter Semenov</ref>, li għamel dan fis-snin 50 tas-seklu 19.</p>
<p>Il-glaċieri fi Tian Shan ilhom jonqsu u d-daqs tagħhom saħansitra naqas b’27%, jew 5.4 biljun tunnellata fis-sena, fil-massa tas-silġ tagħhom mill-1961 meta mqabbel ma’ medja ta’ 7% kif jiġri fil-glaċieri inġenerali madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Huwa stmat li sal-2050 nofs il-glaċieri li fadal se jkunu dagħbu.</p>
Ktajjen muntanjużi
<figure><caption>It-topografija tal-fruntieri tal-Kirgiżistan, bil-Wied ta’ Fergana fi Tian Shan fuq il-Punent.</caption></figure>
<p>Tian Shan għandha għadd ta’ ktajjen muntanjużi li ngħataw isem u spiss jissemmew separatament (id-distanzi kollha msemmija hawn taħt huma bejn wieħed u ieħor).</p>
<p>Fiċ-Ċina, Tian Shan tibda fit-Tramuntana tal-belt ta’ Kumul (Hami) bil-muntanji Barkol li għandhom għamla tal-ittra U, minn madwar 600 sa 400 kilometru fil-Lvant ta’ Ürümqi. Imbagħad isegwu l-muntanji Bogda Shan minn 350 sa 40 kilometru fil-Lvant ta’ Ürümqi. Wara dawn, hemm żona baxxa bejn Ürümqi u d-Depressjoni ta’ Turfan. Il-muntanji Borohoro jibdew fin-Nofsinhar ta’ Ürümqi u jibqgħu sejrin lejn il-Punent u l-Majjistral għal 450 kilometru fejn jisseparaw id-Dzungaria mill-baċir tax-xmara Ili. In-naħa tat-Tramuntana tagħhom tmiss għal 200 kilometru mal-Alatau ta’ Dzungaria li jibqgħu sejrin fil-Lvant u fil-Grigal tul il-fruntiera bejn iċ-Ċina u l-Każakistan. Dawn jibdew minn 50 kilometru fil-Lvant ta’ <ref target="https://mt.wikipedia.org/wiki/Taldykorgan">Taldykorgan</ref> fil-Każakistan u jintemmu fid-Daħla ta’ Dzungaria. L-Alatau ta’ Dzungaria fit-Tramuntana, il-muntanji Borohoro fin-nofs u l-katina muntanjuża ta’ Ketmen fin-Nofsinhar jiffurmaw għamla ta’ qishom l-ittri Z jew S bil-maqlub, fejn il-parti tal-Grigal tikkonfina mal-parti ta’ Dzungaria u l-parti tal-Lbiċ tikkonfina mal-wied superjuri ta’ Ili.</p>
<figure><caption>Tian Shan u t-Triq tal-Ħarir</caption></figure>
<p>Fil-Kirgiżistan, il-linja prinċipali ta’ Tian Shan tkompli fil-katina muntanjuża ta’ Narat mill-bażi tal-muntanji Borohoro fil-Punent għal 570 kilometru sal-punt fejn iċ-Ċina, il-Każakistan u l-Kirgiżistan jiltaqgħu. Hawnhekk tinsab ukoll l-ogħla parti tas-sistema ta’ ktajjen muntanjużi – it-Tian Shan Ċentrali, il-Quċċata ta’ Pobeda (il-katina muntanjuża <ref target="https://mt.wikipedia.org/wiki/Kakshaal_Too">Kakshaal Too</ref>) u Khan Tengri. Fil-Punent, Tian Shan tinqasam f’forma ta’ għajn, bil-Lag ta’ Issyk Kul fin-nofs tagħha. Fin-naħa tan-Nofsinhar tal-lag hemm l-Alatau ta’ Terskey u fin-naħa tat-Tramuntana hemm Kyungey Ala-Too. Fit-Tramuntana ta’ Kyungey Ala-Too u parallelament magħha hemm l-Alatau ta’ Trans-Ili fil-Każakistan, fin-Nofsinhar tal-belt ta’ <ref target="https://mt.wikipedia.org/wiki/Almaty">Almaty</ref>. Fil-Punent tal-għajn, il-katina muntanjuża tkompli sejra għal 400 kilometru bħala l-Ala-Too Kirgiża, li tissepara l-Provinċja ta’ Chui mill-Oblast ta’ Naryn u mbagħad lill-Każakistan mill-Provinċja ta’ Talas. Din l-oblast hija l-wied superjuri tax-xmara Talas, u n-naħa tan-Nofsinhar tagħha tibqa’ għaddejja għal 200 kilometru bħala l-katina muntanjuża tal-Ala-Too ta’ Talas (“Ala-too” hija l-verżjoni Kirgiża ta’ Alatau). Fin-naħa tal-Lvant tal-Alatau ta’ Talas, il-katina muntanjuża ta’ Suusamyr Too tibqa’ sejra fix-Xlokk u tikkonfina mal-Wied jew mal-Promontorju ta’ Suusamyr.</p>
<p>Fir-rigward taż-żona fin-Nofsinhar tal-Wied ta’ Fergana, hemm grupp ta’ muntanji li jserrep għal 800 kilometru fil-Punent u fil-Lbiċ san-Nofsinhar tal-Lag ta’ Issyk Kul li jissepara l-Baċir ta’ Tarim mill-Wied ta’ Fergana. Il-Katina Muntanjuża ta’ Fergana tibqa’ sejra fil-Grigal lejn l-Ala-Too ta’ Talas u tissepara l-baċir superjuri ta’ Naryn minn Fergana. In-naħa tan-Nofsinhar ta’ dawn il-muntanji jiltaqgħu u jsiru ħaġa waħda mal-Muntanji Pamir fit-<ref target="https://mt.wikipedia.org/wiki/Taġikistan">Taġikistan</ref> (il-Muntanji Alay u l-Katina Muntanjuża Trans-Alay). Fil-Punent imbagħad hemm il-Katina Muntanjuża tat-<ref target="https://mt.wikipedia.org/wiki/Turkestan">Turkestan</ref>, li tibqa’ sejra sa kważi <ref target="https://mt.wikipedia.org/wiki/Samarkanda">Samarkanda</ref>.</p>
Era Glaċjali
<figure><caption>Veduta tal-qċaċet ta’ Tian Shan miksija bil-borra mill-bajja tal-Lag ta’ Issyk Kul.</caption></figure>
<p>Fil-marġni tat-Tramuntana tal-Baċir ta’ Tarim bejn il-katina muntanjuża ta’ Kokshaal-Tau fin-Nofsinhar u dik tal-Alatau ta’ Terskey fit-Tramuntana, għal 100 kilometru sa 120 kilometru hemm il-promontorju ta’ Tian Shan bil-pajsaġġ muntanjuż fil-madwar. Il-katina muntanjuża ta’ Kokshaal-Tau tkompli għal tul kumplessiv ta’ 570 kilometru mill-Punent ta’ Pik Dankowa (Dankov; 5,986 metru) sal-Lvant u l-Grigal sa Pik Pobeda (Tumor Feng; 7,439 metru) u lil hinn minnha. Din il-katina muntanjuża kif ukoll dik tal-katina muntanjuża parallela twila 300 kilometruta tal-Alatau ta’ Terskey, u l-promontorju ta’ Tian Shan bejniethom, matul l-era glaċjali kienu miksijin u kkollegati minn networks ta’ nixxigħat tas-silġ u glaċier promontorju. Attwalment, il-fdal interglaċjali ta’ din il-glaċjazzjoni huwa ffurmat biss mill-glaċier twil 61 kilometru tan-Nofsinhar ta’ Inylschek. Il-bokok tal-glaċier promontorju kellhom fluss lejn it-Tramuntana li kien jwassal saħansitra sal-Lag ta’ Issyk Kul f’għoli ta’ 1,605 metri ’l fuq mil-livell tal-baħar u kien idub f’dan il-lag twil 160 kilometru.</p>
<p>Bl-istess mod, il-glaċjazzjoni qawwija kienet wiesgħa iktar minn 50 kilometru fiż-żona muntanjuża għolja tal-Alatau ta’ Kungey, u kienet tikkollega mat-Tramuntana tal-Lag ta’ Issyk Kul u kienet testendi sal-artijiet primarji muntanjuża qrib Alma Ata. L-Alatau ta’ Kungey hija twila 230 kilometru. Minn hawn, il-glaċieri glaċjali kienu jdubu wkoll fil-Lag ta’ Issyk Kul. Il-wied ta’ Chon-Kemin kellu glaċjazzjoni sal-influss tiegħu fil-wied ta’ Chu.<ref target="https://mt.wikipedia.org/wiki/Il-Paġna_prinċipali#cite_note-:3-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-:4-15">[15]</ref> Mill-elongazzjoni tal-Punent tal-Alatau ta’ Kungey—li hija l-katina muntanjuża Kirgiża (42°25′N/74–75°E)—il-glaċieri glaċjali kellhom fluss li jasal sal-artijiet primarji muntanjużi sa 900 metru ’l fuq mil-livell tal-baħar (qrib il-belt kapitali Kirgiża ta’ <ref target="https://mt.wikipedia.org/wiki/Bishkek">Bishkek</ref>). Fost l-oħrajn, il-wied bil-glaċieri ta’ Ak-Sai hemmhekk żviluppa glaċier fl-artijiet primarji muntanjużi.<ref target="https://mt.wikipedia.org/wiki/Il-Paġna_prinċipali#cite_note-:3-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-:4-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Flimkien, il-glaċjazzjonijiet ta’ Tian Shan fl-era glaċjali kienu jokkupaw erja ta’ madwar 118,000 kilometru kwardru. Il-linja tal-borra tal-glaċieri bejn iż-żona fejn kien jikber il-glaċier u ż-żona fejn kien idub kien madwar 1,200 metru iktar fil-baxx matul l-aħħar era glaċjali meta mqabbla ma’ żminijietna. Bil-kundizzjoni ta’ proporzjon ta’ preċipitazzjoni komparabbli, kieku jirriżulta tnaqqis tat-temperatura annwali medja ta’ 7.2 sa 8.4 °C għall-Aħħar Massimu Glaċjali meta mqabbel ma’ żminijietna.<ref target="https://mt.wikipedia.org/wiki/Il-Paġna_prinċipali#cite_note-:3-13">[13]</ref></p>
Ekoloġija
<figure><caption>Mappa tal-ktajjen muntanjużi ta’ Tian Shan</caption></figure>
<p>Tian Shan fiha foresti importanti tal-Abit ta’ Schrenk (<hi rend="italic">Picea schrenkiana</hi>) f’altitudnijiet ta’ iktar minn 2,000 metru; in-naħat iktar fil-baxx fihom foresti naturali uniċi tas-siġar tal-<ref target="https://mt.wikipedia.org/wiki/Ġewż">ġewż</ref> u tat-<ref target="https://mt.wikipedia.org/wiki/Tuffieħa">tuffieħ</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Tian Shan fl-imgħoddi ġeoloġiku immedjat iffrankat il-ġlaċjazzjoni minħabba l-“kenn” tal-influwenza sħuna tal-klima tal-<ref target="https://mt.wikipedia.org/wiki/Oċean_Indjan">Oċean Indjan</ref>. Dan iddefinixxa l-karatteristiċi ekoloġiċi tagħha li jsostnu l-ekosfera distinta tagħha. Il-muntanji kienu soġġetti għal bidliet ġeoloġiċi kostanti b’sistemi ta’ skular tal-ilma li jevolvu b’mod kostanti li affettwew il-veġetazzjoni, u esponew ukoll ħamrija għammiela li żrieragħ emerġenti ġodda setgħu jgawdu minnha u jitkattru.</p>
<p>It-<ref target="https://mt.wikipedia.org/wiki/Tulipan">tulipani</ref> oriġinaw fi Tian Shan. Il-pjanta ttieħdet it-<ref target="https://mt.wikipedia.org/wiki/Turkija">Turkija</ref> tul it-<ref target="https://mt.wikipedia.org/wiki/Triq_tal-Ħarir">Triq tal-Ħarir</ref> u saret simbolu tal-Imperu Ottoman.</p>
<p>It-tnissil ta’ veġetazzjoni importanti tal-għelejjel ġie stabbilit u tkattar fiż-żona, fosthom: il-<ref target="https://mt.wikipedia.org/wiki/Berquqa">berquq</ref> (<hi rend="italic">Prunus armeniaca</hi>), il-<ref target="https://mt.wikipedia.org/wiki/Lanġasa">lanġas</ref> (<hi rend="italic">Pyrus</hi> spp.), ir-<ref target="https://mt.wikipedia.org/wiki/Rummiena">rummien</ref> (<hi rend="italic">Punica granatum</hi>), it-<ref target="https://mt.wikipedia.org/wiki/Tin">tin</ref> (<hi rend="italic">Ficus</hi>), iċ-<ref target="https://mt.wikipedia.org/wiki/Ċirasa">ċirasa</ref> (<hi rend="italic">Prunus avium</hi>) u iċ-<ref target="https://mt.wikipedia.org/wiki/Morus_(botanika)">ċawsli</ref> (<hi rend="italic">Morus</hi>). Ir-reġjun ta’ Tian Shan kien fih ukoll <ref target="https://mt.wikipedia.org/wiki/Annimal">annimali</ref> importanti bħall-ors, iċ-ċerva u l-ħanżir selvaġġ, li għenu biex iż-żrieragħ jinfirxu u tespandi d-diversità ekoloġika.</p>
<p>Fost il-veġetazzjoni li kkolonizzat Tian Shan, x’aktarx permezz tal-<ref target="https://mt.wikipedia.org/wiki/Għasfur">għasafar</ref> mil-Lvant, kien hemm dak li issa huwa magħruf bħala t-tuffieħ “ħelu”. Dak iż-żmien, il-frotta x’aktarx li kienet iktar żgħira u kienet qisha t-tuffieħ <hi rend="italic">Malus baccata</hi>. Iż-żerriegħa jaf inġarru mill-għasafar, mar-rix tagħhom jew ma’ saqajhom, jew inkella qalb l-ikel tagħhom.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Sit ta’ Wirt Dinji
<figure><caption>Il-Wied ta’ Koldeneng Valley fil-Prefettura ta’ Ili.</caption></figure>
<p>Fil-Konferenza tal-2013 dwar il-Wirt Dinji, il-parti tal-Lvant ta’ Tian Shan fir-reġjun tal-Punent taċ-Ċina, Xinjiang, ġiet imniżżla fil-lista tas-Siti ta’ Wirt Dinji tal-UNESCO bl-isem ta’ “Xinjiang Tianshan”.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref> Il-parti tal-Punent li tinsab fil-Każakistan, fil-Kirgiżistan u fl-Użbekistan ġiet imniżżla fil-lista separatament fl-2016 bl-isem ta’ “Punent ta’ Tian Shan”.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref></p>
<p>Il-valur universali straordinarju ta’ Xianjiang Tianshan ġie rikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (vii)</hi> “Post fejn iseħħu fenomeni naturali tal-għaġeb jew fejn hemm żoni ta’ ġmiel naturali u ta’ importanza estetika eċċezzjonali”; u <hi rend="bold">l-kriterju (ix)</hi> “Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta’ ekosistemi u ta’ komunitajiet ta’ pjanti u ta’ annimali terrestri, tal-ilma ħelu, kostali u tal-baħar”.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref></p>
<p>Il-valur universali straordinarju tal-Punent ta’ Tian Shan ġie rikonoxxut abbażi ta’ kriterju wieħed tal-għażla tal-UNESCO: <hi rend="bold">il-kriterju (x)</hi> “Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta’ valur universali straordinarju mill-perspettiva tax-xjenza jew tal-konservazzjoni”.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref></p>


Reliġjon
Tengriżmu
<p>In Tengrism, Khan Tengri is the lord of all spirits and the religion's supreme deity, and it is the name given to the second highest peak of Tian Shan.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
Biblijografija
<list type="unordered"><item><hi rend="italic">The Contemporary Atlas of China</hi>. 1988. London: Marshall Editions Ltd. Reprint 1989. Sydney: Collins Publishers Australia.</item>
<item><hi rend="italic">The Times Comprehensive Atlas of the World</hi>. Eleventh Edition. 2003. Times Books Group Ltd. London.</item></list>
</text></body></html>