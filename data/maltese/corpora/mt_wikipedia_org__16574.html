<html><body><text id="wikipedia_mt_wikipedia_org__16574.html" ns="0" revid="259733" sourceurl="https://mt.wikipedia.org/wiki/Lampuna" title="Lampuna" type="wikipedia">Lampuna<figure><caption>Frott ta' erba' speċi ta' lampun. Skont l-arloġġ mix-xellug fuq: <ref target="https://mt.wikipedia.org/wiki/Rubus_deliciosus">lampun ta' Boulder</ref>, <ref target="https://mt.wikipedia.org/wiki/Rubus_crataegifolius">lampun Korean</ref>, <ref target="https://mt.wikipedia.org/wiki/Rubus_parvifolius">lampun indiġenu tal-Awstraljan</ref>, <ref target="https://mt.wikipedia.org/wiki/Rubus_rosifolius">lampun tal-West Indies</ref></caption></figure>
<figure><caption>Il-lampun ikkoltivat huwa ġeneralment <ref target="https://mt.wikipedia.org/wiki/Ibridi_(bijoloġija)">ibridi</ref> bejn <hi rend="italic"><ref target="https://mt.wikipedia.org/wiki/Rubus_idaeus">Rubus idaeus</ref></hi> u <hi rend="italic"><ref target="https://mt.wikipedia.org/wiki/Rubus_strigosus">R. strigosus</ref></hi></caption></figure>
<p><hi rend="bold">Lampuna</hi> hi l-<ref target="https://mt.wikipedia.org/wiki/Frotta">frotta</ref> li tittiekel ta' numru kbir ta' speċi tax-xtieli fil-ġeneru <hi rend="italic"><ref target="https://mt.wikipedia.org/wiki/Rubus">Rubus</ref></hi>, li ħafna minnhom huma fis-<ref target="https://mt.wikipedia.org/wiki/Sottoġeneru">sottoġeneru</ref> <hi rend="italic"><ref target="https://mt.wikipedia.org/wiki/Idaeobatus">Idaeobatus</ref></hi>; l-isem japplika wkoll għal dawn il-pjanti stess. Il-lampun hu <ref target="https://mt.wikipedia.org/wiki/Perenni">perenni</ref>.</p>
Speċi
<p>Fost l-eżempji ta' speċi ta' lampun fis-<ref target="https://mt.wikipedia.org/wiki/Sottoġeneru">sottoġeneru</ref> <hi rend="italic">Idaeobatus</hi> ta' <hi rend="italic">Rubus</hi>   insibu:</p>
<list type="unordered"><item><hi rend="italic"><ref target="https://mt.wikipedia.org/wiki/Rubus_crataegifolius">Rubus crataegifolius</ref></hi> (lampun Korean)</item>
<item><hi rend="italic"><ref target="https://mt.wikipedia.org/wiki/Rubus_gunnianus">Rubus gunnianus</ref></hi> (lampun alpin ta' Tasmania)</item>
<item><hi rend="italic"><ref target="https://mt.wikipedia.org/wiki/Rubus_idaeus">Rubus idaeus</ref></hi> (lampun aħmar Ewropej)</item>
<item><hi rend="italic"><ref target="https://mt.wikipedia.org/wiki/Leucodermis_Rubus">Leucodermis Rubus</ref></hi> (lampun tal-Punent, ikħal, lampun iswed)</item>
<item><hi rend="italic"><ref target="https://mt.wikipedia.org/wiki/Rubus_occidentalis">Rubus occidentalis</ref></hi> (lampun iswed)</item>
<item><hi rend="italic"><ref target="https://mt.wikipedia.org/wiki/Rubus_parvifolius">Rubus parvifolius</ref></hi> (lampun indiġenu Awstraljan)</item>
<item><hi rend="italic"><ref target="https://mt.wikipedia.org/wiki/Rubus_phoenicolasius">Rubus phoenicolasius</ref></hi> (lampun tal-inbid)</item>
<item><hi rend="italic"><ref target="https://mt.wikipedia.org/wiki/Rubus_rosifolius">Rubus rosifolius</ref></hi> (lampun tal-West Indies)</item>
<item><hi rend="italic"><ref target="https://mt.wikipedia.org/wiki/Rubus_strigosus">Rubus strigosus</ref></hi> (lampun aħmar Amerikan)</item>
<item><hi rend="italic"><ref target="https://mt.wikipedia.org/wiki/Rubus_ellipticus">Rubus ellipticus</ref></hi> (lampun isfar Ħimalajan)</item></list>
<p>Bosta speċi ta' <hi rend="italic">Rubus</hi> li huma klassifikati f’sottoġeneri oħra jissejħu wkoll lampun, fosthom:</p>
<list type="unordered"><item><hi rend="italic"><ref target="https://mt.wikipedia.org/wiki/Rubus_arcticus">Rubus arcticus</ref></hi> (lampun tal-Artiku, sottoġeneru <hi rend="italic">Cyclactis</hi>)</item>
<item><hi rend="italic"><ref target="https://mt.wikipedia.org/wiki/Deliciosus_Rubus">Deliciosus Rubus</ref></hi> (lampun ta' Boulder, sottoġeneru <hi rend="italic">Anoplobatus</hi>)</item>
<item><hi rend="italic"><ref target="https://mt.wikipedia.org/wiki/Nivalis_Rubus">Nivalis Rubus</ref></hi> (lampun tal-borra, sottoġeneru <hi rend="italic">Chamaebatus</hi>)</item>
<item><hi rend="italic"><ref target="https://mt.wikipedia.org/wiki/Rubus_odoratus">Rubus odoratus</ref></hi> (lampun iwarrad, sottoġeneru <hi rend="italic">Anoplobatus</hi>)</item>
<item><hi rend="italic"><ref target="https://mt.wikipedia.org/wiki/Rubus_sieboldii">Rubus sieboldii</ref></hi> (lampun tal-Molucca, sottoġeneru <hi rend="italic">Malachobatus</hi>)</item></list>
Il-kultivazzjoni
<figure><caption>Lampun ikkultivat iwarrad fi ġnien</caption></figure>
<figure><caption>Frott nej tal-lampun ikkultivat</caption></figure>
<figure><caption>Il-produzzjoni dinjija tal-lampun</caption></figure>
<p>Il-lampun ikabbruh biex jinbiegħ bħala frott frisk jew biex jiġi ipproċessat kummerċjalment billi jiġi ffriżat malajr waħda waħda, magħsur jew imnixxef biex jintuża f'varjetà ta' prodotti tal-merċa. Fl-imgħoddi l-lampun kien jinġabar f’nofs is-sajf, iżda permezz tat-teknoloġija ta' llum, il-kultivari, u t-trasport, dan issa wieħed jista' jsibu s-sena kollha. Il-lampun għandu bżonn ħafna xemx u ilma biex l-iżvilupp tiegħu ikun mill-aħjar. Il-lampun jirnexxi fil-ħamrija skulata sew b'pH ta' bejn 6 u 7 li jkun fiha materja organika biżżejjed biex izżomm l-ilma<ref target="https://mt.wikipedia.org/wiki/Il-Paġna_prinċipali#cite_note-Growing_Raspberries-1">[1]</ref>. Filwaqt li l-umdità hi essenzjali, ħamrija mxarrba ħafna jew tqila jew irrigazzjoni żejda jistgħu iġġibu l-<hi rend="italic"><ref target="https://mt.wikipedia.org/wiki/Phytophthora">Phytophthora</ref></hi>, l-immuffar tal-għeruq, li hija waħda mill-problemi l-aktar serji li tolqot il-lampun aħmar. Bħala xitla kkultivata fir-reġjuni bi klima moderata niedja, jikber faċilment u għandu t-tendenza li jinfirex jekk ma jinżabarx. Il-lampun spiss jidher bħala ħaxixa ħażina fil-ġonna, mifrux miż-żerriegħa fil-ħmieġ tal-għasafar.</p>
<p>Hemm ż-żewġ tipi ta' lampun li huma l-iżjed imkabbra kummerċjalment, it-tip li jagħmel il-frott fis-sajf u jipproduċi abbundanza ta' frott fuq iz-zkuk li jkollhom sena (floricanes) matul żmien relattivament qasir f'nofs sajf, u t-tip "doppju"  li jagħmel il-frott fuq iz-zkuk fl-ewwel sena (primocanes) tard fis-sajf tard u fil-ħarifa, kif ukoll fis-sajf fuq zkuk ta' sena. Il-lampun jista' jiġi kkultivat f’<ref target="https://mt.wikipedia.org/wiki/Żona_ta'_ħruxija">żona ta' ħruxija</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> minn 3 sa 9.</p>
<p>Tradizzjonalment il-lampun jitħawwel fix-xitwa f’għamla ta' zkuk għalkemm it-tħawwil ta' xtieli mkabbra bil-koltura tat-tessuti sar ħafna aktar komuni. Hemm sistema ta' produzzjoni speċjalizzat li bih iz-zkuk jitkabbru għal sena fi klima tat-Tramuntana bħal fl-<ref target="https://mt.wikipedia.org/wiki/Skozja">Iskozja</ref> (ir-Renju Unit) jew Washington State (SUA) fejn il-kesħa meħtieġa biex ix-xitla tibda tarmi tasal kmieni. Dawn iz-zkuk imbagħad jinqalgħu bl-għeruq b'kollox u jerġgħu jitħawlu fi klimi isħan bħal fi Spanja fejn iwarrddu malajr u jipproduċu frott bikri ħafna. Ix-xtieli għandhom jitħawlu metru 'l bogħod minn xulxin f'ħamrija skulata sew; il-lampun is-soltu jitħawwel f’ringili mtellgħa meta jkun hemm xi periklu  ta' taħsir tal-għeruq.</p>
<p>Il-fjuri tal-lampun jistgħu jkunu sors importanti tan-<ref target="https://mt.wikipedia.org/wiki/Nettar">nettar</ref> għan-<ref target="https://mt.wikipedia.org/wiki/Naħla">naħal</ref> tal-għasel u pollinaturi oħra.</p>
<p>Il-lampun jikber ħafna u lokalment jista' jkun invażiv. Jinfirex permess ta' rimjiet twal taħt l-art li jiżviluppaw l-għeruq u pjanti individwali. Dan jistgħu itellgħu xtieli ġodda 'l bogħod mhux ħażin mill-pjanta prinċipali. Għal din ir-raġuni, il-lampun jinfirex ħafna u jista' jimla ġnien sħiħ jekk u ma jitrażżanx.</p>
<p>Il-frott jinġabar meta jkun jinqala' faċilment mir-riċettaklu u jkun sar kulur skur (aħmar, iswed, vjola, jew isfar dehbi, skont l-ispeċi u l-kultivar). Dan jiġri meta l-frott ikun l-iżjed misjur u ħelu. Il-frott żejjed jista' jintgħamel f'ġamm tal-lampun jew iffriżat.</p>
<p>Il-weraq jistgħu jintużaw friski jew imnixxfin f’tè erbali u mediċinali. Dan għandu togħma astrinġenti, u fil-<ref target="https://mt.wikipedia.org/wiki/Mediċina_erbali">mediċina erbali</ref> għandu l-fama li hu effettivi fir-regolazzjoni taċ-<ref target="https://mt.wikipedia.org/wiki/Ċiklu_mestrwali">ċiklu mestrwali</ref>.</p>
<p>Kull-lampuna tiżen madwar 4 g, fil-medja<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>u hi magħmula minn madwar 100 <ref target="https://mt.wikipedia.org/wiki/Drupa">drupa</ref> żgħira <ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, li kull waħda minnhom tikkonsisti minn polpa mmerrqa u żerriegħa waħda fin-nofs. Kull arbuxxell tal-lampun jista' jagħti mijiet ta' <ref target="https://mt.wikipedia.org/wiki/Bakka">bakek</ref> fis-sena. Kontra t-<ref target="https://mt.wikipedia.org/wiki/Tut_tal-għollieq">tut tal-għollieq</ref> il-lampun ikollu qalba vojta meta jitneħħa mir-riċettakli.</p>
Kultivari
<figure><caption>Kultivar tal-lampun "dehbi"</caption></figure>
<p>Intgħażlu ħafna <ref target="https://mt.wikipedia.org/wiki/Kultivar">kultivari</ref>. Permezz tal-mezzi reċenti ntgħażlu kultivari  bla xewk u aktar wieqfa li ma jeħtiġux irbit. Il-lampun hu spiss propagat permezz ta' biċċiet mix-xitla u jxettel faċilment f'ħamrija niedja. Dan l-użu ta' biċċiet mix-xitla jżomm il-ġenotip tal-omm u huwa l-metodu preferit ta' propagazzjoni meta jsir taħwil fil-kobor.</p>
<p>Il-lampun aħmar<hi rend="italic"> (<ref target="https://mt.wikipedia.org/wiki/Rubus_idaeus"> Rubus idaeus</ref></hi> u/jew <hi rend="italic"><ref target="https://mt.wikipedia.org/wiki/Rubus_strigosus">Rubus strigosus</ref>)</hi> ġie mdakkar mal-lampun (<hi rend="italic"><ref target="https://mt.wikipedia.org/wiki/Rubus_occidentalis"> Rubus occidentalis</ref></hi>) biex jipproduċi lampun vjola, u ma' ispeċi varji f'sottoġeneri oħra tal-ġeneru <hi rend="italic">Rubus</hi>, li rriżultaw f'għadd ta' <ref target="https://mt.wikipedia.org/wiki/Ibridi_(bijoloġija)">ibridi</ref>, bħall-<ref target="https://mt.wikipedia.org/wiki/Boysenberry">boysenberry</ref> u l-<ref target="https://mt.wikipedia.org/wiki/Loganberry">loganberry</ref> .
Qiegħda tiġi investigata wkoll l-ibridizzazzjoni bejn il-lampun ikkultivat tas-soltu u xi speċi Asjatiċi ta' <hi rend="italic"><ref target="https://mt.wikipedia.org/wiki/Rubus">Rubus</ref></hi>.</p>
Mard u annimali ta' ħsara
<p>Il-lampun ġieli jikluh il-<ref target="https://mt.wikipedia.org/wiki/Larva">larvi</ref> ta' xi speċi tal-<ref target="https://mt.wikipedia.org/wiki/Lepidoptera">Lepidoptera</ref> (friefet u baħrijiet).</p>
<p>Il-<hi rend="italic"><ref target="https://mt.wikipedia.org/wiki/Botrytis_cinerea">Botrytis cinerea</ref></hi>, jew Moffa Griża, hija infezzjoni fungali komuni fill-lampun u l-frott artab ieħor. Titfaċċa bħala moffa griża tikber fuq il-lampun, u taffettwa b'mod partikolari l-frott mibrux, peress li l-brix jipprovdi dħul faċli għall-ispori ta' <hi rend="italic">B. Cinerea</hi>. </p>
<p>Ix-xtieli tal-lampun m'għandhomx jitħawlu fejn qabel kienu jiġu mkabbra l-patata, it-tadam, il-bżar, il-brunġiel jew xtieli bil-basla, mingħajr ma ssir qabel fumigazzjoni tal-ħamrija. Dawn l-uċuħ tgħix fihom il-marda <ref target="https://mt.wikipedia.org/wiki/Vertiċillożi">Vertiċillożi</ref>, fungu li jista' jibqa' fil-ħamrija għal ħafna snin u jista' jinfesta l-uċuħ tal-lampun<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
Il-kummerċ
<p>Il-lampun hu frotta kummerċjali importanti, li titkabbar ħafna fir-reġjuni tad-dinja kollha bi klima moderata. Ħafna mill-kultivari kummerċjali moderni l-aktar importanti tal-lampun aħmar ġejjin mid-dakkir  bejn <hi rend="italic">R. idaeus</hi> u <hi rend="italic">R. strigosus</hi><ref target="https://mt.wikipedia.org/wiki/Il-Paġna_prinċipali#cite_note-rhs-6">[6]</ref>. Xi botaniċi jqisu l-lampun aħmar Ewrażjan u Amerikan fi speċi ċirkumboreali waħda, <hi rend="italic">Rubus idaeus</hi> u l-pjanti Ewropej imbagħad jiġu kklassifikati bħala <hi rend="italic"> R. idaeus</hi> sottosp. <hi rend="italic">Idaeus</hi> jew <hi rend="italic">R. idaeus</hi> var. <hi rend="italic">Idaeus</hi> u l-aħmar indiġenu għall-Amerika ta' Fuq jiġi kklassifikat jew bħala <hi rend="italic">R. idaeus</hi> sottosp. <hi rend="italic">strigosus</hi> jew <hi rend="italic">R. idaeus</hi> var. <hi rend="italic">strigosus.</hi>
Il-lampun iswed, <hi rend="italic"><ref target="https://mt.wikipedia.org/wiki/Rubus_occidentalis">Rubus occidentalis</ref></hi> hu kultant ikkultivat fl-<ref target="https://mt.wikipedia.org/wiki/Stati_Uniti">Stati Uniti</ref>, u jipprovdi frott frisk u ffriżat kif ukoll ġammijiet, marmellati, u prodotti oħra, kollha bit-togħma aktar rikka distintiva ta' dik l-ispeċi.</p>
<p>Il-lampun bil-frott vjola ġie maħluq mill-ibridizzazzjoni ortikulturali tal-lampun aħmar u iswed, imma jinstab ukoll fl-ambjent naturali fi ftit postijiet (per eżempju, <ref target="https://mt.wikipedia.org/wiki/Vermont">Vermont</ref>) fejn il-lampun aħmar u l-lampun iswed Amerikani it-tnejn jikbru b'mod naturali. L-isem botaniku <hi rend="italic">Rubus × neglectus</hi> japplika għal dawn il-pjanti naturali kif ukoll għall-pjanti prodotti bl-ortikoltura li għandhom l-istess antenati. Il-produzzjoni kummerċjali tal-lampun vjola hi rari.</p>
<p>Iż-żewġ speċi ta' lampun aħmar u iswed għandhom varjanti naturali jew ortikulturali sofor ċar tat-tip albin li ġejjin mill-preżenza ta' <ref target="https://mt.wikipedia.org/wiki/Ġene">ġeni</ref> reċessivi li jimpedixxu l-produzzjoni ta' pigmenti tal-<ref target="https://mt.wikipedia.org/wiki/Antoċijan">antoċijan</ref>. Il-frott minn pjanti bħal dawn jissejaħ "lampun tad-deheb" jew "lampun isfar"; minkejja li għandhom l-istess dehra, dawn jibqgħu bit-togħma distintiva tal-ispeċi rispettiva tagħhom (aħmar jew iswed). Ħafna lampun bil-frott ċar mibjugħ kummerċjalment fil-Lvant tal-Istati Uniti ġej mill-lampun aħmar.</p>
Nutrijenti u benefiċċji għas-saħħa

<p>Il-lampun fih ammonti sinifikanti ta' antiossidanti polifenoli bħall-pigmenti tal-<ref target="https://mt.wikipedia.org/wiki/Antoċijanin">antoċijanin</ref> li jistgħu jipproteġu kontra bost mard tal-bniedem<ref target="https://mt.wikipedia.org/wiki/Il-Paġna_prinċipali#cite_note-jafcsymp-7">[7]</ref>. L-istruttura sħiħa tal-frotta tikkontribwixxi għall-valur nutrittiv tagħha billi żżid il-proporzjon ta' fibra djetetika u tagħmilha fost il-pjanti tal-ikel bl-ogħla kontenut tal-fibra, 20% fibri mill-piż totali. Il-lampun hu sors rikk ta' <ref target="https://mt.wikipedia.org/wiki/Vitamina_C">vitamina C</ref>, b'30 mg għal kull porzjon ta' kikkra (madwar 50% tal-valur ta' kuljum), <ref target="https://mt.wikipedia.org/wiki/Manganiż">manganiż</ref> (madwar 60% tal-valur ta' kuljum) u fibra (30% tal-valur ta'  kuljum). Il-kontenut ta' <ref target="https://mt.wikipedia.org/wiki/Vitamina_B">vitamina B</ref> 1-3, tal-<ref target="https://mt.wikipedia.org/wiki/Aċidu_foliku">aċidu foliku</ref>, tal-<ref target="https://mt.wikipedia.org/wiki/Manjeżju">manjeżju</ref>, tar-<ref target="https://mt.wikipedia.org/wiki/Ram">ram</ref> u tal-<ref target="https://mt.wikipedia.org/wiki/Ħadid">ħadid</ref> huma konsiderevoli fil-lampun<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>.</p>
<p>Il-lampun kważi għandu l-iżjed qawwa ta' antiossidanti mill-frott kollu, b'mod partikolari minħabba d-densità tal-kontenut ta' aċtu ellaġiku, kwerċetina, aċtu galliku, antoċijani, ċijanidini, pelargonidini, katekini, kaempferol u aċtu saliċiliku. Il-lampun isfar u oħrajn bil-kulur ċar għandhom inqas antoċijani.</p>
<p>Minħabba l-kontenut għoli tal-antidiossanti vitamina C u l-polifenoli msemmija hawn fuq, il-lampun għandu valur tal-ORAC (kapaċità għall-assorbenza tar-radikali tal-ossiġenu) ta' madwar 4900 għal kull 100 gramma, li jqegħdu fost il-frott bl-ogħla ORAC. Il-<ref target="https://mt.wikipedia.org/wiki/Mirtilla">mirtill</ref> salvaġġ għandu madwar 9000 unitajiet ta' ORAC u t-<ref target="https://mt.wikipedia.org/wiki/Tuffieħa">tuffieħ</ref> għandu fil-medja 2800<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>.</p>
<p>Għalkemm sal-lum ma sarx l-ebda studju kliniku li jipprova dawn l-effetti fil-bniedem, l-effetti tal-antiossidanti u tal-antiproliferattivi (kemopreventivi) kontra l-kanċer ġew assoċjati mal-ammont ta' fenoliċi u flavonojdi f'varjetà ta' ikel fosthom il-lampun<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref>.</p>
<p>Il-lampun, bħall-parti l-kbira tal-bakek l-oħra għandu <ref target="https://mt.wikipedia.org/wiki/Indiċi_gliċemiku">indiċi gliċemiku</ref> baxx.</p>
</text></body></html>