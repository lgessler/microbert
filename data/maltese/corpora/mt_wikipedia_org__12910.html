<html><body><text id="wikipedia_mt_wikipedia_org__12910.html" ns="0" revid="255748" sourceurl="https://mt.wikipedia.org/wiki/Parlament_Ewropew" title="Parlament Ewropew" type="wikipedia">Parlament Ewropew
<figure><caption>Il-logo tal-Parlament Ewropew</caption></figure>
<p>Il-<hi rend="bold">Parlament Ewropew</hi> huwa istituzzjoni tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> li jiġi elett direttament miċ-ċittadini. Dawn l-elezzjonijiet isiru kull ħames snin permezz tal-vot universali.</p>
<p>Is-sede prinċipali hija <ref target="https://mt.wikipedia.org/wiki/Strasburgu">Strasburgu</ref> iżda l-Parlament jiltaqa' wkoll fi <ref target="https://mt.wikipedia.org/wiki/Brussell">Brussell</ref>. Huwa għandu wkoll xi uffiċini fil-<ref target="https://mt.wikipedia.org/wiki/Lussemburgu">Lussemburgu</ref>.</p>
<p>Il-Parlament Ewropew hu l-korp tal-UE fejn jitfasslu l-liġijiet. Hu elett direttament mill-votanti tal-UE kull 5 snin. 
L-elezzjonijiet Ewropej saru bejn it-23 u s-26 ta’ Mejju, 2019.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Il-Parlament għandu tliet rwoli prinċipali:<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
Rwol leġiżlattiv
<list type="unordered"><item>Jgħaddi l-liġijiet tal-UE, flimkien mal-Kunsill tal-UE, abbażi ta' proposti mill-Kummissjoni Ewropea.</item>
<item>Jiddeċiedi dwar ftehimiet internazzjonali</item>
<item>Jiddeċiedi dwar it-tkabbir</item>
<item>Jeżamina mill-ġdid il-programm ta' ħidma tal-Kummissjoni u jitlobha biex tipproponi leġiżlazzjoni</item></list>
Rwol superviżjorju
<list type="unordered"><item>Iwettaq skrutinju demokratiku tal-istituzzjonijiet kollha tal-UE</item>
<item>Itella' l-President tal-Kummissjoni u japprova l-Kummissjoni bħala korp wieħed. Hemm il-possibbiltà ta’ votazzjoni ta’ mozzjoni ta’ ċensura, li tobbliga lill-Kummissjoni sabiex din tirriżenja</item>
<item>Jagħti kwittanza, jiġifieri japprova l-mod li bih jintefqu l-baġits tal-UE</item>
<item>Jeżamina l-petizzjonijiet taċ-ċittadini u jwaqqaf l-inkjesti</item>
<item>Jiddiskuti l-politika monetarja mal-Bank Ċentrali Ewropew</item>
<item>Ipoġġi mistoqsijiet lill-Kummissjoni u lill-Kunsill</item>
<item>Iwettaq osservazzjonijiet tal-elezzjonijiet</item></list>
Rwol Baġitarju
<list type="unordered"><item>Jistabbilixxi l-baġit tal-UE, flimkien mal-Kunsill</item>
<item>Japprova l-baġit fit-tul tal-UE, il-“Qafas Finanzjarju Pluriennali”</item></list>
<p>Kompożizzjoni: L-għadd ta' MPE għal kull pajjiż hu bejn wieħed u ieħor proporzjonali mal-popolazzjoni tiegħu, iżda dan isir permezz ta' proporzjonalità digressiva: ebda pajjiż ma jista’ jkollu inqas minn 6 jew iżjed minn 96 MPE u l-għadd totali ma jistax jaqbeż is-705 (704 flimkien mal-President). Il-MPE huma miġbura skont l-affiljazzjoni politika, u mhux skont in-nazzjonalità.
Il-President jirrappreżenta l-Parlament mal-istituzzjonijiet l-oħra tal-UE u mad-dinja ta' barra u jagħti l-approvazzjoni finali għall-baġit tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<p>Ix-xogħol tal-Parlament huwa maqsum f’żewġ stadji ewlenin:<ref target="https://mt.wikipedia.org/wiki/Il-Paġna_prinċipali#cite_note-EU-1">[1]</ref></p>
<list type="unordered"><item>Il- Kumitati - biex jippreparaw il-leġiżlazzjoni.</item></list>
<p>Fil-Parlament hemm 20 kumitat u żewġ sottokumitati, kull wieħed jittratta ma' qasam ta' politika partikolari. Il-kumitati jeżaminaw proposti għal-leġiżlazzjoni, u l-MPE u l-gruppi politiċi jistgħu jressqu emendi jew jipproponu r-rifjut ta' proposta. Dawn il-kwistjonijiet huma wkoll diskussi fi ħdan il-gruppi politiċi.</p>
<list type="unordered"><item>Is- Sessjonijiet plenarji - biex jgħaddu l-leġiżlazzjoni</item></list>
<p>Dan huwa meta jinġabru l-MPE kollha fil-Kamra biex jagħtu vot finali dwar il-leġiżlazzjoni proposta u l-emendi proposti. Normalment isiru fi Strasburgu għal erbat ijiem fix-xahar, iżda xi drabi jkun hemm sessjonijiet addizzjonali fi Brussell.</p>
</text></body></html>