<html><body><text id="wikipedia_mt_wikipedia_org__3268.html" ns="0" revid="269894" sourceurl="https://mt.wikipedia.org/wiki/Ugo_Pasquale_Mifsud" title="Ugo Pasquale Mifsud" type="wikipedia">Ugo Pasquale Mifsud
<p><hi rend="bold">Sir Ugo Mifsud</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/12_ta'_Settembru">12 ta' Settembru</ref> <ref target="https://mt.wikipedia.org/wiki/1889">1889</ref> – <ref target="https://mt.wikipedia.org/wiki/11_ta'_Frar">11 ta' Frar</ref> <ref target="https://mt.wikipedia.org/wiki/1942">1942</ref>) kien <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Malta">Malti</ref>, li serva għal darbtejn bħala <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref>, bejn l-1924 u l-1927, u mill-1932 sal-1933.</p>
Bijografija
<p>Iben l-imħallef Gio Batta Mifsud u Philomena Marianna Muscat, Ugo Mifsud studja l-Liċeo u wara l-<ref target="https://mt.wikipedia.org/wiki/Università_ta'_Malta">Università ta' Malta</ref>. Fl-1910 kiseb il-lawrja ta' avukat. Hu beda l-karriera professjonali tiegħu u għamel isem speċjalment fi żmien il-Gwerra l-Kbira meta kellu ħafna xogħol fil-Qorti tal-Kummerċ. Sir Ugo kiteb ħafna fuq id-Dritt Internazzjonali f'rivisti ta' natura ġuridika bħall-<hi rend="italic">International Law Notes</hi>. </p>
<p>Kien elett membru tal-<ref target="https://mt.wikipedia.org/wiki/International_Law_Association">International Law Association</ref> u ħa sehem f'bosta konferenzi ta' din l-assoċjazzjoni. Kien ukoll membru tal-Kumitat Eżekuttiv u anki Viċi-President ta' din l-Assoċjazzjoni. Fl-1928, fil-konferenza li saret f'<ref target="https://mt.wikipedia.org/wiki/Varsavja">Varsavja</ref>, Sir Ugo ġie elett President tal-<hi rend="italic">Aerial and Radio Law Committee</hi>. </p>
<p>Inħatar Viċi President fl-Eżekuttiv tal-Assoċjazzjoni fil-Konferenza Internazzjonali li kienet saret f'<ref target="https://mt.wikipedia.org/wiki/Oxford">Oxford</ref> fl-1932 u fl-1934 intgħażel ukoll President għall-konferenza li kienet saret f'<ref target="https://mt.wikipedia.org/wiki/Budapest">Budapest</ref>. Fl-1928, Sir Ugo rrappreżenta lil Malta fil-laqgħat tal-<ref target="https://mt.wikipedia.org/wiki/Empire_Parliamentary_Association">Empire Parliamentary Association</ref> li saret fil-<ref target="https://mt.wikipedia.org/wiki/Kanada">Kanada</ref>.</p>
Politika
<p>Sir Ugo kien ġie elett Segretarju ta' xi Seduti tal-<ref target="https://mt.wikipedia.org/wiki/Assemblea_Nazzjonali">Assemblea Nazzjonali</ref> li ġiet imlaqqgħa fl-1919 fuq proposta ta' Sir <ref target="https://mt.wikipedia.org/wiki/Filippo_Sciberras">Filippo Sciberras</ref>. Kien ta sehem kbir fit-tħejjija tal-Kostituzzjoni li ressqet l-Assemblea Nazzjonali quddiem il-Gvern Ingliż. Fl-1926, flimkien ma' <ref target="https://mt.wikipedia.org/wiki/Nerik_Mizzi">Nerik Mizzi</ref> kien il-mexxej tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> u baqa' sakemm miet fl-1942. Fl-1921 ikkontesta l-elezzjoni taħt il-Kostituzzjoni "Amery-Milner" u ġie elett membru tal-<ref target="https://mt.wikipedia.org/wiki/Assemblea_Leġislattiva">Assemblea Leġislattiva</ref>.</p>
<p>Ingħata l-ħatra ta' Ministru tal-Industrija u Kummerċ. Fl-elezzjoni tal-1924, wara r-riżenja ta' Dott. <ref target="https://mt.wikipedia.org/wiki/Francesco_Buhagiar">Francesco Buhagiar</ref> minn Prim Ministru, Sir Ugo sar it-tielet Prim Ministru fl-età ta' 35 sena, l-iżgħar Prim Ministru tal-<ref target="https://mt.wikipedia.org/wiki/Imperu_Brittanniku">Imperu Brittanniku</ref> f’dak iż-żmien. Bejn l-1927 u l-1930 kien Kap tal-Oppożizzjoni u reġa' nħatar Prim Ministru bejn Ġunju 1932 u Novembru 1933, meta l-Kostituzzjoni tal-1921 ġiet irtirata.</p>
<p>Meta, fl-1932, kien qiegħed imexxi delegazzjoni Maltija  f'<ref target="https://mt.wikipedia.org/wiki/Londra">Londra</ref>, ippreżenta memorandum lis-Segretarju tal-Istat tal-Kolonji li fih saret talba formali biex Malta tingħata Kostituzzjoni li tpoġġiha fid-<hi rend="italic">Dominion Office</hi> fost il-membri indipendenti tal-<ref target="https://mt.wikipedia.org/wiki/Commonwealth">Commonwealth</ref>. </p>
<p>Fl-1939 Sir Ugo ġie elett membru tal-Kunsill tal-Gvern. Fid-9 ta' Frar, 1942, waqt laqgħa tal-Kunsill, meta kienet qiegħda tiġi diskussa d-deportazzjoni ta' personalitajiet Maltin, fosthom dik tal-Avukat Nerik Mizzi, Sir Ugo Mifsud ħassu ħażin. Hu kien qiegħed jiddefendi b'argumenti sodi d-dritt ta' dawn il-Maltin li ma jiġux deportati minn pajjiżna. Jumejn wara, fil-11 ta' Frar, Sir Ugo Mifsud miet.</p>
Referenzi
<list type="unordered"><item>Calleja, J. (1997) <hi rend="italic">Ugo. P. Mifsud 1889-1942: Prim Ministru u patrijott</hi>, Pietà: Pubblikazzjoniet Indipendenza.</item>
<item><hi rend="italic">Sir Ugo Mifsud (1889-1942): profil u diskorsi kommemorativi</hi> (1963), Malta: Dipartiment tal-Informazzjoni.</item></list>
Ħoloq esterni
<list type="unordered"><item><ref target="https://www.gov.mt/mt/Government/Government%20of%20Malta/Prime%20Ministers%20of%20Malta/Pages/Sir-Ugo-P-Mizzi.aspx">Bijografija</ref> fuq is-sit uffiċjali tal-gvern<figure><caption>Ugo Mifsud, pittura ta' Anton Inglott</caption></figure></item></list>
</text></body></html>