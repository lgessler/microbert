<html><body><text id="wikipedia_mt_wikipedia_org__4537.html" ns="0" revid="227201" sourceurl="https://mt.wikipedia.org/wiki/Fenek_ta%27_denbu_qotni_tad-de%C5%BCert" title="Fenek ta' denbu qotni tad-deżert" type="wikipedia">Fenek ta' denbu qotni tad-deżert
<p>Il-<ref target="https://mt.wikipedia.org/wiki/Fenek_ta'_denbu_qotni_tad-deżert">Fenek ta' denbu qotni tad-deżert</ref> <hi rend="italic"><ref target="https://mt.wikipedia.org/wiki/Sylvilagus_audubonii">Sylvilagus audubonii</ref></hi> jew kif jissejaħ ukoll <ref target="https://mt.wikipedia.org/wiki/Denb_qotni_tad-deżert">Denb qotni tad-deżert</ref> (l-<ref target="https://mt.wikipedia.org/wiki/Speċi">ispeċi</ref> kollha tal-<ref target="https://mt.wikipedia.org/wiki/Ġeneru">ġeneru</ref> <ref target="https://mt.wikipedia.org/wiki/Sylvilagus">Sylvilagus</ref> kollha, minflok <ref target="https://mt.wikipedia.org/wiki/Fenek">Fenek</ref> ħafna drabi jissejħu <ref target="https://mt.wikipedia.org/wiki/Denb_qotni">denb qotni</ref>), huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Erbivoru">erbivoru</ref> membru tal-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Leporidae">Leporidae</ref>, fl-<ref target="https://mt.wikipedia.org/wiki/Ordni">ordni</ref> <ref target="https://mt.wikipedia.org/wiki/Lagomrpha">Lagomrpha</ref>, tad-<ref target="https://mt.wikipedia.org/wiki/Dinja_l-Ġdida">Dinja l-Ġdida</ref> (il-kontinenti <ref target="https://mt.wikipedia.org/wiki/Amerika">Amerikani</ref>). Din l-<ref target="https://mt.wikipedia.org/wiki/Speċi">ispeċi</ref> għalkemm ħafna drabi tiġi msieħbha ma' ambjent xott u abitat ta' kważi deżert jew deżert fil-Lbiċ tal-kontinent <ref target="https://mt.wikipedia.org/wiki/Amerika">Amerikan</ref> tan-naħa ta' fuq, tgħix ukoll f'ambjenti anqas xotti bħal foresti tal-pinu-ġunipru. </p>
<p>Il-Fenek ta' denbu qotni tad-deżert huwa simili ħafna fl-apparenza tal-<ref target="https://mt.wikipedia.org/wiki/Fenek_Ewropew">Fenek Ewropew</ref>, biss dan għandu widnejn akbar u normalment iżommhom aktar wieqfa. Dan id-<ref target="https://mt.wikipedia.org/wiki/Denb_qotni">denb qotni</ref> huwa ħafn' anqas soċjali mill-<ref target="https://mt.wikipedia.org/wiki/Fenek_Ewropew">Fenek Ewropew</ref> u jagħmel anqas użu ta' bejtiet taħt l-art ukoll.</p>
<p>Bħall-<ref target="https://mt.wikipedia.org/wiki/Fenek_ta'_denbu_qotni">Fniek ta' denbhom qotni</ref> kollha l-oħra, il-<ref target="https://mt.wikipedia.org/wiki/Fenek_ta'_denbu_qotni_tad-deżert">Fenek ta' denbu qotni tad-deżert</ref> għandu denbu ġej fit-tond bil-pil abjad fuq in-naħa ta' taħt li jidher sew meta jkun qiegħed jaħrab (fenek ta' din l-<ref target="https://mt.wikipedia.org/wiki/Speċi">ispeċi</ref> kapaċi jiġri b'veloċita ta' 30 kilometru fis-siegħa). Dan huwa fenek ta' lewn ċar ta' kulur griż fil-kannella, li jsir kważi totalment abjad fuq in-naħa ta' taħt taż-żaqq. <ref target="https://mt.wikipedia.org/wiki/Denb_qotni_tad-deżert">Denb qotni tad-deżert</ref> adult għandu tul ta' bejn 33 u 43 ċentimetru u jiżen sa 1.5 kilogrammi. Il-widnejn twal normalment ikunu bejn 8 u 10 ċentimetri u s-saqajn kbar ta' wara jilħqu s-7.5 ċentimetri. Bejn is-sessi m' hemmx <ref target="https://mt.wikipedia.org/wiki/Dimorfismu_sesswali">dimorfismu sesswali</ref> kbir, iżda in-nisa għandhom tendenza li jkunu ftit akbar mill-irġiel, biss waqt li l-arja territorjali tan-nisa tkun ta' bejn wieħed u ieħor 4,000 m², tal-irġiel kapaċi tlaħħaq 'il fuq minn 60,000 m².</p>
<p>Il-<ref target="https://mt.wikipedia.org/wiki/Fenek_ta'_denbu_qotni_tad-deżert">Fenek ta' denbu qotni tad-deżert</ref> għalkemm huwa fenek <ref target="https://mt.wikipedia.org/wiki/Dijurnu">dijurnu</ref> jew attiv matul il-ġurnata jiskarta is-sigħat sħan ta' nofs il-jum. Il-biċċa l-kbira tad-dieta tikkonsisti minn ħaxix iżda jiekol ħafna varjetà ta' pjanti ukoll, saħansitra kaktus. Dan id-<ref target="https://mt.wikipedia.org/wiki/Denb_qotni">denb qotni</ref> rarament jixrob għax il-likwidi kollha li għandu bżonn isibhom fil-pjanti li jiekol. </p>
<p>Dan id-<ref target="https://mt.wikipedia.org/wiki/Denb_qotni">denb qotni</ref> fejn l-abbundanza ta' ikel u l-klima jippermettu dawn jipproduċu kemm il-boton fis-sena. Iż-żrameġ għalkemm jitwieldu għomja u bla pil, l-omm tpoġġihom f'ħofra xejn fonda jew f'bejta qalb il-ħaxix mal-art u ma jitilqux minn hemm qabel 3 ġimgħat. Il-Fenek ta' denbu qotni tad-deżert għalkemm ma jiffurmax u ma jaqsamx bejtiet soċjali taħt l-art ma' individwi oħra, meta mqabbel ma' speċi ta' <ref target="https://mt.wikipedia.org/wiki/Leporidi">leporidi</ref> oħra huwa relativament tolleranti lejn membri tal-istess speċi li jkunu fil-qrib.</p>
Distribuzzjoni
<p>Il-<ref target="https://mt.wikipedia.org/wiki/Fenek_ta'_denbu_qotni_tad-deżert">Fenek ta' denbu qotni tad-deżert</ref> jgħix fiċ-ċentru tal-<ref target="https://mt.wikipedia.org/wiki/Stati_Uniti">Istati Uniti</ref> mil-Lvant tal-<ref target="https://mt.wikipedia.org/wiki/Montana">Montana</ref> sa fil-Punent tat-<ref target="https://mt.wikipedia.org/wiki/Texas">Texas</ref> u fit-Tramuntana tal-<ref target="https://mt.wikipedia.org/wiki/Messiku">Messiku</ref>. Lejn il-Punent jinsab jgħix fiċ-ċentru ta' <ref target="https://mt.wikipedia.org/wiki/Nevada">Nevada</ref> u fin-Nofs in-nhar ta' <ref target="https://mt.wikipedia.org/wiki/California">California</ref> u <ref target="https://mt.wikipedia.org/wiki/Baja_California">Baja California</ref>. Dan id-<ref target="https://mt.wikipedia.org/wiki/Denb_qotni">denb qotni</ref> jgħix sa ogħli ta' 'l fuq minn 2000 metru.</p>
Referenzi
<list type="unordered"><item><ref target="http://www.itis.gov/servlet/SingleRpt/SingleRpt?search_topic=TSN&amp;search_value=180122">Sylvilagus audubonii (TSN 180122)</ref>. <ref target="http://en.wikipedia.org/wiki/Integrated_Taxonomic_Information_System">Integrated Taxonomic Information System</ref>. Accessed on 10 February 2006.</item>
<item><ref target="http://www.science.smith.edu/departments/Biology/VHAYSSEN/msi/pdf/i0076-3519-106-01-0001.pdf">1978 issue of <hi rend="italic">Mammalian Species</hi> on the Desert Cottontail</ref>.</item></list>
Ħoloq esterni
<list type="unordered"><item><ref target="http://www.mnh2.si.edu/education/mna/image_info.cfm?species_id=372">North American Mammals page on Desert Cottontail at the US Smithsonian Institute</ref></item>
<item><ref target="http://www.desertusa.com/mag00/apr/papr/rabbit.html">Desert USA page on Desert Cottontail</ref></item></list>
</text></body></html>