<html><body><text id="wikipedia_mt_wikipedia_org__27249.html" ns="0" revid="270807" sourceurl="https://mt.wikipedia.org/wiki/Carl_Bosch" title="Carl Bosch" type="wikipedia">Carl Bosch
<p><hi rend="bold">Carl Bosch</hi> ([kaʁl ˈbɔʃ]; twieled fis-27 ta' Awwissu 1874 – miet fis-26 ta' April 1940) kien kimiku u inġinier <ref target="https://mt.wikipedia.org/wiki/Ġermanja">Ġermaniż</ref> u rebbieħ tal-<ref target="https://mt.wikipedia.org/wiki/Premju_Nobel">Premju Nobel</ref> għall-<ref target="https://mt.wikipedia.org/wiki/Kimika">Kimika</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa kien pijunier fil-qasam tal-kimika industrijali ta' pressjoni għolja u fundatur ta' IG Farben, li fl-imgħoddi kienet l-ikbar kumpanija kimika fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Bijografija
Ħajja bikrija
<p>Carl Bosch twieled f'<ref target="https://mt.wikipedia.org/wiki/Köln">Köln</ref>, il-Ġermanja, f'familja ta' fornituri ta' suċċess tal-gass u tal-plumbing.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Missieru kien <ref target="https://mt.wikipedia.org/wiki/Carl_Friedrich_Alexander_Bosch">Carl Friedrich Alexander Bosch</ref> (1843-1904) u zijuh kien <ref target="https://mt.wikipedia.org/wiki/Robert_Bosch">Robert Bosch</ref>, li kien pijunier fl-iżvilupp tal-ispark plug u li stabbilixxa l-kumpanija multinazzjonali Bosch. Carl, hu u jipprova jiddeċiedi liema karriera jieħu bejn il-metallurġija jew il-kimika, studja fil-<hi rend="italic">Königlich Technische Hochschule Charlottenburg</hi> (li issa hija l-Università Teknika ta' <ref target="https://mt.wikipedia.org/wiki/Berlin">Berlin</ref>) u fl-Università ta' <ref target="https://mt.wikipedia.org/wiki/Leipzig">Leipzig</ref> mill-1892 sal-1898.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Karriera
<p>Carl Bosch attenda l-Università ta' Leipzig, u hemmhekk studja taħt <ref target="https://mt.wikipedia.org/wiki/Johannes_Wislicenus">Johannes Wislicenus</ref><ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref> sabiex kiseb id-dottorat tiegħu fl-1898 għar-riċerka fil-<ref target="https://mt.wikipedia.org/wiki/Kimika_organika">kimika organika</ref>. Wara li spiċċa l-università, fl-1899 beda jaħdem f'impjieg bażiku ma' BASF, li dak iż-żmien kienet l-ikbar azjenda tal-kimiki u tal-koloranti fil-Ġermanja. Mill-1909 sal-1913 huwa ttrasforma d-dimostrazzjoni fuq il-mejda ta' <ref target="https://mt.wikipedia.org/wiki/Fritz_Haber">Fritz Haber</ref> ta' metodu tal-iffissir tan-<ref target="https://mt.wikipedia.org/wiki/Nitroġenu">nitroġenu</ref> bl-użu tal-kimika ta' pressjoni għolja permezz tal-proċess li mbagħad sar magħruf bħala l-proċess ta' Haber-Bosch għall-produzzjoni tan-nitrat sintetiku, proċess li fih bosta applikazzjonijiet industrijali għall-produzzjoni ta' varjetà kważi infinita ta' komposti industrijali, oġġetti tal-konsumatur, u prodotti kummerċjali. Il-kontribut primarju tiegħu kien li jespandi l-iskala tal-proċess, li ppermettiet il-produzzjoni industrijali ta' kwantitajiet kbar ta' nitrat sintetiku. Sabiex jagħmel dan, huwa kellu jibni impjant u tagħmir li jiffunzjonaw b'mod effettiv taħt pressjoni għolja tal-gass u f'temperaturi għoljin.</p>
<p>Bosch irnexxielu wkoll isib katalizzatur iktar prattiku mill-osmju u mill-uranju li kien juża Haber, peress li l-osmju kien riżorsa limitata ħafna u l-uranju kien għali ħafna.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Pittura ta' <ref target="https://mt.wikipedia.org/wiki/Hermann_Groeber">Hermann Groeber</ref>: <hi rend="italic">Der Aufsichtsrat der 1925 gegründeten I.G. Farben AG</hi>, Carl Bosch u <ref target="https://mt.wikipedia.org/wiki/Carl_Duisberg">Carl Duisberg</ref> (bilqiegħda fuq quddiem), u <ref target="https://mt.wikipedia.org/wiki/Edmund_ter_Meer">Edmund ter Meer</ref> (it-tielet persuna mil-lemin bil-gazzetta f'idejh)</caption></figure>
<p>Barra minn hekk, kien hemm bosta ostakli wkoll, bħad-disinn ta' kumpressuri kbar u ta' fran industrijali sikuri ta' pressjoni għolja. Kien meħtieġ mezz li bih jiġi pprovdut il-gass tal-idroġenu pur fi kwantità bħala materja prima. Kienu meħtieġa wkoll mezzi rħas u sikuri li kellhom jiġu żviluppati għat-tindif u għall-ipproċessar tal-ammonijaka prodotta. L-ewwel impjant ta' Haber-Bosch fuq skala sħiħa nbena f'<ref target="https://mt.wikipedia.org/wiki/Oppau">Oppau</ref>, il-Ġermanja, li issa hija parti minn <ref target="https://mt.wikipedia.org/wiki/Ludwigshafen">Ludwigshafen</ref>. Malli l-proċess kien komplut, huwa kien kapaċi jissintetizza ammonti kbar ta' ammonijaka, li kienet disponibbli għall-oqsma industrijali u agrikoli. Fil-fatt, din il-produzzjoni żiedet ir-rendimenti agrikoli fid-dinja kollha. Permezz ta' din il-ħidma, huwa rebaħ il-Premju Nobel għall-Kimika fl-1931.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Wara <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, Bosch estenda t-tekniki ta' pressjoni għolja għall-produzzjoni ta' karburant sintetiku permezz tal-proċess ta' <ref target="https://mt.wikipedia.org/wiki/Friedrich_Bergius">Bergius</ref> u l-metanol. Fl-1925 Bosch għen biex tiġi stabbilita IG Farben, u kien l-ewwel kap tal-kumpanija. Mill-1935, Bosch kien il-President tal-Bord tad-Diretturi.</p>
<p>Huwa rċieva ċ-Ċurkett ta' Siemens fl-1924 għall-kontributi tiegħu fir-riċerka applikata u għall-appoġġ tiegħu fir-riċerka bażika. Fl-1931 huwa ngħata l-Premju Nobel għall-Kimika flimkien ma' Friedrich Bergius għall-introduzzjoni tal-kimika ta' pressjoni għolja. Illum il-proċess ta' Haber-Bosch jipproduċi 100 miljun tunnellata ta' fertilizzant tan-nitroġenu kull sena.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
Ħajja personali
<p>Bosch iżżewweġ lil <ref target="https://mt.wikipedia.org/wiki/Else_Schilback">Else Schilback</ref> fl-1902. Carl u Else kellhom tifel u tifla flimkien. Bosch, kritiku ta' ħafna politiki Nażisti, gradwalment tneħħa mill-karigi għoljin tiegħu wara li <ref target="https://mt.wikipedia.org/wiki/Adolf_Hitler">Hitler</ref> sar kanċillier, u spiċċa jbati mid-depressjoni u l-<ref target="https://mt.wikipedia.org/wiki/Alkoħoliżmu">alkoħoliżmu</ref>. Huwa miet f'<ref target="https://mt.wikipedia.org/wiki/Heidelberg">Heidelberg</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Legat
<figure><caption>Il-qabar ta' Carl Bosch f'Heidelberg</caption></figure>
<p>Il-proċess ta' Haber-Bosch illum jikkonsma iktar minn wieħed fil-mija tal-produzzjoni tal-enerġija tal-umanità u jitma bejn wieħed u ieħor terz tal-popolazzjoni dinjija.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Bħala medja, nofs in-nitroġenu fil-ġisem tal-bniedem jiġi minn sorsi fissi b'mod sintetiku, il-prodott ta' impjant ta' Haber-Bosch.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Bosch kien kollezzjonista akkanit ta' insetti, minerali u ħaġar prezzjuż. Il-kollezzjoni tiegħu ta' meteoriti u ta' kampjuni ta' minerali oħra ġiet missellfa lill-Università ta' Yale, u eventwalment inxtrat mill-iSmithsonian.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Huwa kien <ref target="https://mt.wikipedia.org/wiki/Astronomija">astronomu</ref> dilettant b'osservatorju privat mgħammar tajjeb. L-asterojde 7414 Bosch ingħatat ismu biex tagħtih ġieħ.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Carl Bosch flimkien ma' Fritz Haber ġew ivvutati mill-membri tal-Istituzzjoni tal-Inġiniera Kimiċi bħala l-iktar inġiniera kimiċi influwenti fid-dinja li qatt eżistew.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-proċess ta' Haber-Bosch, li x'aktar huwa l-iktar proċess kimiku magħruf fid-dinja, li jaqbad in-nitroġenu mill-arja u jikkonvertih f'ammonijaka, jikkontribwixxi għall-proċess tar-Rivoluzzjoni Ekoloġika li ilu jitma l-popolazzjoni dinjija li dejjem qed tikber.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Bosch rebaħ ukoll diversi premjijiet, fosthom dottorat onorarju mill-Hochschule Karlsruhe (1918), il-Medalja tal-Mafkar ta' Liebig mill-Assoċjazzjoni tal-Kimiki Ġermaniżi flimkien mal-Medalja ta' Bunsen mis-Soċjetà Ġermaniża ta' Bunsen, iċ-Ċurkett ta' Siemens, u l-Medalja tad-Deheb tal-Mafkar ta' Grashof tal-VDI. Fl-1931 huwa ngħata l-Premju Nobel għall-Kimika għall-kontribut tiegħu fl-invenzjoni ta' metodi kimiċi ta' pressjoni għolja. Huwa rċieva wkoll il-Medjalja ta' Exner mill-Assoċjazzjoni Kummerċjali Awstrijaka u l-Medalja tal-Mafkar ta' <ref target="https://mt.wikipedia.org/wiki/Carl_Lueg">Carl Lueg</ref>. Bosch kien ukoll membru ta' diversi akkademji xjentifiċi Ġermaniżi u barranin, u tas-Soċjetà ta' Kaiser Wilhelm li sar il-President tagħha fl-1937.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Premjijiet u unuri
<list type="unordered"><item>1931: il-Premju Nobel għall-Kimika</item>
<item>1919: il-Medalja tal-Mafkar ta' Liebig mill-Assoċjazzjoni tal-Kimiki Ġermaniżi</item>
<item>1924: iċ-Ċurkett ta' Werner von Siemens tal-Fondazzjoni <hi rend="italic">Stiftung Werner-von-Siemens-Ring</hi></item>
<item>1932: il-Medalja ta' <ref target="https://mt.wikipedia.org/wiki/Wilhelm_Exner">Wilhelm Exner</ref> mill-Assoċjazzjoni Kummerċjali Awstrijaka</item>
<item>Il-Medalja ta' Bunsen mis-Soċjetà Ġermaniża ta' Bunsen</item>
<item>Il-Medalja tad-Deheb tal-Mafkar ta' Grashof tal-VDI</item>
<item>Il-Medalja tal-Mafkar ta' Carl Lueg.</item></list>
Iktar qari
<list type="unordered"><item>Vaclav Smil (2004). Enriching the Earth: Fritz Haber, Carl Bosch, and the Transformation of World Food Production. MIT Press. ISBN 978-0-262-69313-4.</item></list>
<list type="unordered"><item>Thomas Hager, The Alchemy of Air: A Jewish Genius, a Doomed Tycoon, and the Scientific Discovery That Fed the World but Fueled the Rise of Hitler (2008). ISBN 978-0-307-35178-4.</item></list>
<list type="unordered"><item>Peter Hayes (1987). "Carl Bosch and Carl Krauch: Chemistry and the Political Economy of Germany, 1925–1945". The Journal of Economic History. 47 (2): 353–363.</item></list>
<list type="unordered"><item>K. Holdermann (1949). "Carl Bosch und die Naturwissenschaft". Naturwissenschaften. 36 (6): 161–165.</item></list>
<list type="unordered"><item>Carl Krauch (1940). "Carl Bosch zum Gedächtnis". Angewandte Chemie. 53 (27–28): 285–288.</item></list>
<list type="unordered"><item>Carl Bosch. Famous Scientists. Human Touch of Chemistry.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item></list>
<list type="unordered"><item>Carl Bosch. The Nobel Prize in Chemistry 1931. Nobelprize.org.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item></list>
</text></body></html>