<html><body><text id="wikipedia_mt_wikipedia_org__26330.html" ns="0" revid="271162" sourceurl="https://mt.wikipedia.org/wiki/Jesmond_Grech" title="Jesmond Grech" type="wikipedia">Jesmond Grech
<p><hi rend="bold">Jesmond Grech</hi> (imwieled fl-14 ta’ Settembru 1963) huwa rumanzier, storiku, kittieb u għalliem Malti. <ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Twieled fl-isptar tar-<hi rend="italic">Royal Navy</hi> fl-Imtarfa, Malta, u qatta’ tfulitu u żogħżitu f’<ref target="https://mt.wikipedia.org/wiki/Raħal_Ġdid">Raħal Ġdid</ref>, Malta. Miżżewweġ lil Mary nee Pace u għandu żewġt itfal, Julian u Maria Cristina. Ħa l-edukazzjoni tiegħu fl-iskola Primarja ta’ Raħal Ġdid, Il-Kulleġġ Mount Carmel (<ref target="https://mt.wikipedia.org/wiki/Santa_Venera">Santa Venera</ref>, Malta), <hi rend="italic">St. Paul's Missionary College</hi>, Malta, u l-<ref target="https://mt.wikipedia.org/wiki/Università_ta'_Malta">Università ta' Malta</ref> (<hi rend="italic">Bachelor of Education</hi> u <hi rend="italic">Master of Education</hi>) u bħalissa jokkupa l-kariga ta’ Kap tad-Dipartiment tal-Istorja fi skola sekondarja statali.</p>
<p>Grech huwa membru onorarju tal-Banda Sant’Andrija, <ref target="https://mt.wikipedia.org/wiki/Ħal_Luqa">Ħal Luqa</ref> u President Onorarju tas-Siġġiewi Rowing Club. Jgħix is-<ref target="https://mt.wikipedia.org/wiki/Siġġiewi">Siġġiewi</ref> flimkien mal-familja.</p>
Kitba
<p>Matul dawn l-aħħar tletin sena Grech ippubblika ħmistax-il ktieb ta’ genres differenti li jinkludu kotba għat-tfal, novelli u kotba tal-istorja. Fl-2008 il-ktieb għat-tfal tiegħu Bongi Wongi u l-Avventuri Tiegħu rrappreżenta lil Malta fil-wirja  Tour d’Europe en 27 Livres d’Images li saret fil-<hi rend="italic">Bibliothèque nationale de France</hi>. Din il-wirja kienet inawgurata minn Christine Albanel, il-Ministru Franċiża għall-Kultura u Komunikazzjoni u Bruno Racine, iċ-Ċerman tal-<hi rend="italic">Bilbliothèque nationale de France</hi>. Il-ktieb, ippubblikat mill-Klabb Kotba Maltin, kellu disinji ta’ Marisa Attard, waħda mill-iżjed illustraturi prominenti Maltin. <ref target="https://mt.wikipedia.org/wiki/Il-Paġna_prinċipali#cite_note-2">[2]</ref>
In-novella ta’ Grech <hi rend="italic">Ġenerazzjoni Paceville</hi> ppubblikata għall-ewwel darba mill-Klabb Kotba Maltin fl-1999 bdiet trend ġdid ta’ letteratura għall-addolexxenti bil-Malti, liema trend ġie segwit b’entużjażmu minn bosta awturi oħra. Grech għamel ukoll kontribuzzjonijiet siewja fi drama televiżiva. Żewġ novelli tiegħu Gideb u Mħabba u Mħabba mill-Ġdid ġew imtella’ għat-televiżjoni lokali minn Hermann Bonaci Productions. Fit-tmenijiet tas-seklu għoxrin huwa kiteb u dderieġa l-play satirika Sardinella u l-Piżella bbażata fuq il-ħrafa ta’ <ref target="https://mt.wikipedia.org/wiki/Hans_Christian_Andersen">Hans Christian Andersen</ref> The Princess and the Pea għall-kumpanija ta’ teatru fringe  ATEATRU.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Huwa kiteb ukoll żewġ radjudrammi Bejn l-Ilma u n-Nar u Qatla f’Pentekoste li ġew imxandra fuq <ref target="https://mt.wikipedia.org/wiki/Radio_101_(Malta)">Radio 101 (Malta)</ref>. Il-ktieb tiegħu British Heritage in Malta b’introduzzjoni minn Vincent Fean (dak iż-żmien British High Commissioner għal Malta),<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> ġie deskritt bħala “a cross between a history book and a guidebook.”<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-iktar pubblikazzjoni riċenti tiegħu hija l-bijografija ta’ Eugenio Borg, katekist Malti u l-ewwel Superjur Ġenerali tas-<ref target="https://mt.wikipedia.org/wiki/Soċjetà_tad-Duttrina_Nisranija">Soċjetà tad-Duttrina Nisranija</ref> u li bħalissa qiegħed fil-proċess ta’ kanonizzazzjoni. Dan il-ktieb Nar Ġo Qalbna (ippubblikat mil-Librerija Preca) ġie ttradott u ppubblikat bl-Ispanjol (Fuego En Nuestros Corazones).</p>
</text></body></html>