<html><body><text id="wikipedia_mt_wikipedia_org__25844.html" ns="0" revid="262119" sourceurl="https://mt.wikipedia.org/wiki/Knejjes_tal-Pa%C4%8Bi" title="Knejjes tal-Paċi" type="wikipedia">Knejjes tal-Paċi<figure><caption>Il-Knisja tal-Paċi fi Świdnica</caption></figure>
<p>Il-<hi rend="bold">Knejjes tal-Paċi</hi> (bil-<ref target="https://mt.wikipedia.org/wiki/Lingwa_Pollakka">Pollakk</ref>: <hi rend="italic">Kościoły Pokoju</hi>, bil-<ref target="https://mt.wikipedia.org/wiki/Ġermaniż">Ġermaniż</ref>: <hi rend="italic">Friedenskirchen</hi>) f’<ref target="https://mt.wikipedia.org/wiki/Jawor">Jawor</ref> (bil-Ġermaniż: <hi rend="italic">Jauer</hi>), fi <ref target="https://mt.wikipedia.org/wiki/Świdnica">Świdnica</ref> (bil-Ġermaniż: <hi rend="italic">Schweidnitz</hi>) u f’Głogów (bil-Ġermaniż: <hi rend="italic">Glogau</hi>) fis-<ref target="https://mt.wikipedia.org/wiki/Silesja">Silesja</ref> kienu l-ikbar tlieta u ssemmew hekk wara l-<ref target="https://mt.wikipedia.org/wiki/Paċi_tal-Westfalen">Paċi tal-Westfalen</ref> tal-1648. Il-Knisja tal-Paċi ta’ Głogów ħadet in-nar u nqerdet fl-1758. Madankollu, iż-żewġ Knejjes tal-Paċi l-oħra f’Jawor u fi Świdnica għadhom jeżistu sa llum u fl-2001 tniżżlu fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<p>Il-Paċi tal-Westfalen huwa l-isem kollettiv ta’ żewġ trattati tal-paċi li ġew iffirmati f’Ottubru 1648 fil-bliet ta’ <ref target="https://mt.wikipedia.org/wiki/Osnabrück">Osnabrück</ref> u <ref target="https://mt.wikipedia.org/wiki/Münster">Münster</ref> fil-Westfalen. Dawn it-trattati temmew il-<ref target="https://mt.wikipedia.org/wiki/Gwerra_ta’_Tletin_Sena">Gwerra ta’ Tletin Sena</ref>, ġabu l-paċi fl-<ref target="https://mt.wikipedia.org/wiki/Imperu_Ruman">Imperu Ruman Sagru</ref>, u temmew perjodu ikrah tal-istorja <ref target="https://mt.wikipedia.org/wiki/Ewropa">Ewropea</ref> li fih mietu kważi tmien miljun ruħ.</p>
<p>Dawn it-trattati ppermettew lil-<ref target="https://mt.wikipedia.org/wiki/Luteraniżmu">Luterani</ref> tas-Silesja jibnu tliet knejjes bl-<ref target="https://mt.wikipedia.org/wiki/Injam">injam</ref>, bit-trab ġulġlieni tafli u bit-tiben, barra s-swar tal-bliet, mingħajr kampnari u mingħajr qniepen. Iż-żmien tal-kostruzzjoni kien limitat għal sena waħda.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Il-Knisja tal-Paċi fi Świdnica (Schweidnitz) fl-1750</caption></figure>
<figure><caption>Il-Knisja tal-Paċi f’Głogów (Glogau) fl-1750</caption></figure>
<figure><caption>Il-Knisja tal-Paċi f’Jawor (Jauer) fl-1750</caption></figure>
<p>

Minkejja d-diffikultajiet fiżiċi u politiċi, it-tliet Knejjes tal-Paċi f’Jawor, fi Świdnica u f’Głogów kienu fost l-ikbar binjiet reliġjużi b’qafas tal-injam fl-Ewropa permezz ta’ soluzzjonijiet tal-kostruzzjoni u arkitettoniċi.</p>
<p>L-imperatur tal-Imperu Ruman Sagru <ref target="https://mt.wikipedia.org/wiki/Ferdinandu_III">Ferdinandu III</ref> ma kienx qed jobsor li dawn il-knejjes tal-paċi setgħu fil-fatt jinbnew fi żmien daqshekk qasir u l-intenzjoni tiegħu x’aktarx kienet li qatt ma jinbnew ladarba kienu knejjes Protestanti. L-<ref target="https://mt.wikipedia.org/wiki/Asburgi">Asburgi</ref> ma rrikonoxxewx l-ugwaljanza bejn it-twemmin <ref target="https://mt.wikipedia.org/wiki/Kattoliċiżmu">Kattoliku</ref> u dak <ref target="https://mt.wikipedia.org/wiki/Evanġeliżmu">Evanġeliku</ref> u l-attitudni tagħhom lejn il-Knejjes tal-Paċi kienet biss sempliċi att ta’ tolleranza.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Knisja tal-Paċi f’Jawor
<figure><caption>Il-Knisja tal-Paċi f’Jawor minn ġewwa</caption></figure>
<p>Il-Knisja tal-Paċi f’Jawor hija ddedikata lill-<ref target="https://mt.wikipedia.org/wiki/Spirtu_s-Santu">Ispirtu s-Santu</ref> u hija twila 43.5 metri, wiesgħa 14-il metru u għolja 15.7-il metru u tesa’ 5,500 ruħ. Din inbniet mill-arkitett <ref target="https://mt.wikipedia.org/wiki/Albrecht_von_Saebisch">Albrecht von Saebisch</ref> (1610-1688) minn <ref target="https://mt.wikipedia.org/wiki/Wrocław">Wrocław</ref> (dak iż-żmien magħrufa bil-Ġermaniż bħala <hi rend="italic">Breslau</hi>) fl-1654 u tlestiet sena wara fl-1655. Il-200 pittura li hemm ġo fiha saru minn <ref target="https://mt.wikipedia.org/wiki/Georg_Flegel">Georg Flegel</ref> fl-1671-1681. L-artal sar minn <ref target="https://mt.wikipedia.org/wiki/Martin_Schneider">Martin Schneider</ref> fl-1672, filwaqt li l-<ref target="https://mt.wikipedia.org/wiki/Orgni">orgni</ref> oriġinali li kien sar minn <ref target="https://mt.wikipedia.org/wiki/J._Hoferichter">J. Hoferichter</ref> minn <ref target="https://mt.wikipedia.org/wiki/Legnica">Legnica</ref> (bil-Ġermaniż <hi rend="italic">Liegnitz</hi>) fl-1664 u ġie sostitwit fl-1855-1856 b’wieħed magħmul minn <ref target="https://mt.wikipedia.org/wiki/Adolf_Alexander_Lummert">Adolf Alexander Lummert</ref>. Minn ġewwa, il-Knisja tal-Paċi ta’ Jawor hija <ref target="https://mt.wikipedia.org/wiki/Barokk">Barokka</ref> b’erba’ ringieli ta’ galleriji bil-balavostri ddekorati bl-ikħal u bl-abjad u b’xeni <ref target="https://mt.wikipedia.org/wiki/Bibbja">Bibbliċi</ref>.</p>
<p>Sa dak iż-żmien, il-belt kienet ilha parti mill-Renju tal-Prussja b’maġġornanza Protestanta għal madwar seklu. Xi 100 sena wara, fl-1945, il-belt saret parti mill-<ref target="https://mt.wikipedia.org/wiki/Polonja">Polonja</ref>, bħala riżultat tal-<ref target="https://mt.wikipedia.org/wiki/Ftehim_ta’_Potsdam">Ftehim ta’ Potsdam</ref>. Minkejja li l-biċċa l-kbira tal-knejjes Protestanti fil-provinċji Ġermaniżi meħuda mill-Polonja fl-1945 saru Kattoliċi, iż-żewġ Knejjes tal-Paċi eżistenti sa llum u għadhom jaqdu l-parroċċi Luterani tagħhom.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Knisja tal-Paċi fi Świdnica
<figure><caption>Il-Knisja tal-Paċi fi Świdnica minn ġewwa</caption></figure>
<p>Il-Knisja tal-Paċi fi Świdnica nħolqot fuq pjanta f’għamla ta’ salib Grieg, tkopri erja ta’ 1,090 metru kwadru u kapaċi tilqa’ 7,500 ruħ (3,000 bilqiegħda). Din il-Knisja tal-Paċi hija fil-fatt l-ikbar binja reliġjuża b’qafas tal-injam fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-kuntrast bejn l-istil sempliċi minn barra u l-istil b’ħafna dekorazzjonijiet fuq ġewwa joħloq kuntrast tassew impressjonanti. Fost l-opri tal-arti notevoli f’din il-Knisja tal-Paċi hemm l-artal u l-pulptu ddekorati magħmula minn <ref target="https://mt.wikipedia.org/wiki/Gottfried_August_Hoffman">Gottfried August Hoffman</ref>. Xi ħaġa partikolari ħafna fil-pulptu hija l-klessidra bir-ramel li kienet tintuża waqt l-omeliji u l-prietki biex jiġi kkalkulat il-ħin allokat. Il-galleriji tul il-knisja huma miksija bi 78 test ta’ versi Bibbliċi, xeni allegoriċi u elementi dekorattivi tal-istemmi tax-xirkiet ta’ diversi furnara, ħaddiema tal-birreriji, biċċiera, eċċ.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Oriġinarjament il-kampnar ma kienx permess, iżda fl-1708 inbena wieħed xi 50 metru mill-knisja fi ħdan it-territorju tagħha.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Sit ta’ Wirt Dinji
<p>Il-Knejjes tal-Paċi f’Jawor u fi Świdnica ġew iddeżinjati bħala Sit ta’ Wirt Dinji tal-UNESCO fl-2001. </p>
<p>Il-valur universali straordinarju tagħhom ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem” u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>