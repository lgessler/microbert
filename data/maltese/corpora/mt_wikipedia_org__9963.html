<html><body><text id="wikipedia_mt_wikipedia_org__9963.html" ns="0" revid="273639" sourceurl="https://mt.wikipedia.org/wiki/%C4%A0u%C5%BCeppi_Stalin" title="Ġużeppi Stalin" type="wikipedia">Ġużeppi Stalin
<p><hi rend="bold">Ġużeppi Stalin</hi> (<ref target="https://mt.wikipedia.org/wiki/Lingwa_Russa">Russu</ref>: Иосиф Виссарионович Сталин) (Trażlitterazzjoni: Josif Vissarjonoviċ Stalin), imwieled Джугашвили (Ġugaxvili), <ref target="https://mt.wikipedia.org/wiki/Lingwa_Ġorġjana">Ġorġja</ref>: იოსებ ჯუღაშვილი (Joseb Ġugaxvili); (<ref target="https://mt.wikipedia.org/wiki/18_ta'_Diċembru">18 ta' Diċembru</ref>, <ref target="https://mt.wikipedia.org/wiki/1878">1878</ref> – <ref target="https://mt.wikipedia.org/wiki/5_ta'_Marzu">5 ta' Marzu</ref>, <ref target="https://mt.wikipedia.org/wiki/1953">1953</ref>) kien l-isem li kien juża d-<ref target="https://mt.wikipedia.org/wiki/Dittatur">dittatur</ref> <ref target="https://mt.wikipedia.org/wiki/Komunist">Komunist</ref>, Joseb Ġugaxvili (<ref target="https://mt.wikipedia.org/wiki/18_ta'_Diċembru">18 ta' Diċembru</ref>, <ref target="https://mt.wikipedia.org/wiki/1878">1878</ref> – <ref target="https://mt.wikipedia.org/wiki/5_ta'_Marzu">5 ta' Marzu</ref>, <ref target="https://mt.wikipedia.org/wiki/1953">1953</ref>). Huwa kien it-tieni <ref target="https://mt.wikipedia.org/wiki/Mexxej">mexxej</ref> politiku tal-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>, wara <ref target="https://mt.wikipedia.org/wiki/Vladimir_Lenin">Vladimir Lenin</ref>. Stalin kien mexxej totalitarju u kkawża l-mewt ta' miljuni. Huwa beda l-verżjoni tiegħu ta' komuniżmu, l-<ref target="https://mt.wikipedia.org/wiki/Staliniżmu">Istaliniżmu</ref>.</p>
<p>Stalin ikkoopera ma' <ref target="https://mt.wikipedia.org/wiki/Hitler">Hitler</ref> qabel it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> u finalment, fl-<ref target="https://mt.wikipedia.org/wiki/1939">1939</ref> it-tnejn għamlu patt sabiex jieħdu l-<ref target="https://mt.wikipedia.org/wiki/Polonja">Polonja</ref> u jaqsmuha bejniethom; din kienet kif faqqgħet it-Tieni Gwerra Dinjija.</p>
<p>Iżda fl-<ref target="https://mt.wikipedia.org/wiki/1941">1941</ref>, <ref target="https://mt.wikipedia.org/wiki/Hitler">Hitler</ref> dar kontra <ref target="https://mt.wikipedia.org/wiki/Stalin">Stalin</ref> u attakka l-Unjoni Sovjetika bl-iskop li jirbaħha. Minħabba f'hekk, l-Unjoni Sovjetika bdiet taħdem mal-Alleati sabiex jegħlbu 'l-<ref target="https://mt.wikipedia.org/wiki/Ġermanja">Ġermanja</ref>. Fl-aħħar il-Ġermanja ħarġet telliefa, però l-URSS kellha l-ikbar numru ta' mwiet u feruti mill-pajjiżi kollha li ħadu sehem fil-gwerra.</p>
<p>Meta ntemmet it-Tieni Gwerra Dinjija, l-<ref target="https://mt.wikipedia.org/wiki/Armata">armata</ref> Sovjetika spiċċat tokkupa ħafna pajjiżi fl-Ewropa, bħall-<ref target="https://mt.wikipedia.org/wiki/Polonja">Polonja</ref>, iċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>, l-<ref target="https://mt.wikipedia.org/wiki/Ungerija">Ungerija</ref>, u parti mill-<ref target="https://mt.wikipedia.org/wiki/Ġermanja">Ġermanja</ref>, u bdiet timponi l-<ref target="https://mt.wikipedia.org/wiki/Komuniżmu">komuniżmu</ref> f'dawn il-pajjiżi maħkuma.</p>
<p>Stalin żamm il-kmand fuq l-Unjoni Sovjetika sal-mewt tiegħu. Huwa ta importanza kbira lill-militar, u ffoka l-ħin u l-enerġija kollha tar-Russja lejn il-bini ta' armi, vejikoli u forzi armati. Jingħad li Stalin seraq sigrieti nukleari mill-<ref target="https://mt.wikipedia.org/wiki/Stati_Uniti">Amerika</ref> sabiex ikun jista' jibni l-armamenti tiegħu. Din ġabet magħha l-bidu tal-<ref target="https://mt.wikipedia.org/wiki/Gwerra_Bierda">Gwerra Bierda</ref>, li baqgħet għaddejja sal-waqgħa tal-Unjoni Sovjetika fl-1990.</p>
<p>Stalin miet b'puplesija fl-1953. Huwa ġie suċċedut minn Nikita Hruxxjov.</p>
</text></body></html>