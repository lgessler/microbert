<html><body><text id="wikipedia_mt_wikipedia_org__15212.html" ns="0" revid="246997" sourceurl="https://mt.wikipedia.org/wiki/Billboard" title="Billboard" type="wikipedia">Billboard<figure><caption>L-ewwel ħarġa</caption></figure>
<figure><caption>Il-ħarġa li fakkret l-10 anniversarju</caption></figure>
<p><hi rend="italic"><hi rend="bold">Billboard</hi></hi> huwa magażin <ref target="https://mt.wikipedia.org/wiki/Stati_Uniti_tal-Amerika">Amerikan</ref> li joħroġ kull ġimgħa u li huwa ddedikat għall-<ref target="https://mt.wikipedia.org/wiki/Mużika">mużika</ref>. Bħala wieħed mill-eqdem magażins li qatt ġew pubblikati fid-dinja, fih jinkludi sezzjonijiet dedikati għall-klassifiki, ikkunsidrati bħala fost l-iktar preċiżi u dettaljati fid-dinja. Din ir-rivista iżżomm numru ta' klassifiki mużikali li juru l-aqwa kanzunetti u albums tal-mument f'diversi kategoriji kull ġimgħa. Żewġ klassifiki popolari huma l-<ref target="https://mt.wikipedia.org/wiki/Billboard_Hot_100"><hi rend="italic">Billboard</hi> Hot 100</ref> li tikklassifika l-aqwa 100 kanzunetta, irrelevanti mill-ġeneru mużikali tagħhom, u l-<ref target="https://mt.wikipedia.org/wiki/Billboard_200"><hi rend="italic">Billboard</hi> 200</ref> li tikkategorizza l-200 album li l-aktar inbiegħu fl-Amerika.</p>
Storja
<p>Meta twieldet f'<ref target="https://mt.wikipedia.org/wiki/Cincinnati">Cincinnati</ref> fl-1894, ir-rivista <hi rend="italic">Billboard Advertising</hi> kienet prattikament magażin għall-industrija tal-kartelluni pubbliċitarji. Fi ftit snin wara l-fundazzjoni tagħha, il-<hi rend="italic">Billboard</hi> saret tippubblika dwar ċirkli, karnivali, parks ta' divertiment, fieri, <ref target="https://mt.wikipedia.org/wiki/Vaudeville">vaudeville</ref>, esebizzjonijiet tal-balieni u aktar serati ta' divertiment. Fl-1909 bdiet tkopri informazzjoni dwar il-films u fis-snin għoxrin dwar ir-radju.</p>
<p>Kien l-iżvilupp tal-industrija tal-<ref target="https://mt.wikipedia.org/wiki/Juke_box">juke box</ref> matul is-snin tletin li wasslet għall-<hi rend="italic">Billboard</hi> li tibda tippubblika klassifiki mużikali. Għall-bidu kien hemm biss tliet klassifiki ta' tliet ġeneri partikulari: Pop, Rhythm &amp; Blues, u Country &amp; Western. Fl-1950 introduċiet sezzjoni dwar l-industrija televiżiva, li kienet tinkludi klassifikazzjoni tal-films. Fl-1961, l-aħbarijiet dwar il-fieri, karnivali, parks u esebizzjonijiet oħra ġew immexxija għal fuq magażin ieħor bl-isem ta' <hi rend="italic">Amusement Business</hi>. F'dan iż-żmien, affarijiet dwar it-televiżjoni ġew trasferiti għal fuq pubblikazzjoni oħra.</p>
<p>Mill-1961 sal-2005, il-<hi rend="italic">Billboard</hi> kienet kompletament devota lejn l-<ref target="https://mt.wikipedia.org/wiki/Industrija_mużikali">industrija mużikali</ref>. Fl-2005, il-magażin flimkien mal-websajts tiegħu ġew irranġati sabiex jipprovdu informazzjoni għal kull forma ta' divertiment diġitali.</p>
Klassifiki mużikali
<p>Nhar l-4 ta' Jannar, 1936, il-<hi rend="italic">Billboard</hi> ippubblika l-ewwel klassifika tiegħu, u fl-20 ta' Lulju, 1940, ħarġet l-ewwel <hi rend="italic">Music Popularity Chart</hi>, klassifika iddedikata għall-aktar kanzunetti mismugħa. Il-<ref target="https://mt.wikipedia.org/wiki/Billboard_Hot_100">Hot 100</ref> bdiet fl-1958 bħala kombinazzjoni tal-bejgħ tad-diski flimkien mas-smiegħ fuq ir-radju.</p>
<p>Sa Jannar 2010, l-aktar artisti li dehru f'din il-klassifika kienu l-<ref target="https://mt.wikipedia.org/wiki/Metallica">Metallica</ref>, <ref target="https://mt.wikipedia.org/wiki/Mariah_Carey">Mariah Carey</ref>, <ref target="https://mt.wikipedia.org/wiki/The_Beatles">The Beatles</ref>, <ref target="https://mt.wikipedia.org/wiki/Bing_Crosby">Bing Crosby</ref>, <ref target="https://mt.wikipedia.org/wiki/Madonna_(kantanta)">Madonna</ref>, <ref target="https://mt.wikipedia.org/wiki/Pet_Shop_Boys">Pet Shop Boys</ref>, <ref target="https://mt.wikipedia.org/wiki/Elvis_Presley">Elvis Presley</ref> u <ref target="https://mt.wikipedia.org/wiki/Michael_Jackson">Michael Jackson</ref>. L-album li dam l-aktar fil-quċċata tal-klassifika kien "<ref target="https://mt.wikipedia.org/wiki/The_Dark_Side_of_the_Moon">The Dark Side of the Moon</ref>" tal-grupp <ref target="https://mt.wikipedia.org/wiki/Pink_Floyd">Pink Floyd</ref>: 741 ġimgħa, mill-1973 sal-1987.</p>
<p>Illum il-ġurnata, din ir-rivista tippubblika iktar minn 100 klassifika fil-ġimgħa.</p>
Ħoloq esterni
<list type="unordered"><item><ref target="http://www.billboard.com/">Sit uffiċjali</ref></item></list>
</text></body></html>