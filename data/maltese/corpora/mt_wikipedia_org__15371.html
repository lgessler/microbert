<html><body><text id="wikipedia_mt_wikipedia_org__15371.html" ns="0" revid="263552" sourceurl="https://mt.wikipedia.org/wiki/Ateni" title="Ateni" type="wikipedia">Ateni
<p><hi rend="bold">Ateni</hi> (Αθήνα) hija l-<ref target="https://mt.wikipedia.org/wiki/Belt_kapitali">kapitali</ref> u l-ikbar belt tal-<ref target="https://mt.wikipedia.org/wiki/Greċja">Greċja</ref>, u tiddomina l-periferija ta' <ref target="https://mt.wikipedia.org/wiki/Attika">Attika</ref>. Ateni hija waħda mill-eqdem ibliet fid-dinja, bl-istorja tagħha tmur lura għal madwar 3,400 sena ilu.</p>
<p>Il-kapitali Griega għandha popolazzjoni ta' 745,514 (fl-2001) fiċ-ċentru amministrattiv tagħha. Iż-żona urbana testendi 'l barra mil-limiti amministrattivi tal-istess belt, b'popolazzjoni ta' 3,130,841 (fl-2001). Ateni hija ċ-ċentru ekonomiku, finanzjarju, industrijali u kulturali tal-Greċja, u fuq livell Ewropew u globali din għandha importanza notevoli.</p>
<p>Ateni hi l-aktar imfakkra fuq il-kotba tal-istorja bħala l-post fejn twieldet id-<ref target="https://mt.wikipedia.org/wiki/Demokrazija">demokrazija</ref>, li kienet is-seded tal-akkademja ta' <ref target="https://mt.wikipedia.org/wiki/Platun">Platun</ref> u l-liċew ta' <ref target="https://mt.wikipedia.org/wiki/Aristotli">Aristotli</ref>, u kif ukoll il-post tat-twelid ta' <ref target="https://mt.wikipedia.org/wiki/Sokrate">Sokrate</ref>, <ref target="https://mt.wikipedia.org/wiki/Perikle">Perikle</ref>, <ref target="https://mt.wikipedia.org/wiki/Sofokle">Sofokle</ref> u filosfi u persunaġġi oħra importanti tal-antik. Barra minn hekk, kienet <ref target="https://mt.wikipedia.org/wiki/Polis">polis</ref> prosperuża u hi kkunsidrata bħala l-benniena taċ-ċiviltà tal-Punent.</p>
<p>Tradizzjonalment, il-protettriċi tal-belt hija l-alla <ref target="https://mt.wikipedia.org/wiki/Atena">Atena</ref>, li tidher kemm fl-emblema tal-belt kif ukoll fil-bandiera.</p>
Etimoloġija<p>
Fil-Grieg tal-Qedem, l-isem tal-belt kien Ἀθῆναι (<hi rend="italic">Athēnai</hi>, ippronunzjata <ref target="https://mt.wikipedia.org/wiki/Għajnuna:IPA_għall-Grieg">[a.tʰɛ̂ː.nai̯]</ref> bil-Attiku Klassiku) li huwa fil-plural. Fil-Grieg ta' qabel, bhal Grieg Omeriku, l-isem kien fis-singular bħala Ἀθήνη (<hi rend="italic">Athēnē</hi>). Huwa possibli li ġiet fil-plural aktar tard, bħal dawk ta' Θῆβαι (<hi rend="italic">Thêbai</hi>) u Μυκῆναι (<hi rend="italic">Μukênai</hi>). L-għeruq tal-kelma forsi mhumiex ġejjin minn oriġini Grieg jew Indo-Ewropej, u huwa fdal tas-sottostrat Pre-Grieg ta' Attika, kif jista' jkun l-isem tal-alla Atena (<ref target="https://mt.wikipedia.org/wiki/Grieg_Attiku">Attiku</ref> Ἀθηνᾶ,  <hi rend="italic">Athēnā</hi>, <ref target="https://mt.wikipedia.org/wiki/Grieg_Joniku">Joniku</ref> Ἀθήνη, <hi rend="italic">Athēnē</hi>, u <ref target="https://mt.wikipedia.org/wiki/Grieg_Doriku">Doriku</ref> Ἀθάνα, <hi rend="italic">Athānā</hi>), li kienet dejjem marbuta mal-belt ta' Ateni. Matul il-perjodu Medjevali l-isem tal-belt reġa' ġie fis-singular bħala Ἀθήνα. Madankollu, wara l-istabbiliment tal-istat Grieg modern, u parzjalment minħabba l-konservattiżmu tal-lingwa miktuba, Ἀθῆναι <ref target="https://mt.wikipedia.org/wiki/Għajnuna:IPA_għall-Grieg">[aˈθine]</ref> għal darba oħra saret l-isem uffiċjali tal-belt u baqa' hekk sal-abbandun tal-<ref target="https://mt.wikipedia.org/wiki/Katharevousa">Katarevusa</ref> fl-1976, meta Ἀθήνα, <hi rend="italic">Athína</hi>, saret l-isem uffiċjali.</p>
<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=37_58_N_23_43_E_region:BE_type:adm1st_source:GNS-enwiki">37°58′N 23°43′E﻿ / ﻿37.967°N 23.717°E﻿ / 37.967; 23.717</ref></p>
</text></body></html>