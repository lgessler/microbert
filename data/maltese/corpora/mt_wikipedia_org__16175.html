<html><body><text id="wikipedia_mt_wikipedia_org__16175.html" ns="0" revid="215050" sourceurl="https://mt.wikipedia.org/wiki/Catherine_Middleton" title="Catherine Middleton" type="wikipedia">Catherine Middleton<figure><caption>Catherine, dukessa ta' Cambridge</caption></figure>
<p><hi rend="bold">Catherine, Dukessa ta' Cambridge</hi> (imwielda bħala <hi rend="bold">Catherine Elizabeth "Kate" Middleton</hi>; <ref target="https://mt.wikipedia.org/wiki/Reading">Reading</ref>, <ref target="https://mt.wikipedia.org/wiki/9_ta'_Jannar">9 ta' Jannar</ref> <ref target="https://mt.wikipedia.org/wiki/1982">1982</ref>) hija l-mara tal-Prinċep <ref target="https://mt.wikipedia.org/wiki/William_ta'_Wales">William ta' Wales</ref>. Irċiviet it-titlu ta' Dukessa ta' Cambridge, Kontessa ta' Strathearn u Barunessa ta' Carrickfergus mir-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref> f'jum it-tieġ tad-29 ta' April 2011.</p>
Bijografija
Tfulija u żgħożija
<p>Catherine Elizabeth Middleton twieldet fl-Isptar Rjali ta' Berkshire ġewwa <ref target="https://mt.wikipedia.org/wiki/Reading">Reading</ref>, fir-<ref target="https://mt.wikipedia.org/wiki/Renju_Unit">Renju Unit</ref>, nhar id-9 ta' Jannar 1982. Hi hi l-ikbar fost tliet aħwa imwielda lil Carole Elizabeth (née Goldsmith) u ta' Michael Francis Middleton,<ref target="https://mt.wikipedia.org/wiki/Il-Paġna_prinċipali#cite_note-Antenati-1">[1]</ref> eks-impjegati tal-<ref target="https://mt.wikipedia.org/wiki/British_Airways">British Airways</ref>, li żżewġu fil-21 ta' Ġunju 1980 fil-Knisja Parrokkjali ta' Dorney, f'<ref target="https://mt.wikipedia.org/wiki/Buckinghamshire">Buckinghamshire</ref>. Iż-żewġ aħwa ta' Catherine huma, oħtha Philippa Charlotte, magħrufa wkoll bħala "Pippa" (t. 1983), u ħuha James William (t. 1987).<ref target="https://mt.wikipedia.org/wiki/Il-Paġna_prinċipali#cite_note-Antenati-1">[1]</ref></p>
<p>Il-familja paterna ta' Catherine ġejja minn <ref target="https://mt.wikipedia.org/wiki/Leeds">Leeds</ref>, West Yorkshire, u l-bużnanna tagħha Olivia kienet membru tal-familja Lupton, li għal ġenerazzjonijiet kienu attivi fix-xogħol kummerċjali u muniċipali.<ref target="https://mt.wikipedia.org/wiki/Il-Paġna_prinċipali#cite_note-Yorkshire_Post-2">[2]</ref> Il-familja min-naħa ta' ommha, il-Harrisons, kienu familja ta' ħaddiema u ta' minaturi minn <ref target="https://mt.wikipedia.org/wiki/Sunderland">Sunderland</ref> u mill-<ref target="https://mt.wikipedia.org/wiki/Durham_(kontea)">Kontea ta' Durham</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Catherine iffrekwentat l-iskola St. Andrew's School f'Pangbourne, ġewwa Berkshire. Kompliet l-istudji tagħha ġewwa l-Marlborough College,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> fejn aktar tard attendiet l-<ref target="https://mt.wikipedia.org/wiki/Universià_ta'_Saint_Andrews">Universià ta' Saint Andrews</ref> ġewwa <ref target="https://mt.wikipedia.org/wiki/Fife">Fife</ref>, l-Iskozja, fejn hemmhekk iltaqgħet ma' William, sieħeb tagħha fil-kors.</p>
Relazzjoni mal-Prinċep William
<figure><caption>Catherine mal-<ref target="https://mt.wikipedia.org/wiki/Harry_ta'_Wales">Prinċep Harry</ref>, Ġunju 2008</caption></figure>
<p>L-istat tagħha bħala l-għarusa tal-prinċep William ta' Wales ġab interess qawwi min-naħa tal-istampa Brittanika u dik internazzjonali, u spiss kienet tkun fotografata waqt l-ħajja ta' kuljum tagħha. Fis-17 ta' Ottubru 2005, l-avukati tagħha urew l-iskumdità li Catherine kienet qed tħoss minħabba l-fastidju kontinwu mill-medja, fejn stqarret li m'għamlet xejn importanti li kien jisħoqilha din in-notorjetà kollha.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fi Frar tal-2006 ġie imħabbar li Kate kienet se tingħata gwardja tas-sigurtà mid-Dipartment tal-Protezzjoni Rjali u Diplomatiku. Dan wassal għal aktar xniegħat li hi u William kienu se jitgħarsu, minħabba li kieku ma kinitx tingħata dan is-servizz.</p>
<p>F'Jannar tal-2007 l-attenzjoni tal-medja reġgħet daret fuq Catherine, fl-okkażjoni ta' għeluq il-ħamsa u għoxrin sena tagħha, li wassal għal twissijiet kemm min-naħa tal-<ref target="https://mt.wikipedia.org/wiki/Karlu,_prinċep_ta'_Wales">Prinċep Karlu</ref> kemm tal-istess William u tal-avukati tal-familja Middleton. Ir-riżultat kien li News International, li tippubblika l-gazzetti <hi rend="italic"><ref target="https://mt.wikipedia.org/wiki/The_Times">The Times</ref></hi> u <hi rend="italic"><ref target="https://mt.wikipedia.org/wiki/The_Sun">The Sun</ref></hi>, u l-Guardian Media Group, proprjetarja tal-gazzetta <hi rend="italic"><ref target="https://mt.wikipedia.org/wiki/The_Guardian">The Guardian</ref></hi>, iddeċidew li jieqfu milli jippubblikaw ritratti tal-paparazzi.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Nhar il-15 ta' Diċembru 2006, Kate ħademt sehem f'parata li fiha ħa sehem il-Prinċep William, organizzata mill-<ref target="https://mt.wikipedia.org/wiki/Akkademja_Militari_Rjali_ta'_Sandhurst">Akkademja Militari Rjali ta' Sandhurst</ref>, bħala mistiedna uffiċjali tad-Dar Rjali. F'Diċembru tal-2007 ħarġu rapporti li Catherine marret toqgħod ma' William fi <ref target="https://mt.wikipedia.org/wiki/Clarence_House">Clarence House</ref>, ir-residenza tal-Prinċep ta' Wales ġewwa <ref target="https://mt.wikipedia.org/wiki/Londra">Londra</ref>,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> spekulazzjonijiet li ġewwa miċħuda minn Clarence House.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Fl-14 ta' April 2007, waqt btala fil-villeġġjatura <ref target="https://mt.wikipedia.org/wiki/Żvizzera">Żvizzera</ref> ta' <ref target="https://mt.wikipedia.org/wiki/Zermatt">Zermatt</ref>, ir-relazzjoni bejn Kate u William intemmet.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-ebda motiv uffiċjali ma ngħata wara din l-aħbar, għalkemm ġie ipotizzat li l-kawża setgħet kienet minħabba n-nuqqas ta' attenzjoni min-naħa tal-Prinċep, jew li kienu għadhom wisq żgħar biex jidħlu għaż-żwieġ. F'Ġunju tal-istess sena, Kate u William insistew fuq il-fatt li baqgħu biss "ħbieb kbar".<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Madanakollu, il-familja Middleton ħadu sehem fil-kunċert għal <ref target="https://mt.wikipedia.org/wiki/Diana_Spencer">Lady Diana</ref> ġewwa <ref target="https://mt.wikipedia.org/wiki/Wembley_Stadium">Wembley Stadium</ref>, imma Kate u William qagħdu bilqiegħda 'l bogħod minn xulxin.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Sussegwentament, il-koppja dehret ħafna drabi flimkien f'diversi okkażjonijiet pubbliċi, u numru ta' sorsi tal-aħbarijiet ikkonfermaw li kienu rrikonċiljaw.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Fis-17 ta' Mejju 2008, Kate ħadet sehem fl-assenza tas-sieħeb tagħha fit-tieġ ta' <ref target="https://mt.wikipedia.org/wiki/Peter_Philipps">Peter Philipps</ref> – it-tifel tal-<ref target="https://mt.wikipedia.org/wiki/Anna,_Prinċipessa_Rjali">Prinċipessa Anna</ref> u l-kuġin tal-Prinċep William – ma' <ref target="https://mt.wikipedia.org/wiki/Autumn_Kelly">Autumn Kelly</ref>. F'Ġunju tal-istess sena Kate assistiet mal-familja rjali kollha għall-investitura ta' William fl-<ref target="https://mt.wikipedia.org/wiki/Ordni_tat-Takkalja">Ordni tat-Takkalja</ref> u f'Lulju ġiet mistiedna fit-tieġ ta' Lady Rose Windsor, it-tifla tad-<ref target="https://mt.wikipedia.org/wiki/Richard_Windsor,_duka_ta'_Gloucester">Duka ta' Gloucester</ref> – u kuġin tar-Reġina Eliżabetta – ma' George Gilman.</p>
Għerusija u ż-żwieġ
<figure><caption>Il-miżżewwġin friski l-Prinċep William u Catherine Middleton fuq il-gallerija tal-<ref target="https://mt.wikipedia.org/wiki/Palazz_ta'_Buckingham">Palazz ta' Buckingham</ref></caption></figure>
<p>Fis-16 ta' Novembru 2010, Clarence House ħabbret l-għerusija uffiċjali tal-Prinċep William ma' Catherine Middleton.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Il-proposta għaż-żwieġ kienet diġà waslet min-naħa ta' William f'Ottubru tal-2010, waqt vjaġġ tal-koppja fil-<ref target="https://mt.wikipedia.org/wiki/Kenja">Kenja</ref>. Bħala ċurkett, Kate irċiviet il-ġojjell li l-Prinċep Karlu kien ta lil Lady Diana fl-istess okkażjoni: ċurkett abjad deheb ta' tmintax-il karat b'żaffir ovali ta' tnax-il karat imdawwar minn erbatax-il djamant.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Minn komunikat uffiċjali mid-Dar Rjali fit-23 ta' Novembru 2010, id-data tat-tieġ ġiet iffissata għad-29 ta' April 2011 – festa ta' <ref target="https://mt.wikipedia.org/wiki/Katerina_ta'_Siena">Santa Katerina ta' Siena</ref>, liema Kate ħadet isimha – u l-ġurnata ġiet proklamata bħala festa nazzjonali.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Iċ-ċerimonja żvolġiet f'<ref target="https://mt.wikipedia.org/wiki/Westminster_Abbey">Westminster Abbey</ref>. Bħala miżżewwġa ta' prinċep rjali u duka, Kate ingħatat it-titlu ta' dukessa flimkien ma' dak ta' altezza rjali. Fil-fatt, mid-29 ta' April hi saret Catherine dukessa ta' Cambridge.</p>
<p>Għar-rit tat-tieġ, barra l-preżenza tar-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref>, il-<ref target="https://mt.wikipedia.org/wiki/Filippu_t'Edinburgh">Prinċep t'Edinburgh</ref>, il-<ref target="https://mt.wikipedia.org/wiki/Karlu_ta'_Wales">Prinċep Karlu</ref> u l-<ref target="https://mt.wikipedia.org/wiki/Harry_ta'_Wales">Prinċep Harry</ref>, kien hemm mijiet ta' personalitajiet u dinjitarji li jappartjenu għax-xena politika, tan-nobbli u tal-ispettaklu Ingliż u dak internazzjonali. Barra minn hekk, kien stmat li dan l-avveniment segwewh bejn 300 miljun u żewġ biljun persuna, waqt li 24.5 miljun ruħ mir-Renju Unit raw it-tieġ dirett.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>


Ħoloq esterni

<list type="unordered"><item><ref target="http://news.bbc.co.uk/2/hi/uk_news/4397065.stm">Profil fuq BBC</ref></item>
<item><ref target="http://www.royal.gov.uk/ThecurrentRoyalFamily/TheDuchessofCambridge/TheDuchessofCambridge.aspx">Sit uffiċjali tal-monarkija Brittanika</ref></item></list>
</text></body></html>