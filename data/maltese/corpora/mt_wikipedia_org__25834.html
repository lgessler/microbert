<html><body><text id="wikipedia_mt_wikipedia_org__25834.html" ns="0" revid="266401" sourceurl="https://mt.wikipedia.org/wiki/Kolonna_tat-Trinit%C3%A0_Mqaddsa,_Olomouc" title="Kolonna tat-Trinità Mqaddsa, Olomouc" type="wikipedia">Kolonna tat-Trinità Mqaddsa, Olomouc<figure><caption>Il-Kolonna tat-Trinità Mqaddsa, Olomouc</caption></figure>
<p>Il-<hi rend="bold">Kolonna tat-Trinità Mqaddsa, Olomouc</hi>, fiċ-<ref target="https://mt.wikipedia.org/wiki/Ċekja">Ċekja</ref> hija <ref target="https://mt.wikipedia.org/wiki/Monument">monument</ref> <ref target="https://mt.wikipedia.org/wiki/Barokk">Barokk</ref> li nbena bejn l-1716 u l-1754. L-iskop ewlieni kien li jiġu ċċelebrati l-<ref target="https://mt.wikipedia.org/wiki/Knisja_Kattolika">Knisja Kattolika</ref> u l-fidi Kattolika, parzjalment bħala turija ta’ gratitudni għal tmiem il-<ref target="https://mt.wikipedia.org/wiki/Pesta_s-sewda">pesta</ref> li kienet laqtet il-<ref target="https://mt.wikipedia.org/wiki/Moravja">Moravja</ref> (illum iċ-Ċekja) bejn l-1713 u l-1715. Il-kolonna kienet ukoll titqies bħala espressjoni tal-patrijottiżmu lokali, ladarba l-artisti u l-artiġjani ewlenin kollha li ħadmu fuq dan il-monument kienu ċittadini ta’ <ref target="https://mt.wikipedia.org/wiki/Olomouc">Olomouc</ref>, u kważi l-qaddisin kollha li ntwerew fil-monument kienu marbuta b’xi mod jew b’ieħor mal-belt ta’ Olomouc, fil-provinċja tal-Lvant tal-Moravja, fiċ-Ċekja.</p>
<p>Il-kolonna hija l-ikbar grupp ta’ <ref target="https://mt.wikipedia.org/wiki/Skultura">skulturi</ref> Barokki fiċ-Ċekja. Fis-sena 2000, il-kolonna tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> bħala waħda mill-ogħla espressjonijiet artistiċi Barokki fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<figure><caption>L-istatwa indurata tat-Trinità Mqaddsa fil-quċċata tal-kolonna</caption></figure>
<p>Skont l-evalwazzjoni ta’ dan is-sit min-naħa tal-<ref target="https://mt.wikipedia.org/wiki/ICOMOS">ICOMOS</ref>, il-kostruzzjoni ta’ kolonni fil-pjazzi tal-bliet bħala turija tal-fidi speċjalment wara perjodi ta’ diżgrazzji bħall-pesta hija fenomenu esklużivament Barokk ta’ wara żmien ir-riformi Kattoliċi ta’ <ref target="https://mt.wikipedia.org/wiki/Trento">Trento</ref>, l-<ref target="https://mt.wikipedia.org/wiki/Italja">Italja</ref>. Il-bażi ikonografika tagħha hija msejsa fil-<ref target="https://mt.wikipedia.org/wiki/Bibbja">Bibbja</ref>, eżattament fil-Ktieb tar-Rivelazzjoni. Il-mudell li fuqu nbniet din il-kolonna x’aktarx li kienet il-kolonna li ilha fil-Pjazza <hi rend="italic">Santa Maria Maggiore</hi> f’<ref target="https://mt.wikipedia.org/wiki/Ruma">Ruma</ref> mill-1614.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Dan il-monument għal Olomouc kien frott il-ħila u x-xogħol ta’ diversi artisti u artiġjani lokali, għalkemm ma tantx ġabilhom risq. L-ewwel wieħed li miet waqt ix-xogħlijiet kien <ref target="https://mt.wikipedia.org/wiki/Wenzel_Render">Wenzel Render</ref>, bennej tal-monumenti u arkitett imperjali privileġġat. Hu kien l-ewwel wieħed li ħareġ bl-idea li tinbena din il-kolonna, ikkonvinċa lill-kunsill lokali tal-belt, iddisinjaha, bena l-ewwel livell tagħha u għen biex tiġi ffinanzjata l-kostruzzjoni.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Is-segwaċi tiegħu <ref target="https://mt.wikipedia.org/wiki/Franz_Thoneck">Franz Thoneck</ref>, <ref target="https://mt.wikipedia.org/wiki/Johann_Wenzel_Rokický">Johann Wenzel Rokický</ref> u <ref target="https://mt.wikipedia.org/wiki/Augustin_Scholtz">Augustin Scholtz</ref> ukoll ma għexux biżżejjed biex jilħqu jaraw il-kolonna titlesta. Il-kolonna tlestiet minn <ref target="https://mt.wikipedia.org/wiki/Johann_Ignaz_Rokický">Johann Ignaz Rokický</ref>. Id-dekorazzjoni tal-iskultura nbdiet minn <ref target="https://mt.wikipedia.org/wiki/Phillip_Sattler">Phillip Sattler</ref>. Wara li Sattler miet, ix-xogħol għadda f’idejn <ref target="https://mt.wikipedia.org/wiki/Andreas_Zahner">Andreas Zahner</ref> li kompla billi għamel 18-il skultura u disa’ riljievi f’seba’ snin qabel ma miet hu wkoll. L-arġentier <ref target="https://mt.wikipedia.org/wiki/Simon_Forstner">Simon Forstner</ref>, li għamel l-iskulturi tar-<ref target="https://mt.wikipedia.org/wiki/Ram">ram</ref> indurat tat-<ref target="https://mt.wikipedia.org/wiki/It-Trinità_Mqaddsa">Trinità Mqaddsa</ref> u tat-Tlugħ is-Sema tal-Madonna, kellu kemxejn iktar xorti minn sħabu u rnexxielu jlesti x-xogħol brillanti tiegħu. Madankollu, ix-xogħol fuq l-iskulturi affettwalu saħħtu għaliex kien uża komposti tossiċi tal-<ref target="https://mt.wikipedia.org/wiki/Merkurju">merkurju</ref> waqt il-proċess tal-indurar.</p>
<figure><caption>Replika indurata ta’ balla li kienet laqtet il-kolonna</caption></figure>
<p>Wara li l-Kolonna tat-Trinità Mqaddsa tlestiet fl-1754, din saret sors ta’ kburija kbira għal Olomouc, peress li l-biċċa l-kbira tan-nies li ħadu sehem fil-ħolqien tagħha kienu ċittadini tal-belt. Il-kolonna ġiet ikkonsagrata b’ċelebrazzjoni kbira li attendiet għaliha l-<ref target="https://mt.wikipedia.org/wiki/Imperatriċi_Marija_Tereża">Imperatriċi Marija Tereża</ref> u r-raġel tagħha <ref target="https://mt.wikipedia.org/wiki/Francis_I">Francis I</ref>.</p>
<p>Erba’ snin biss wara, Olomouc ġiet assedjata minn armata tal-<ref target="https://mt.wikipedia.org/wiki/Prussja">Prussja</ref> u l-kolonna ġarrbet xi ħsarat minħabba li ntlaqtet diversi drabi mill-balal tal-kanuni tal-armata. Jingħad li ċ-ċittadini ta’ Olomouc għamlu purċissjoni biex jitolbu bi ħġarhom lill-ġeneral tal-armata biex ma jisparax lejn il-monument u l-Ġeneral <ref target="https://mt.wikipedia.org/wiki/James_Keith">James Keith</ref> ikkuntentahom. Il-kolonna sarulha t-tiswijiet ftit wara l-gwerra u replika indurata ta’ balla tal-ġebel tpoġġiet fl-istruttura fil-post eżatt fejn intlaqtet biex tfakkar lin-nies b’dan l-avveniment.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Deskrizzjoni
<p>Il-kolonna hija mimlija skulturi tar-ram indurat tat-Trinità Mqaddsa flimkien mal-<ref target="https://mt.wikipedia.org/wiki/Arkanġlu_Gabrijel">Arkanġlu Gabrijel</ref> u t-Tlugħ is-Sema tal-Madonna.</p>
<p>Il-bażi tal-kolonna, fi tliet livelli, hija mdawra bi 18-il skultura tal-ġebel ta’ qaddisin u 14-il riljiev imnaqqax. Fl-ogħla livell tal-kolonna hemm il-qaddisin marbuta mal-ħajja ta’ <ref target="https://mt.wikipedia.org/wiki/Ġesù">Ġesù Kristu</ref> fid-<ref target="https://mt.wikipedia.org/wiki/Id-Dinja">dinja</ref> – il-ġenituri t’ommu <ref target="https://mt.wikipedia.org/wiki/Sant'Anna">Sant’Anna</ref> u <ref target="https://mt.wikipedia.org/wiki/San_Ġwakkin">San Ġwakkin</ref>, il-missier putattiv tiegħu <ref target="https://mt.wikipedia.org/wiki/San_Ġużepp">San Ġużepp</ref>, u <ref target="https://mt.wikipedia.org/wiki/San_Ġwann_Battista">San Ġwann Battista</ref>, li kien qed iħejji għall-miġja tiegħu – li huma akkumpanjati minn <ref target="https://mt.wikipedia.org/wiki/San_Lawrenz">San Lawrenz</ref> u <ref target="https://mt.wikipedia.org/wiki/Ġlormu">San Ġlormu</ref>, il-qaddisin li huwa ddedikat għalihom il-bini muniċipali tal-belt ta’ Olomouc fl-istess pjazza tal-kolonna. Hemm tliet riljievi li jirrappreżentaw it-tliet virtujiet teoloġiċi: il-Fidi, it-Tama u l-Imħabba.</p>
<p>Taħthom, it-tieni livell huwa ddedikat lill-qaddisin tal-Moravja <ref target="https://mt.wikipedia.org/wiki/San_Ċirillu">San Ċirillu</ref> u <ref target="https://mt.wikipedia.org/wiki/San_Metodju">San Metodju</ref>, li kienu ġew hawnhekk biex ixerrdu l-<ref target="https://mt.wikipedia.org/wiki/Kristjaneżmu">Kristjaneżmu</ref> fis-sena 863 tant li San Metodju kien sar Arċisqof tal-Moravja, San Blasju, li f’ismu hija kkonsagrata waħda mill-knejjes ewlenin ta’ Olomouc, u l-patruni tal-<ref target="https://mt.wikipedia.org/wiki/Boemja">Boemja</ref> fil-qrib, <ref target="https://mt.wikipedia.org/wiki/San_Adalbertu_ta’_Praga">San Adalbertu ta’ Praga</ref> u <ref target="https://mt.wikipedia.org/wiki/San_Ġwann_ta’_Nepomuk">San Ġwann ta’ Nepomuk</ref>.</p>
<figure><caption>L-istatwa ta’ San Ġwanni Sarkander</caption></figure>
<p>Fil-livell t’isfel nett hemm l-iskulturi tal-patrun <ref target="https://mt.wikipedia.org/wiki/Awstrija">Awstrijak</ref>, <ref target="https://mt.wikipedia.org/wiki/San_Mawrizju">San Mawrizju</ref>, u tal-patrun tal-Boemja, <ref target="https://mt.wikipedia.org/wiki/San_Vaklav">San Vaklav</ref>, li f’isimhom kienu kkonsagrati żewġ knejjes importanti ta’ Olomouc, ta’ patrun Awstrijak ieħor, <ref target="https://mt.wikipedia.org/wiki/San_Florjan">San Florjan</ref>, li kien jitqies bħala l-protettur minn diżastri varji, speċjalment min-nar, ta’ <ref target="https://mt.wikipedia.org/wiki/San_Ġwann_ta’_Capistrano">San Ġwann ta’ Capistrano</ref>, li kien jipprietka f’Olomouc, ta’ <ref target="https://mt.wikipedia.org/wiki/Sant'Antnin_ta'_Padova">Sant’Antnin ta’ Padova</ref>, membru tal-Ordni Franġiskana, li kien sid monasteru importanti f’Olomouc, u ta’ <ref target="https://mt.wikipedia.org/wiki/San_Alwiġi_ta’_Gonzaga">San Alwiġi ta’ Gonzaga</ref>, il-patrun tal-istudenti. L-iskultura ta’ dan tal-aħħar hija turija wkoll li Olomouc kienet kburija ħafna bl-università tagħha.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Ir-riljievi tat-tnax-il appostlu jinsabu qalb dawn l-iskulturi kollha.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Ġwanni Sarkander
<p>L-aħħar qaddis li ma ssemmiex f’din il-lista ta’ qaddisin huwa <ref target="https://mt.wikipedia.org/wiki/San_Ġwann_Sarkander">San Ġwann Sarkander</ref>. L-istatwa tiegħu, b’<ref target="https://mt.wikipedia.org/wiki/Ġilju">ġilju</ref> f’idu bħala simbolu ta’ purezza, tinsab fit-tieni livell. Ġwanni Sarkander kien qassis li ġie ttorturat sal-<ref target="https://mt.wikipedia.org/wiki/Mewt">mewt</ref> fil-ħabs ta’ Olomouc fil-bidu tal-<ref target="https://mt.wikipedia.org/wiki/Gwerra_ta’_Tletin_Sena">Gwerra ta’ Tletin Sena</ref>, peress li kif jingħad, hu rrifjuta li jikxef is-sigriet tal-qrar. Id-deċiżjoni li titqiegħed l-istatwa tiegħu marret kontra t-tradizzjoni, peress li Sarkander ma kienx għadu ġie kkanonizzat u lanqas ma kien għadu ġie bbeatifikat, u dan seta’ rriżulta f’problemi fi ħdan is-<ref target="https://mt.wikipedia.org/wiki/Santa_Sede">Santa Sede</ref>. Madankollu, tant kien hemm devoti kbar tiegħu li l-artiġjani ddeċidew li jissograw u jinkludu l-istatwa tiegħu fil-kolonna. Sarkander ġie bbeatifikat fl-1859 u ġie kkanonizzat fl-1995 fl-okkażjoni taż-żjara tal-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> f’Olomouc.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Kappella interna
<p>Fil-bażi tal-kolonna hemm ukoll kappella żgħira b’riljievi tal-offerta ta’ <ref target="https://mt.wikipedia.org/wiki/Kajjin">Kajjin</ref> mill-għelejjel tiegħu, tal-offerta ta’ <ref target="https://mt.wikipedia.org/wiki/Abel">Abel</ref> mill-<ref target="https://mt.wikipedia.org/wiki/Nagħġa">ħrief</ref> tal-merħla tiegħu, tal-ewwel offerta maħruqa ta’ <ref target="https://mt.wikipedia.org/wiki/Noè">Noè</ref> wara d-<ref target="https://mt.wikipedia.org/wiki/Dulluvju_Universali">Dulluvju</ref>, tal-offerta t’<ref target="https://mt.wikipedia.org/wiki/Abram">Abram</ref> ta’ ħaruf u t’ibnu <ref target="https://mt.wikipedia.org/wiki/Iżakk">Iżakk</ref>, u tal-mewt ta’ Ġesù. Il-bliet ta’ <ref target="https://mt.wikipedia.org/wiki/Ġerusalemm">Ġerusalemm</ref> u ta’ Olomouc jidhru fl-isfond tal-aħħar riljiev.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Sit ta’ Wirt Dinji
<p>Il-Kolonna tat-Trinità Mqaddsa f’Olomouc ġiet iddeżinjata bħala Sit ta’ Wirt Dinji fis-sena 2000 u x’aktarx li tkopri l-iżgħar żona iskritta fil-lista kollha (mingħajr ma titqies iż-żona ta’ lqugħ). Il-valur universali straordinarju ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-kolonna titqies bħala wieħed mill-iżjed eżempji eċċezzjonali tal-ogħla espressjoni artistika Barokka fl-Ewropa Ċentrali; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba dan it-tip ta’ monument jikkostitwixxi turija materjali unika tal-fidi reliġjuża fl-<ref target="https://mt.wikipedia.org/wiki/Ewropa">Ewropa</ref> Ċentrali matul il-perjodu Barokk, u l-kolonna ta’ Olomouc tirrappreżenta l-iktar espressjoni straordinarja.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>