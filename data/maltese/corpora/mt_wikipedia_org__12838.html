<html><body><text id="wikipedia_mt_wikipedia_org__12838.html" ns="0" revid="219545" sourceurl="https://mt.wikipedia.org/wiki/Mira_Awad" title="Mira Awad" type="wikipedia">Mira Awad
<p><hi rend="bold">Mira Anwar Awad</hi> (bl-<ref target="https://mt.wikipedia.org/wiki/Lingwa_Għarbija">Għarbi</ref>: ميرا عوض; bl-<ref target="https://mt.wikipedia.org/wiki/Lingwa_Ebrajka">Ebrajk</ref>:מירה עווד) hi <ref target="https://mt.wikipedia.org/wiki/Kantant">kantanta</ref>, <ref target="https://mt.wikipedia.org/wiki/Attur">attriċi</ref> u <ref target="https://mt.wikipedia.org/wiki/Liriċista">liriċista</ref> Għarbija-Iżraeljana.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Attwalment tgħix f'<ref target="https://mt.wikipedia.org/wiki/Tel_Aviv">Tel Aviv</ref>, ġewwa l-<ref target="https://mt.wikipedia.org/wiki/Iżrael">Iżrael</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Bijografija
<p>Awad twieldet f'<ref target="https://mt.wikipedia.org/wiki/Rameh">Rameh</ref>, raħal fil-<ref target="https://mt.wikipedia.org/wiki/Galileja">Galileja</ref>, ġewwa l-<ref target="https://mt.wikipedia.org/wiki/Iżrael">Iżrael</ref>. Missierha, Anwar, hu tabib ta' nisel Għarbi Palestinjan, u ommha, Snejana, speċjalista tal-lingwi Slavi, hi <ref target="https://mt.wikipedia.org/wiki/Bulgarija">Bulgara</ref>.</p>
<p>Fl-2002 hi ssieħebet mal-istilla internazzjonali <ref target="https://mt.wikipedia.org/wiki/Achinoam_Nini">Noa</ref> fl-album ta' din tal-aħħar, "Now", f'verżjoni tal-kanzunetta tal-<ref target="https://mt.wikipedia.org/wiki/Beatles">Beatles</ref> "<ref target="https://mt.wikipedia.org/wiki/We_Can_Work_it_Out">We Can Work it Out</ref>". Hi kitbet u esegwixxiet kanzunetta mal-artist ta' fama mondjali <ref target="https://mt.wikipedia.org/wiki/Idan_Raichel">Idan Raichel</ref>, u dehret ukoll f'kunċerti diretti f'<ref target="https://mt.wikipedia.org/wiki/Ateni">Ateni</ref>, ġewwa l-<ref target="https://mt.wikipedia.org/wiki/Greċja">Greċja</ref>, mal-leġġenda Griega <ref target="https://mt.wikipedia.org/wiki/George_Dalaras">George Dalaras</ref>.</p>
<p>Awad ippruvat tipparteċipa f'isem l-Iżrael fil-<ref target="https://mt.wikipedia.org/wiki/Festival_tal-Eurovision_2005">Festival tal-Eurovision 2005</ref> bil-kanzunetta "Zman", fejn spiċċat fit-tmien post fil-finali nazzjonali. Awad tinsab qrib li tirrekordja l-ewwel album tagħha bl-isem ta' "Bahlawan", fejn dan ikopri kanzunetti li kitbet u kkomponiet, f'kolaborazzjoni mal-kitarrista Iżraeljan Amos Ever-Hadani.</p>
<p>F'Jannar tal-2009, ġie mħabbar li Awad se tirrapreżenta lill-Iżrael fil-<ref target="https://mt.wikipedia.org/wiki/Festival_tal-Eurovision_2009">Festival tal-Eurovision 2009</ref>, flimkien ma' <ref target="https://mt.wikipedia.org/wiki/Achinoam_Nini">Achinoam Nini</ref>, magħrufa barra minn pajjiżha bħala Noa. Awad se tkun l-ewwel kantanta Għarbija-Iżraeljana f'dan il-konkors. Il-kanzunetta rnexxielha tirbaħ post fil-finali tas-16 ta' Mejju.</p>


Ħoloq esterni
<list type="unordered"><item><ref target="http://www.myspace.com/miraawad">Profil</ref> fuq MySpace</item>
<item><ref target="http://www.imdb.com/0043384/">Il-Paġna prinċipali</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item></list>
</text></body></html>