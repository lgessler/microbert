<html><body><text id="wikipedia_mt_wikipedia_org__8624.html" ns="0" revid="256007" sourceurl="https://mt.wikipedia.org/wiki/Pesta_s-sewda" title="Pesta s-sewda" type="wikipedia">Pesta s-sewda<p>Il-<hi rend="bold">pesta s-sewda</hi> kienet <ref target="https://mt.wikipedia.org/wiki/Pandemija">pandemija</ref> ta' <ref target="https://mt.wikipedia.org/wiki/Pesta_bubonika">pesta bubonika</ref> (għalkemm xi wħud jaħsbu li ma kinetx bubonika xejn imma kienet ta' tip ieħor<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>) li qerdet parti kbira mill-popolazzjoni <ref target="https://mt.wikipedia.org/wiki/Ewropa">Ewropea</ref> bejn l-1347 u l-1350.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Din ma kinetx l-ewwel jew l-aħħar epidemija ta' dan it-tip, imma hi biss tissejjaħ hekk. Kienet l-ewwel waħda li l-kronisti ddeskrivew tajjeb. </p>
<figure><caption>Stampa tal-Pesta s-Sewda meħuda mill-<ref target="https://mt.wikipedia.org/wiki/Bibbja">Bibbja</ref> ta' Toggenburg (1411)</caption></figure>
<p>Jaħsbu li l-pesta s-sewda f'ħames snin kienet il-kawża tal-mewt ta' nofs il-popolazzjoni tal-Ewropa, xi 25 miljun ruħ. <ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, u x'aktarx l-istess numru fl-Asja, jiġifieri xi 50 miljun b'kollox. Il-pesta s-sewda kellha konsegwenzi permanenti fuq iċ-ċivilizazzjoni Ewropea, iżjed u iżjed billi wara din l-ewwel mewġa, il-marda reġgħet dehret f'bosta mill-pajjiżi milquta (pereżempju bejn l-1353 u l-1355 <ref target="https://mt.wikipedia.org/wiki/Franza">Franza</ref>, bejn l-1360 u l-1369 l-<ref target="https://mt.wikipedia.org/wiki/Ingilterra">Ingilterra</ref>, etc.)</p>
L-epidemji ta' qabel
<p>Il-<ref target="https://mt.wikipedia.org/wiki/Medju_Evu">Medju Evu</ref> kien imsallab b'ħafna epidemji. Fis-seklu VII, il-<ref target="https://mt.wikipedia.org/wiki/Pesta_ta'_Ġustinjanu">Pesta ta' Ġustinjanu</ref> ħarbtet l-<ref target="https://mt.wikipedia.org/wiki/Imperu_Ruman_ta'_Lvant">Imperu Ruman ta' Lvant</ref> u żgur li kienet il-kawża tal-popolazzjoni baxxa fil-<ref target="https://mt.wikipedia.org/wiki/Medju_Evu">Medju Evu Għoli</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> fl-Ewropa . Mill-<ref target="https://mt.wikipedia.org/wiki/Antikità">Antikità</ref> il-<ref target="https://mt.wikipedia.org/wiki/Ġdim">ġdim</ref> kien jitfaċca b‘mod kroniku . Epidemji oħra ftit jew wisq virulenti u lokalizzati imma sikwit mhux identifikati tajjeb kienu jfaqqgħu 'l hemm u 'l hawn. Barra forsi l-<ref target="https://mt.wikipedia.org/wiki/Ergotiżmu">ergotiżmu</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> li l-kawża tiegħu kienet intossikazzjoni mill-ikel, il-parti l-kbira tal-epidemji kienu jiġru fl-istess żmien mal-<ref target="https://mt.wikipedia.org/wiki/Karestija">ġwieħ</ref> u l-<ref target="https://mt.wikipedia.org/wiki/Karestija">karestiji</ref> li kienu jdgħajfu l-popolazzjoni.</p>
Kronoloġija
Kif bdiet
<p>Il-pesta bubonika kien tidher b'mod endemiku fl-<ref target="https://mt.wikipedia.org/wiki/Asja_ċentrali">Asja ċentrali</ref>, u żgur li kienu l-gwerer bejn il-<ref target="https://mt.wikipedia.org/wiki/Imperu_Mongolu">Mongoli</ref> u ċ-<ref target="https://mt.wikipedia.org/wiki/Ċina">Ċiniżi</ref> li kkawżaw l-epidemija. Tfaċċat fl-1334 fil-provinċja Ċiniża ta' <ref target="https://mt.wikipedia.org/wiki/Hubei">Hubei</ref> u infirxet bil-ħeffa mal-provinċji tal-inħawi (<ref target="https://mt.wikipedia.org/wiki/Jiangxi">Jiangxi</ref>, <ref target="https://mt.wikipedia.org/wiki/Shanxi">Shanxi</ref>, <ref target="https://mt.wikipedia.org/wiki/Hunan">Hunan</ref>, <ref target="https://mt.wikipedia.org/wiki/Guangdong">Guangdong</ref>, <ref target="https://mt.wikipedia.org/wiki/Guangxi">Guangxi</ref>, <ref target="https://mt.wikipedia.org/wiki/Henan">Henan</ref> u <ref target="https://mt.wikipedia.org/wiki/Suiyuan">Suiyuan</ref>, provinċja antika ikkontestata bejn l-imperi Mongolu u Ċiniż). </p>
<p>Fl-1346, it-<ref target="https://mt.wikipedia.org/wiki/Tatari">Tatari</ref> assedjaw il-belt ta' <ref target="https://mt.wikipedia.org/wiki/Caffa">Caffa</ref>, fuq ix-xatt tal-<ref target="https://mt.wikipedia.org/wiki/Baħar_Iswed">Baħar Iswed</ref>, fil-<ref target="https://mt.wikipedia.org/wiki/Krimea">Krimea</ref>, port importanti fuq it-triq bejn il-Lvant mbiegħed u l-Punent Ewropej, fejn kien hemm ħafna merkanti <ref target="https://mt.wikipedia.org/wiki/Ġenova">Ġenwiżi</ref>. L-epidemija, miġjuba mill-<ref target="https://mt.wikipedia.org/wiki/Asja_ċentrali">Asja ċentrali</ref> mill-<ref target="https://mt.wikipedia.org/wiki/Mongoli">Mongoli</ref> laqtet kemm l-assedjanti u kemm l-assedjati, għax il-Mongoli sparaw l-kadavri bil-katapulti ġewwa s-swar biex jinfettaw il-belt.</p>
<p>L-assedju waqaf għax ma' kienx hemm biżżejjed ġellieda b'saħħithom. Ġenova u t-Tatari iffirmaw armistizju u l-bastimenti Ġenwiżi telqu mill-belt u ferrxu l-pesta f'kull port fejn waqfu. Il-marda waslet <ref target="https://mt.wikipedia.org/wiki/Messina">Messina</ref> f'Settembru 1347<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, <ref target="https://mt.wikipedia.org/wiki/Ġenova">Ġenova</ref> u <ref target="https://mt.wikipedia.org/wiki/Marsilja">Marsilja</ref> f'Diċembru tal-istess sena.  <ref target="https://mt.wikipedia.org/wiki/Venezja">Venezja</ref> intlaqtet f'Ġunju 1348. F'sena kullimkien fil-<ref target="https://mt.wikipedia.org/wiki/Mediterran">Mediterran</ref> kien intlaqat. </p>
<p>Minn hemm, il-pesta ħarbtet l-<ref target="https://mt.wikipedia.org/wiki/Ewropa">Ewropa</ref> kollha min-nofsinhar għat-tramuntana, iżjed u iżjed billi sabet art tajba: il-popolazzjoni ma kellhiex l-<ref target="https://mt.wikipedia.org/wiki/Antikorpi">antikorpi</ref> kontra dan il-varjanti tal-<ref target="https://mt.wikipedia.org/wiki/Baċillu">baċillu</ref> tal-pesta, u kienet iddgħajfet b'<ref target="https://mt.wikipedia.org/wiki/Karistija">karistija</ref> wara l-oħra,<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> mill-epidemji <ref target="https://mt.wikipedia.org/wiki/Il-Paġna_prinċipali#cite_note-10">[10]</ref> minħabba li l-klima kienet kesħet mill-aħħar tas-seklu XIII, u mill-gwerer<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
Kif infirxet
<figure><caption>Mappa tal-tifrix tal-pesta s-sewda</caption></figure>
<p>Il-pesta s-sewda infirxet bħal mewġa imma ma damitx għal żmien twil fil-postijiet milquta. Ir-rata tal-mortalità ta' xi  30% tal-popolazzjoni totali (u minn 60 sa 100% tal-popolazzjoni infettata) kienet hekk li l-iżjed dgħajfa mietu malajr, u l-flaġell ma damx iżjed minn medja ta' sitta jew disa' xhur.</p>
<p>Minn <ref target="https://mt.wikipedia.org/wiki/Marsilja">Marsilja</ref> (Novembru 1347), ma damitx ma laħqet <ref target="https://mt.wikipedia.org/wiki/Avignon">Avignon</ref> (Jannar 1348), li dak iż-żmien kienet il-belt papali u salib it-toroq tad-dinja nisranija, u għalhekk qalba perfetta għat-tixrid tal-pesta. Laħqet <ref target="https://mt.wikipedia.org/wiki/Pariġi">Pariġi</ref> f'Ġunju tal-1348, u sa Diċembru tal-1348, l-Ewropa t'isfel mill-<ref target="https://mt.wikipedia.org/wiki/Greċja">Greċja</ref> sal-<ref target="https://mt.wikipedia.org/wiki/Ingilterra">Ingilterra</ref> kienet intlaqtet. Nafu li l-pesta s-sewda waslet fil-gżejjer <ref target="https://mt.wikipedia.org/wiki/Malta">Maltin</ref> fl-1348. F'Diċembru 1349, ġriet mal-<ref target="https://mt.wikipedia.org/wiki/Ġermanja">Ġermanja</ref> kollha, id-<ref target="https://mt.wikipedia.org/wiki/Danemarka">Danemarka</ref>, l-<ref target="https://mt.wikipedia.org/wiki/Ingilterra">Ingilterra</ref>, <ref target="https://mt.wikipedia.org/wiki/Wales">Wales</ref>, ma' parti kbira tal-<ref target="https://mt.wikipedia.org/wiki/Irlanda">Irlanda</ref> u l-i<ref target="https://mt.wikipedia.org/wiki/Skozja">Skozja</ref>. Wara baqet timxi lejn il-lvant u t-tramuntana u fl-1350 ħarbtet l-i<ref target="https://mt.wikipedia.org/wiki/Skandinavja">Skandinavja</ref>, imbagħad fl-1351 intilfet fil-pjanuri vasti bla abitanti tar-<ref target="https://mt.wikipedia.org/wiki/Russja">Russja</ref>. Ta' min jinnota li mixja tagħha ma kinetx omoġenja. Mhux ir-reġjuni kollha intlaqtu bl-istess mod u xi rħula u ċerti bliet bħal <ref target="https://mt.wikipedia.org/wiki/Brugge">Brugge</ref>, <ref target="https://mt.wikipedia.org/wiki/Milan">Milan</ref> u <ref target="https://mt.wikipedia.org/wiki/Nuremberg">Nuremberg</ref> ħelsuha  permezz ta' meżuri drastiċi biex ma jħallux nies jidħlu, u ġara l-istess f'<ref target="https://mt.wikipedia.org/wiki/Béarn">Béarn</ref> u l- <ref target="https://mt.wikipedia.org/wiki/Polonja">Polonja</ref> (ara l-mappa faċċata).</p>
Konsegwenzi
<p>Il-pesta ħolqot ħafna problemi serji ekonomiċi, soċjali u reliġjużi: </p>
<list type="unordered"><item>Kien hemm nuqqas ta' ħaddiema u l-prezz tax-xogħol għola ħafna, l-iżjed fil-biedja. Għad kbir ta' rħula ġew abbandunati u l-art reġgħet saret salvaġġa u l-foresta nfirxet.</item>
<item>Il-bliet saru deżert waħda wara l-oħra. Il-mediċina ta' dak iż-żmien ma kinetx taf biżżejjed u ma kellhiex il-ħila li twaqqaf l-epidemji.</item>
<item>Id-dħul mill-art naqas ħafna minħabba li tbaxxew iċ-ċnus u għolew il-pagi.</item>
<item>Twaqqfu fratellanzi ta' <ref target="https://mt.wikipedia.org/wiki/Flagellanti">flagellanti</ref> biex jippruvaw ippattu għal dnubiethom qabel l-<ref target="https://mt.wikipedia.org/wiki/Apokalissi">Apokalissi</ref>, għax kienu jaħsbu l-pesta ma kinetx ħlief il-ħabbara ta' dan.</item>
<item>Il-Lhud, iż-żingari, in-nomadi u popolazzjoni oħra ġeneralment magħrufa bl-isem ta' <ref target="https://mt.wikipedia.org/wiki/Agots">agots</ref> jew <ref target="https://mt.wikipedia.org/wiki/Agotes">agotes</ref>, kienu akkużati mill-popolazzjoni li avvelenaw il-bjar u għalhekk ġew ippersegwitati minkejja l-protezzjoni tal-<ref target="https://mt.wikipedia.org/wiki/Papa">papa</ref> <ref target="https://mt.wikipedia.org/wiki/Klement_VI">Klement VI</ref> (ara hawn taħt).</item></list>
<p>Il-pesta għamlet impressjoni wkoll fuq l-arti, pereżempju iż-<ref target="https://mt.wikipedia.org/wiki/Żifna_tal-Mewt">Żifna tal-Mewt</ref> u x-xogħol ta' <ref target="https://mt.wikipedia.org/wiki/Bocaccio">Bocaccio</ref> id-"Decameron".</p>
Il-mortalità
<figure><caption>Tabib liebes il-maskra karatteristika ta' żmien il-pesta. Il-munqar twil kien ikun fih il-ħwawar biex itaffi mir-riħa tal-kadavri (inċiżjoni tal-1656).</caption></figure>
<p>Is-sorsi dokumentarji huma skarsi wisq u ġeneralment jikkopraw perjodu itwal, imma għall-inqas jagħtuna idea raffa.  L-istoriċi jestimaw li l-proporzjon tal-mejtin kien bejn 30% u 50% tal-popolazzjoni Ewropea. Il-bliet kienu milquta iżjed bl-aħrax mill-irħula minħabba l-konċentrazzjoni tal-popolazzjoni, imma wkoll minħabba l-ġuħ u l-problemi tal-għaks. Jidher li fl-<ref target="https://mt.wikipedia.org/wiki/Ewropa">Ewropa</ref>, il-popolazzjoni kienet ilha niżla mill-bidu tas-seklu XIV, minħabba l-għaks u l-popolazzjoni żejda. Din baqgħet nieżla sal-bidu tas-seklu XV, u niżlet iżjed malajr bil-pesta.</p>
<p><ref target="https://mt.wikipedia.org/wiki/Franza">Franza</ref>, bejn l-1340 u l-1440, il-popolazzjoni naqset minn 17 għal 10 milljuni, jiġifieri tnaqqis ta' mill-inqas 42%.  Ir-reġistru parrokkjali ta' Givry (Saône-et-Loire), wieħed mill-iżjed preċiżi juri li minn xi 1,500 abitant, kien hemm 649 midfunin fl-1348, li minhom 630 kienu bejn Ġunju u Settembru. Għal parroċċa li s-soltu jkollha xi 40 biss midfunin dan iffisser li l-pesta qatlet 40.6%.</p>
<p>L-istoriċi ġeneralment jaqblu li fl-<ref target="https://mt.wikipedia.org/wiki/Italja">Italja</ref>, l-pesta qatlet mill-inqas nofs l-abitanti. <ref target="https://mt.wikipedia.org/wiki/Milan">Milan</ref> biss jidher li ħeles, però, is-sorsi huma skarsi u impreċiżi fuq dan is-suġgett. Is-sorsi kontemporanji jagħtu rata ta' mortalità tal-biża': tmienja minn għaxra <ref target="https://mt.wikipedia.org/wiki/Firenze">Firenze</ref>, tlieta minn erbgħa <ref target="https://mt.wikipedia.org/wiki/Venezja">Venezja</ref>, etc.</p>
<p>Fi <ref target="https://mt.wikipedia.org/wiki/Spanja">Spanja</ref>, il-pesta setgħet qerdet minn 30 sa 60% tal-popolazzjoni, l-iżjed f'<ref target="https://mt.wikipedia.org/wiki/Aragona">Aragona</ref> (disa' mewġiet bejn l-1348 u l-1401).</p>
<p>Fl-<ref target="https://mt.wikipedia.org/wiki/Awstrija">Awstrija</ref>, kien hemm 40,000 vittma fi <ref target="https://mt.wikipedia.org/wiki/Vjenna">Vjenna</ref> u 25 sa 35% tal-popolazzjoni nqerdet. </p>
<p>L-<ref target="https://mt.wikipedia.org/wiki/Ingilterra">Ingilterra</ref> l-iżjed li ħallietilna sorsi u paradossalment dan jagħmel l-estimazzjoni tar-rati l-iżjed diffiċli għax l-istoriċi jibbażaw il-kalkulazzjonijiet tagħhom fuq dokumenti differenti. Iċ-ċifri proposti huma bejn 20 sa 50%. Mentri, l-istimi tal-popolazzjoni juru li bejn l-1300 u l-1450 naqset b'45 sa 70%. Anki jekk il-popolazzjoni kienet nieżla qabel il-pesta, xorta l-istima ta' 20% mhux kredibbli, l-iżjed billi dawn ir-rati huma bbażati fuq dokumenti  li jirrigwardaw il-propjetarji tal-art lajċi li ma jirripreżentawx il-popolazzjoni li kienet il-parti kbira magħmula minn raħħala mdagħjfin bil-karistiji. </p>
<p>Jaħsbu wkoll li l-popolazzjoni tal-<ref target="https://mt.wikipedia.org/wiki/Ġermanja">Ġermanja</ref> naqset bin-nofs. <ref target="https://mt.wikipedia.org/wiki/Amburgu">Amburgu</ref> tilfet 66% tal-popolazzjoni tagħha, <ref target="https://mt.wikipedia.org/wiki/Bremen">Bremen</ref> 70% u <ref target="https://mt.wikipedia.org/wiki/Pommerellen">Pommerellen</ref> 42%.</p>
L-antiġudaiżmu
<p>Mill-1348, il-pesta qajmet ħafna ħdura kontra l-<ref target="https://mt.wikipedia.org/wiki/Lhud">Lhud</ref>. Fi <ref target="https://mt.wikipedia.org/wiki/Provenza">Provenza</ref> fi <ref target="https://mt.wikipedia.org/wiki/Franza">Franza</ref> is-<ref target="https://mt.wikipedia.org/wiki/Sinagoga">sinagoga</ref> ta' <ref target="https://mt.wikipedia.org/wiki/Saint-Rémy-de-Provence">Saint-Rémy-de-Provence</ref> tawha n-nar; xi Lhud ġew maħruqin f'<ref target="https://mt.wikipedia.org/wiki/Serres">Serres</ref>, fid-<ref target="https://mt.wikipedia.org/wiki/Delfinat">Delfinat</ref>; kien hemm massakri oħra f'<ref target="https://mt.wikipedia.org/wiki/Navarra">Navarra</ref> u f'<ref target="https://mt.wikipedia.org/wiki/Kastilja">Kastilja</ref>. Fit-13 ta' Mejju 1348, inqered il-kwartier Lhudi ta' <ref target="https://mt.wikipedia.org/wiki/Barċelona">Barċelona</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>.   </p>
<p>L-<ref target="https://mt.wikipedia.org/wiki/Axkenazi">Axkenazi</ref> tal-<ref target="https://mt.wikipedia.org/wiki/Ġermanja">Ġermanja</ref> kienu vittmi ta' bosta <ref target="https://mt.wikipedia.org/wiki/Pogrom">pogrom</ref>. F'Settembru 1348, il-Lhud tar-reġjun ta' Chillon, fuq il-<ref target="https://mt.wikipedia.org/wiki/Lag_Léman">lag Léman</ref> fl-I<ref target="https://mt.wikipedia.org/wiki/Żvizzera">żvizzera</ref>, kienu ttorturati sakemm għamlu stqarrija falza li kienu avvelenaw il-bjar <ref target="https://mt.wikipedia.org/wiki/Il-Paġna_prinċipali#cite_note-13">[13]</ref>. L-istqarrijiet tagħhom saħħnu r-rabja tal-poplu u wasslu għal xi massakri u tkeċċijiet. Tliet mitt komunità ġew meqruda jew imkeċċija. Sitt elef Lhudi ġew maqtula f'<ref target="https://mt.wikipedia.org/wiki/Mainz">Mainz</ref>. Għadd kbir ta' Lhud ħarbu lejn il-<ref target="https://mt.wikipedia.org/wiki/Polonja">Polonja</ref> u l-<ref target="https://mt.wikipedia.org/wiki/Litwanja">Litwanja</ref>.</p>
<p>Xi 2000 Lhudi ġew maħruqa fi <ref target="https://mt.wikipedia.org/wiki/Strażburgu">Strażburgu</ref> fl-14 ta' <ref target="https://mt.wikipedia.org/wiki/Frar">Frar</ref> 1349 (<ref target="https://mt.wikipedia.org/wiki/Il-massakru_ta'_San_Valentin">Il-massakru ta' San Valentin</ref>)<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>, oħrajn ġew mitfugħa fix-xmara <ref target="https://mt.wikipedia.org/wiki/Vienne_(rivière)">Vienne</ref> f'<ref target="https://mt.wikipedia.org/wiki/Chinon">Chinon</ref>. Fl-<ref target="https://mt.wikipedia.org/wiki/Awstrija">Awstrija</ref>, in-nies qabadhom il-paniku u ħabtu għal-Lhud li ssusspettaw li ferrxu l-marda u <ref target="https://mt.wikipedia.org/wiki/Albertu_II_tal-Awstrija">Albertu II tal-Awstrija</ref> kellu jindaħal biex jipproteġi s-suġġetti tiegħu Lhud.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>.</p>
<p>Biex tkun taf aktar fuq il-persekuzzjoni tal-Lhud minħabba l-pesta s-sewda, ara pereżempju l-artiklu <ref target="http://www.mediterranee-antique.info/Moyen_Orient/Graetz/HJ_411.htm">Histoire des Juifs</ref> ta' Heinrich Graetz.</p>


Ħoloq esterni

<list type="unordered"><item>(FR)  <ref target="http://www.histgeo.com/medievale/peste.html">La peste de 1348, sur le site histgeo.com</ref></item>
<item>(DE)  <ref target="http://www.yersiniapestis.info/index.html">Eine als Webseite aufgearbeitete Seminarfacharbeit über die Pest – den schwarzen Tod</ref></item>
<item>(DE)  <ref target="http://online-media.uni-marburg.de/ma_geschichte/pest/">Pest – Geißler – Judenverfolgung. Das 14. Jahrhundert als Krisenzeit</ref></item>
<item>(DE)  <ref target="http://www.edjewnet.de/schwarzertod/schwarzer_tod.htm">Jüdische Museum Göppingen</ref></item>
<item>(DE)  <ref target="http://www.heise.de/tp/r4/artikel/19/19715/1.html">Artikel in Telepolis über alternative Deutungen</ref></item>
<item>(ES)  <ref target="http://www.historiasiglo20.org/HE/4c.htm">Crisis demográfica, económica y política en España</ref></item>
<item>(ES)  <ref target="http://www.vallenajerilla.com/berceo/lopezjara/muertenegra.htm">La muerte negra </ref></item></list>
</text></body></html>