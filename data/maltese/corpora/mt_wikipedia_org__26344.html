<html><body><text id="wikipedia_mt_wikipedia_org__26344.html" ns="0" revid="264672" sourceurl="https://mt.wikipedia.org/wiki/Teatru_Antik_ta%E2%80%99_Epidaurus" title="Teatru Antik ta’ Epidaurus" type="wikipedia">Teatru Antik ta’ Epidaurus<figure><caption>It-Teatru Antik ta’ Epidaurus</caption></figure>
<p>It-<hi rend="bold">Teatru Antik ta’ Epidaurus</hi> huwa teatru fil-belt Griega ta’ <ref target="https://mt.wikipedia.org/wiki/Epidauru">Epidaurus</ref>, li jinsab fin-naħa tax-Xlokk tas-santwarju ddedikat lill-alla Grieg antik tal-<ref target="https://mt.wikipedia.org/wiki/Mediċina">mediċina</ref>, <ref target="https://mt.wikipedia.org/wiki/Asclepius">Asclepius</ref>. It-teatru nbena fuq in-naħa tal-Punent tal-muntanja <ref target="https://mt.wikipedia.org/wiki/Cynortion">Cynortion</ref>, ħdejn ir-raħal modern ta’ <ref target="https://mt.wikipedia.org/wiki/Lygourio">Lygourio</ref>, u jagħmel parti mill-Muniċipalità ta’ Epidaurus. It-teatru huwa meqjus bħala l-iktar teatru Grieg antik perfett fir-rigward tal-akustika u l-estetika.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Is-Santwarju ta’ Asclepius, inkluż it-Teatru Antik ta’ Epidaurus, tniżżel bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1988.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja
<figure><caption>Ritratt storiku tat-Teatru Antik ta’ Epidaurus</caption></figure>
<p>Skont <ref target="https://mt.wikipedia.org/wiki/Pausanias_(ġeografu)">Pausanias</ref>, it-teatru antik inbena fl-aħħar tas-seklu 4 Q.K.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> mill-arkitett <ref target="https://mt.wikipedia.org/wiki/Polykleitos_iż-Żgħir">Polykleitos iż-Żgħir</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Pausanias ifaħħar lit-teatru għas-simetrija u għas-sbuħija tiegħu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> B’kapaċità massima ta’ 13,000 sa 14,000 spettatur, it-teatru ospita avvenimenti mużikali, avvenimenti tal-kant u logħob drammatiku li kienu inklużi fil-qima ta’ Asclepius. It-Teatru Antik ta’ Epidaurus intuża wkoll bħala mezz ta’ fejqan tal-pazjenti, peress li kien hemm it-twemmin li l-osservazzjoni ta’ spettakli drammatiċi kellha effetti pożittivi fuq is-saħħa mentali u fiżika.</p>
<p>Illum il-ġurnata, il-<ref target="https://mt.wikipedia.org/wiki/Monument">monument</ref> jattira għadd kbir ta’ viżitaturi Griegi u barranin u jintuża għar-rappreżentazzjoni ta’ drammi teatrali tal-qedem.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-ewwel spettaklu modern li twettaq fit-teatru kienet it-traġedja ta’ <ref target="https://mt.wikipedia.org/wiki/Sofokle">Sofokle</ref> msejħa <hi rend="italic">Electra</hi>. L-ispettaklu sar fl-1938, taħt id-direzzjoni ta’ <ref target="https://mt.wikipedia.org/wiki/Dimitris_Rontiris">Dimitris Rontiris</ref>, u fost l-atturi ewlenin kien hemm <ref target="https://mt.wikipedia.org/wiki/Katina_Paxinou">Katina Paxinou</ref> u <ref target="https://mt.wikipedia.org/wiki/Eleni_Papadaki">Eleni Papadaki</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>L-ispettakli waqfu ħesrem minħabba t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>. L-ispettakli teatrali, fil-qafas ta’ festival organizzat, reġgħu bdew fl-1954. Fl-1955 ġew stabbiliti bħala avveniment annwali għall-preżentazzjoni ta’ drammi teatrali tal-qedem. Il-Festival ta’ Epidaurus għadu jsir kull sena matul ix-xhur tas-sajf.</p>
<p>It-teatru ntuża b’mod sporadiku biex jospita avvenimenti mużikali kbar. Fil-qafas tal-Festival ta’ Epidaurus, dehru atturi Griegi u barranin magħrufa, fosthom is-sopran Griega <ref target="https://mt.wikipedia.org/wiki/Maria_Callas">Maria Callas</ref> f’<hi rend="italic">Norma</hi> fl-1960 u f’<hi rend="italic">Médée</hi> fl-1961.</p>
Deskrizzjoni
<p>Il-monument għandu l-istruttura tripartitika karatteristika ta’ teatru Ellenistiku b’<hi rend="italic">theatron</hi>, orkestra u <hi rend="italic">skene</hi>. Fi <ref target="https://mt.wikipedia.org/wiki/Imperu_Ruman">Żmien ir-Rumani</ref>, it-teatru (għall-kuntrarju ta’ ħafna teatri Griegi) ma saritlu l-ebda modifika.</p>
<p>L-awditorju huwa maqsum vertikalment f’żewġ partijiet mhux ugwali, il-vojt jew it-teatru t’isfel u t-teatru ta’ fuq jew l-epiteatru. Iż-żewġ sottosezzjonijiet huma separati minn kuritur orizzontali biex jippermetti l-moviment tal-ispettaturi (wiesa’ 1.82 metru), magħruf bħala l-freġju. Il-parti t’isfel tal-awditorju hija maqsuma fi 12-il sezzjoni, filwaqt li l-parti ta’ fuq hija maqsuma fi 22 sezzjoni. Ir-ringieli t’isfel tal-awditorji ta’ fuq u t’isfel għandhom spazju ta’ presidenza, jiġifieri postijiet riżervati għal nies importanti. Id-disinn tal-awditorju huwa uniku u huwa bbażat fuq tliet ċentri tal-immarkar. Minħabba dan id-disinn speċjali, l-arkitetti kisbu kemm akustika ottimali kif ukoll fetħa aħjar biex l-udjenza tkun tista’ tara l-ispettaklu aħjar.</p>
<figure><caption>L-istadium ta’ Epidaurus</caption></figure>
<p>L-orkestra ċirkolari, b’dijametru ta’ 20 metru, tikkostitwixxi ċ-ċentru tat-teatru. Fiċ-ċentru hemm <hi rend="italic">thymele,</hi> bażi ċirkolari tal-ġebel jew il-bażi ta’ artal. Taħt l-art, mad-dawra tal-orkestra, hemm sistema speċjali ta’ pajpijiet tad-drenaġġ b’wisa’ ta’ 1.99 metru, imsejħa l-<hi rend="italic">euripos</hi>. L-<hi rend="italic">euripos</hi> kienet mgħottija minn mogħdija ċirkolari tal-ġebel.</p>
<p>Fuq in-naħa opposta tal-awditorju u wara l-orkestra, hemm il-bini tal-palk tat-teatru (<hi rend="italic">skene</hi>), li nbena f’żewġ fażijiet:<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> l-ewwel fażi tal-kostruzzjoni x’aktarx li bdiet lejn l-aħħar tas-seklu 4 Q.K. u t-tieni fażi tal-kostruzzjoni x’aktarx li seħħet fin-nofs tas-seklu 2 Q.K. Il-format tal-i<hi rend="italic">skene</hi> (li ġie parzjalment ippreservat) x’aktarx li jmur lura għall-perjodu Ellenistiku u kien jikkonsisti minn bini ta’ palk fuq żewġ sulari u minn <hi rend="italic">proscenium</hi> quddiem il-palk. Kien hemm kolonnat quddiem il-<hi rend="italic">proscenium</hi> u fuq iż-żewġ naħat tiegħu kienu jibqgħu ħerġin kemxejn iż-żewġ sezzjonijiet ta’ wara l-kwinti. Fil-Lvant u fil-Punent taż-żewġ sezzjonijiet ta’ wara l-kwinti kien hemm żewġ kmamar rettangolari żgħar għall-ħtiġijiet tal-artisti tal-ispettakli. Żewġ rampi jagħtu għas-saqaf tal-<hi rend="italic">proscenium</hi>, magħruf bħala l-<hi rend="italic">logeion</hi>, fejn l-atturi kienu jwettqu l-ispettakli. Fl-aħħar nett, it-teatru kellu żewġ daħliet jew bibien tal-aċċess li ġew irrestawrati.</p>
Skavi
<p>L-ewwel skavi sistematiċi tat-teatru bdew fl-1881 mis-Soċjetà Arkeoloġika, taħt id-direzzjoni tal-arkeologu <ref target="https://mt.wikipedia.org/wiki/Panayis_Kavvadias">Panayis Kavvadias</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, u t-teatru baqa’ ppreservat f’kundizzjoni tajba ħafna bis-saħħa tar-restawr<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> li twettaq minn P. Kavvadias (fl-1907), minn <ref target="https://mt.wikipedia.org/wiki/A._Orlandos">A. Orlandos</ref> (mill-1954 sal-1963) u mill-Kumitat tal-Preservazzjoni tal-Monumenti ta’ Epidaurus (mill-1988 sal-2016).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Permezz tax-xogħol li sar, it-teatru ġie rkuprat – minbarra l-bini tal-palk – kważi kompletament fil-forma oriġinali tiegħu.</p>
Sit ta’ Wirt Dinji
<figure><caption>Fdalijiet oħra ta’ Epidaurus</caption></figure>
<p>Is-Santwarju ta’ Asclepius, inkluż it-Teatru Antik ta’ Epidaurus, ġie ddeżinjat bħala Sit ta’ Wirt Dinji tal-UNESCO fl-1988.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta’ ħames kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>