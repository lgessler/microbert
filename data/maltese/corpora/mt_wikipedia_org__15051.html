<html><body><text id="wikipedia_mt_wikipedia_org__15051.html" ns="0" revid="258834" sourceurl="https://mt.wikipedia.org/wiki/Duminku_ta%27_Guzm%C3%A1n" title="Duminku ta' Guzmán" type="wikipedia">Duminku ta' Guzmán

<p>San Duminku (Spanjol: Domingo), magħruf ukoll bħala Duminku ta' Osma jew ta' Guzmán (1170 – 6 ta' Awissu, 1221) kien il-Fundatur tal-Ordni tal-Predikaturi (OP) magħrufin bħala d-Dumnikani, ordni reliġjuż Kattoliku.</p>
Tfulija
<p>San Duminku twieled f’Calaruega, <ref target="https://mt.wikipedia.org/wiki/Spanja">Spanja</ref>, fl-1170, minn familja nobbli, bin Ġovanna ta’ Aza u Feliċ ta’ Guzman. It-tradizzjoni tgħid li meta ommu kienet tqila bih hija kellha ħolma li t-tarbija tagħha, kienet se tkun bħal kelb bit-torċa f’ħalqu, iktar tard interpretata li Duminku bil-prietki tiegħu kellu jagħti dawl lid-dinja kollha. Il-kelb bit-torċa f’ħalqu sar simbolu tal-Ordni Dumnikan. It-tradizzjoni tkompli tgħid ukoll li fil-magħmudija ta’ Duminku, ommu rat stilla tiddi fuq sidru, ġrajja li wasslet biex San Duminku jibda jitqis ukoll bħala patrun tal-astronomija. </p>
<p>Meta Duminku kellu erbatax-il sena, daħal l-Università ta’ Palencia, biex jistudja l-filosofija u t-teoloġija.  Waqt li kien għadu student sar Kanonku tal-Katidral ta’ Osma.  Wara l-ordinazzjoni tiegħu fl-1195, mar jgħix mal-Kanonċi skond ir-Regola ta’ <ref target="https://mt.wikipedia.org/wiki/Santu_Wistin">Santu Wistin</ref>. Fl-1201, sar il-Pirjol tal-Kapitlu.</p>
L-Albiġiżi
<p>Fl-1204, kien ma’ l-Isqof tiegħu qiegħed jivvjaġġa fi Franza, u ra l-ħsara li kienu qed jagħmlu l-<ref target="https://mt.wikipedia.org/wiki/Albiġiżi">Albiġiżi</ref>, (minn Alby, <ref target="https://mt.wikipedia.org/wiki/Franza">Franza</ref>, li fost tagħlim eretiku ieħor kienu jsostnu li l-ispiritwali huwa tajjeb, u l-materjali huwa ħażin, u li Ġesù ma twelidx tassew minn Marija).  F'Languedoc iltaqa’ ma’ wieħed Albiġiż u għadda l-lejl kollu jiddiskuti miegħu sakemm ikkonvinċieh u rah jerġa' jħaddan it-twemmin Kattoliku.</p>
<p>Minn din il-laqgħa, San Duminku ra ċar li l-missjoni tiegħu kienet li jippriedka l-Vanġelu u jikkumbatti l-ereżija Albiġiża.  Għalhekk ġabar madwaru grupp ta’ għalliema biex jgħinuh iwettaq il-ħsieb tiegħu, u b’xi nisa minnhom waqqaf il-kunvent ta’ Prouille fl-1206.  Huwa baqa’ f’Languedoc għal kważi għaxar snin jippriedka bla serħan.</p>
L-Ordni tal-Predikaturi
<p>Fl-1212 mar Toulouse, u fl-1215 attenda r-Raba’ Konċilju Lateran, f’Ruma.
Lura f’Toulouse waqqaf l-Ordni tal-Predikaturi jew kif saru magħrufin “Id-Dumnikani”, fil-25 ta’ April 1215.  L-għan prinċipali tal-Ordni kien li l-membri tiegħu jgħaqqdu l-għerf mal-qdusija u s-sempliċita’ tal-ħajja u jipprietkaw il-Vanġelu ħalli jikkumbattu l-ereżija tal-Albiġiżi.  Il-Papa Onorju III approva l-Ordni f’Diċembru 1216.</p>
<p>F’qasir żmien id-Dumnikani xterdu fi <ref target="https://mt.wikipedia.org/wiki/Spanja">Spanja</ref>, fi Franza, l-<ref target="https://mt.wikipedia.org/wiki/Ingilterra">Ingilterra</ref>, l-<ref target="https://mt.wikipedia.org/wiki/Italja">Italja</ref> u f’pajjiżi oħra.  Fl-1220 il-Papa Onorju III ħatar lil San Duminku bħala Superjur Ġenerali tal-Ordni.  F’dik l-istess sena, San Duminku sejjaħ l-ewwel Kapitlu Ġenerali, f’Bologna.</p>
Mewt
<p>F’<ref target="https://mt.wikipedia.org/wiki/Bolonja">Bolonja</ref> marad u wara xi tliet ġimgħat miet, fis-6 ta’ Awissu, 1221. Il-Papa Girgor IX ipproklamah Qaddis fl-1234.</p>
Ir-Rużarju
<p>It-tradizzjoni Kattolika żżomm li San Duminku għamel ir-Rużarju devozzjoni  popolari speċjalment biex jikkumbatti l-ereżija tal-Albiġiżi.</p>
Id-Dumnikani f'Malta
<p>L-ewwel Kunvent tad-Dumnikani f’ Malta twaqqaf madwar is-sena 1450, qrib għar fir-<ref target="https://mt.wikipedia.org/wiki/Rabat">Rabat</ref> fejn, kif jingħad, il-Madonna kienet dehret lil wieħed kaċċatur; għalhekk il-Kunvent imsemmi beda jissejjaħ il-Kunvent tal-Madonna tal-Għar. Fl-1528 id-Dumnikani fetħu l-Kunvent tal-Lunżjata fil-Birgu; u fl-1569 fetħu l-Kunvent tal-Portu Salvu fil-Belt, <ref target="https://mt.wikipedia.org/wiki/Valletta">Valletta</ref>, li kienet għadha kemm bdiet tinbena. Fl-1838 dawn it-tliet Kunventi nfirdu mill-Provincja ta’ <ref target="https://mt.wikipedia.org/wiki/Sqallija">Sqallija</ref> u twaqqfu bħala Provinċja ta’ San Piju V. Aktar tard imbagħad żdiedu żewġ Kunventi oħra: fl-1909 il-Kunvent tan-Nazzarenu f’<ref target="https://mt.wikipedia.org/wiki/Tas-Sliema">Tas-Sliema</ref>; fl-1945 dak tal-Madonna ta’ Fatima fi <ref target="https://mt.wikipedia.org/wiki/Gwardamanġa">Gwardamanġa</ref>; fl-1948 Flores College, il-Belt, għadda f’idejn id-Dumnikani li tawh l-isem ta’ St Albert the Great College.</p>
<p>Il-Kongregazzjoni Maltija tas-sorijiet Dumnikani twaqqfet f’ Għawdex fl-1889; u fl-1893 ingħaqdet mal-Ordni Dumnikan minn P. Fruhwirth, il-Mastru Ġenerali. Fl-1916 fetħet l-ewwel dar tagħha f’ Malta, il-Casa San Pietro, f’Ħal Lija; ma’ dawn imbagħad żdiedu tmint idjar oħra: St Joseph Home, Ħaż-Żabbar; Lourdes Home fl-Imġarr Għawdex; Apap Institute fil-Ħamrun; u St Catherine’s Home f’Ħ’Attard. Is-sorijiet Dumnikani Maltin għandhom ukoll djar fl-Ingilterra, fl-Italja, fl-Awstralja, fil-Pakistan u fis-Sri Lanka.</p>
<p>Nhar is-26 ta' Jannar 2007, il-patri Dumnikan <ref target="https://mt.wikipedia.org/wiki/Pawlu_Cremona">Pawlu Cremona</ref> sar it-tielet Arċisqof ta' Malta.</p>
Il-Parroċċa ta' San Duminku, il-Belt Valletta
<p>Il-Knisja tad-Dumnikani fil-Belt Valletta saret “il-parroċċa ewlenija u matriċi tal-Belt il-ġdida kollha kemm hi” mill-<ref target="https://mt.wikipedia.org/wiki/Papa_Piju_V">Papa San Piju V</ref> b’Bolla Apostolika <hi rend="italic">Ex Debito Pastoralis</hi> tat-2 ta’ Lulju 1571. Fil-25 ta’ Mejju 1816, il-knisja tgħolliet għad-dinjità ta’ Bażilika Minuri. Il-knisja oriġinali, mibnija minn <ref target="https://mt.wikipedia.org/wiki/Ġlormu_Cassar">Ġlormu Cassar</ref> kellha tinħatt madwar mitejn sena wara, minħabba l-ħafna ħsarat li kienet ġarrbet bit-terremot tal-1693. Il-knisja ġdida ġiet konsagrata fil-15 ta’ Ottubru 1889.</p>
</text></body></html>