<html><body><text id="wikipedia_mt_wikipedia_org__27507.html" ns="0" revid="272701" sourceurl="https://mt.wikipedia.org/wiki/Emmanuele_Vitale" title="Emmanuele Vitale" type="wikipedia">Emmanuele Vitale
<p><hi rend="bold">Emmanuele Vitale</hi> (30 ta' April 1758 - 8 ta' Ottubru 1802) kien <ref target="https://mt.wikipedia.org/wiki/Nutar">nutar</ref>, kmandant u statista <ref target="https://mt.wikipedia.org/wiki/Maltin">Malti.</ref> Matul l-Assedju ta' Malta, ikkmanda 10,000 suldat irregolari Malti.</p>
Bijografija
Ħajja bikrija
<p>Emmanuel Vitale twieled ir-<ref target="https://mt.wikipedia.org/wiki/Rabat_(Malta)">Rabat</ref> fit-30 ta’ April 1758. Kien iben in-nutar Saverio Vitale u Rosa mwielda Caruana.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Influwenzat minn missieru, studja <ref target="https://mt.wikipedia.org/wiki/Malta">Malta</ref> u sar nutar. Bejn l-1785 u l-1795, ssuċċieda 'l missieru u okkupa l-kariga ta' Kanċillier tal-Università fl-<ref target="https://mt.wikipedia.org/wiki/Mdina">Imdina</ref>, u kien benefattur kbir tagħha.</p>
Okkupazzjoni Franċiża ta' Malta
<p>Il-<ref target="https://mt.wikipedia.org/wiki/Malta_taħt_il-Franċiżi">Franċiżi ħatfu lil Malta</ref> mill-<ref target="https://mt.wikipedia.org/wiki/Ordni_ta'_San_Ġwann">Kavallieri ta’ San Ġwann</ref> fl-1798. Il-Maltin ma damux ma daru kontra t-truppi <ref target="https://mt.wikipedia.org/wiki/Franza">Franċiżi</ref> li tħallew Malta, taħt il-kmand tal-Ġeneral <ref target="https://mt.wikipedia.org/wiki/Claude-Henri_Belgrand_de_Vaubois">Claude-Henri Belgrand de Vaubois</ref>. Dawn it-truppi kienu sikwit jisirqu mill-knejjes ta’ Malta, u dan wassal biex Vitale ħeba t-teżori tal-Knisja ta’ <ref target="https://mt.wikipedia.org/wiki/San_Ġużepp">San Ġużepp</ref> tar-Rabat fid-dar tiegħu. Meta l-Franċiżi ppruvaw jisirqu d-damask u l-fidda minn kunvent fl-Imdina, bl-inkoraġġiment ta’ Vitale, folla rrabjata nġabret sabiex ma tħallix lill-Franċiżi jagħmlu hekk. Il-protesti malajr kibru f'ribelljoni kontra l-Franċiżi, u Vitale sar il-kap tal-forzi irregolari Maltin (minbarra l-forzi ta' <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref> u s-<ref target="https://mt.wikipedia.org/wiki/Siġġiewi">Siġġiewi</ref> li għarfu lill-Kanonku Francesco Saverio Caruana bħala l-Ġeneral tagħhom). Taħt il-kmand tiegħu, huma keċċew lill-Franċiżi 'l barra mill-Imdina, billi użaw mina wara l-<ref target="https://mt.wikipedia.org/wiki/Katidral_ta'_San_Pawl">Katidral ta' San Pawl</ref> u l-għada l-Maltin ħadu l-Imdina f'idejhom, u mmassakraw il-gwarniġjon Franċiż. Attakkati għal għarrieda, il-Franċiżi rtiraw fil-<ref target="https://mt.wikipedia.org/wiki/Valletta">Belt Valletta</ref>, fejn baqgħu jiddefendu ruħhom matul il-kumplament tal-assedju.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Sadanittant, Vitale u l-mexxejja l-oħra waqqfu gvern proviżorju, l-Assemblea Nazzjonali, fil-Banca Giuratale tal-Imdina fit-3 ta’ Settembru. L-Assemblea appellat għal għajnuna barranija u bagħtet rappreżentant <ref target="https://mt.wikipedia.org/wiki/Napli">Napli</ref> biex jitlob l-għajnuna. Vitale, il-Konti Salvadore Manduca, il-Markiż Vincenzo de Piro u l-Konti Ferdinand Thurna Castelliti bagħtu ittra lill-Ammirall <ref target="https://mt.wikipedia.org/wiki/Renju_Unit">Ingliż</ref> <ref target="https://mt.wikipedia.org/wiki/Horatio_Nelson">Horatio Nelson</ref> jitolbuh l-għajnuna. Hu u, ftit wara, il-Kaptan <ref target="https://mt.wikipedia.org/wiki/Alexander_Ball">Alexander Ball</ref> waslu biex jipprovdu rinforzi u aktar tard il-Markiż <ref target="https://mt.wikipedia.org/wiki/Portugall">Portugiż</ref> Nizza pprovda truppi, azzarini u porvli. Minħabba nuqqas ta’ qbil dwar min għandu jmexxi, bejn Vitale u Caruana, Ball sar il-President tal-Assemblea. Wara, twaqqaf Kungress Nazzjonali, magħmul mill-mexxejja tal-irħula u żewġ qassisin. Vitale kien meqjus bħala rappreżentant tal-Imdina, mhux bħala Ġeneral fil-Kungress. Għall-ewwel, Ball kien kritiku ħafna ta' Vitale, u ddeskrivih bħala ambizzjuż u amministratur ħażin. Dan inbidel madankollu meta ra l-ħiliet fit-tmexxija tiegħu matul l-assedju. Fil-31 ta' Marzu 1800, hu, flimkien ma' madwar għoxrin rappreżentant ieħor, iffirma ittra li tgħid li l-Maltin riedu jsiru suġġetti tal-<ref target="https://mt.wikipedia.org/wiki/Gran_Brittanja">Gran Brittanja</ref>. Il-Franċiżi ċedew fil-5 ta' Settembru 1800.</p>
Ħajja aktar tard
<p>Wara li l-Franċiżi telqu minn Malta, il-Gran Brittanja waqqfet Protettorat f'Malta u Ball sar Kummissarju Ċivili. Dan innomina lil Vitale bħala logutenent tal-<ref target="https://mt.wikipedia.org/wiki/L-Isla">Isla</ref>. Fil-21 ta’ Awwissu 1801, taħt il-Kummissarju Ċivili <ref target="https://mt.wikipedia.org/wiki/Charles_Cameron">Charles Cameron</ref>, ingħata l-unur li jkun Gvernatur, Supretendent u d-Direttur tas-Saħħa ta’ <ref target="https://mt.wikipedia.org/wiki/Għawdex">Għawdex</ref>. Miet fit-8 ta' Ottubru 1802 fl-età żgħira ta' 44 sena.</p>
Legat
<p>F'Malta jiftakru 'l Vitale bħala wieħed mill-mexxejja Maltin fl-insurrezzjoni. Ġie kkommemorat fuq <ref target="https://mt.wikipedia.org/wiki/Bolla_postali">bolla tal-posta</ref> fl-2002, għalkemm mhux magħruf għalkollox jekk il-bolla turix lil Vitale jew membru tar-Reggimento dell'Artiglieria e Bombardieri tal-Ordni ta' San Ġwann.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> <ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
</text></body></html>