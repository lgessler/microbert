<html><body><text id="wikipedia_mt_wikipedia_org__12297.html" ns="0" revid="271850" sourceurl="https://mt.wikipedia.org/wiki/It-Twer%C5%BCiqa" title="It-Twerżiqa" type="wikipedia">It-Twerżiqa<figure><caption>Miżuri speċjali ta' sigurtà għall-ħarsien tat-<hi rend="italic">Twerżiqa</hi>.</caption></figure>
<p><hi rend="italic"><hi rend="bold">It-Twerżiqa</hi></hi> (jew <hi rend="italic"><hi rend="bold">Skrik</hi></hi> bin-Norveġiż) huwa t-titlu ta' sensiela ta' tpinġijiet u stampi espressjonisti maħluqa mill-1893 sal-1910 mill-artista Norveġiż <ref target="https://mt.wikipedia.org/wiki/Edvard_Munch">Edvard Munch</ref>, li juru figura tbati b'sema aħmar nar fl-isfond. Il-veduta fl-isfond hi ta' Oslofjord u meħuda mill-għolja ta' Ekeberg, ġewwa <ref target="https://mt.wikipedia.org/wiki/Oslo">Oslo</ref> (li qabel kienet Kristjanja) fin-<ref target="https://mt.wikipedia.org/wiki/Norveġja">Norveġja</ref>.</p>
<p>Edvard Munch ħalaq bosta verżjonijiet tat-<hi rend="italic">Twerżiqa</hi> fuq materjali varji. Fil-Mużew ta' Munch hemm waħda miż-żewġ verżjonijiet impittrin (dik tal-1910) u oħra mpinġija bil-pastell. Fil-Gallerija Nazzjonali tan-Norveġja hemm il-verżjoni mpittra l-oħra (1893, dik li tidher fl-istampa tal-lemin). Ir-raba' verżjoni, impinġija bil-pastell, hija proprjetà tal-biljunarju Norveġiż Petter Olsen. Munch ħalaq ukoll litografija tax-xbieha fl-1895.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>.</p>
<p>It-Twerżiqa kienet il-mira ta' bosta serqiet prominenti ta' xogħlijiet artistiċi. Fl-1994 il-verżjoni tal-Gallerija Nazzjonali nsterqet u reġgħet instabet ħafna xhur wara. Fl-2004, <hi rend="italic">It-Twerżiqa</hi> u l-<hi rend="italic">Madonna</hi> nsterqu mill-Mużew ta' Munch u ż-żewġ tpinġijiet reġgħu nstabu fl-2006. Saritilhom xi ftit tal-ħsara iżda reġgħu ġew esposti f'Mejju 2008 wara li ġew irrestawrati<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
</text></body></html>