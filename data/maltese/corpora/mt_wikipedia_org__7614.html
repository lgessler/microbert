<html><body><text id="wikipedia_mt_wikipedia_org__7614.html" ns="0" revid="273974" sourceurl="https://mt.wikipedia.org/wiki/Manchester_United_FC" title="Manchester United FC" type="wikipedia">Manchester United FC"MUFC" twassal 'l hawnhekk. Għal użi oħra, ara <ref target="https://mt.wikipedia.org/wiki/MUFC_(diżambigwazzjoni)">MUFC (diżambigwazzjoni)</ref>.

<p><hi rend="bold">Manchester United Football Club</hi> huwa <ref target="https://mt.wikipedia.org/wiki/Klabb_tal-futbol">klabb tal-futbol</ref> professjonali <ref target="https://mt.wikipedia.org/wiki/Ingilterra">Ingliż</ref> ibbażat ġewwa <ref target="https://mt.wikipedia.org/wiki/Old_Trafford">Old Trafford</ref>, <ref target="https://mt.wikipedia.org/wiki/Greater_Manchester">Greater Manchester</ref>. Il-klabb ifforma ruħu taħt l-isem ta' <hi rend="bold">Newton Heath</hi> fl-1878, ingħaqad fil-<ref target="https://mt.wikipedia.org/wiki/Football_League">Football League</ref> fl-1892, sakemm biddel ismu għal Manchester United fl-1902. Hu hu wkoll wieħed mill-membri fundaturi tal-<ref target="https://mt.wikipedia.org/wiki/Premier_League">Premier League</ref> fl-1992. </p>
<p>Manchester United huma r-rebbieħa tal-iktar numru ta' trofej fost il-klabbs Ingliżi, b'20 <ref target="https://mt.wikipedia.org/wiki/Premier_League">kampjonat</ref>, 12-il <ref target="https://mt.wikipedia.org/wiki/FA_Cup">FA Cup</ref>, ħames <ref target="https://mt.wikipedia.org/wiki/Football_League_Cup">League Cups</ref> u rekord ta' 21 <ref target="https://mt.wikipedia.org/wiki/FA_Community_Shield">FA Community Shields</ref>. Manchester United rebħu wkoll tliet <ref target="https://mt.wikipedia.org/wiki/UEFA_Champions_League">UEFA Champions Leagues</ref>, <ref target="https://mt.wikipedia.org/wiki/UEFA_Europa_League">UEFA Europa League</ref> waħda, <ref target="https://mt.wikipedia.org/wiki/Tazza_tat-Tazzi_Ewropej">Tazza tat-Tazzi Ewropej</ref> waħda, <ref target="https://mt.wikipedia.org/wiki/Super_Cup_Ewropea">Super Cup Ewropea</ref> waħda, <ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref> u t-<ref target="https://mt.wikipedia.org/wiki/Tazza_tad-Dinja_tal-Futbol_għall-Klabbs">Tazza tad-Dinja għal-Klabbs</ref>. Fl-1998–99, il-klabb sar l-ewwel wieħed fl-istorja tal-futbol Ingliż li għamlu t-<hi rend="italic"><ref target="https://mt.wikipedia.org/wiki/Treble">treble</ref></hi> li tikkonsisti mill-Premier League, l-FA Cup u l-UEFA Champions League. Bir-rebħ tal-UEFA Europa League fl-istaġun 2016–17, huma saru fost ħames klabbs li rebħu t-tliet kompetizzjonijiet għall-klabbs prinċipali tal-UEFA.</p>
<p>Manchester United huwa wieħed mill-iktar klabbs segwiti u sinjuri fid-dinja, b'valur stmat ta' £2.86 biljun.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> F'Mejju tal-2005 il-klabb inxtara minn <ref target="https://mt.wikipedia.org/wiki/Malcolm_Glazer">Malcolm Glazer</ref> għas-somma ta' madwar £800 miljun.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Storja
Snin tal-bidu (1878–1945)
<figure><caption>It-tim ta' Manchester United fil-bidu tal-istaġun 1905–06 fejn spiċċaw fit-tieni post tat-Tieni Diviżjoni u ġew promossi</caption></figure>
<p>Manchester United ġie ffurmat fl-1878 bħala Newton Heath LYR Football Club minn grupp ta' ħaddiema fil-Lancashire and Yorkshire Railway fi <ref target="https://mt.wikipedia.org/wiki/Newton_Heath">Newton Heath</ref>.<ref target="https://mt.wikipedia.org/wiki/Il-Paġna_prinċipali#cite_note-barnes_8-4">[4]</ref> Għall-bidu t-tim kien jilgħab logħbiet kontra dipartimenti oħra u kumpaniji ferrovjarji, imma fl-20 ta' Novembru 1880, huma ħadu sehem fl-ewwel logħba magħrufa; lebsin bil-kuluri tal-kumpanija – strixxi ħodor u kulur id-deheb – huma sofrew telfa ta' 6–0 kontra t-tim tar-riservi ta' <ref target="https://mt.wikipedia.org/wiki/Bolton_Wanderers_FC">Bolton Wanderers</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Sal-1888 il-klabb sar membru fundatur ta' The Combination, kampjonat reġjonali tal-futbol. Wara li dan il-kampjonat ġie xolt wara biss staġun, Newton Heath ingħaqdu mal-<ref target="https://mt.wikipedia.org/wiki/Football_Alliance">Football Alliance</ref>, li kellha sservi għal tliet staġuni qabel ma ġiet magħquda mal-<ref target="https://mt.wikipedia.org/wiki/Football_League">Football League</ref>. Dan wassal lill-klabb sabiex jibda l-istaġun 1892–93 fil-<ref target="https://mt.wikipedia.org/wiki/First_Division">First Division</ref>; sadanittant it-tim sar indipendenti mill-kumpanija u neħħew "LYR" mill-isem.<ref target="https://mt.wikipedia.org/wiki/Il-Paġna_prinċipali#cite_note-barnes_8-4">[4]</ref> Wara żewġ staġuni, il-klabb ġie relegat għas-<ref target="https://mt.wikipedia.org/wiki/Second_Division">Second Division</ref>.<ref target="https://mt.wikipedia.org/wiki/Il-Paġna_prinċipali#cite_note-barnes_8-4">[4]</ref></p>
<p>F'Jannar 1902, b'dejn ta' £2,670 – ekwivalenti għal £250,000 tal-2013<ref target="https://mt.wikipedia.org/wiki/Il-Paġna_prinċipali#cite_note-6">[nota 1]</ref> – il-klabb intefa' f'likwidazzjoni.<ref target="https://mt.wikipedia.org/wiki/Il-Paġna_prinċipali#cite_note-7">[6]</ref> Il-kaptan <ref target="https://mt.wikipedia.org/wiki/Harry_Stafford">Harry Stafford</ref> sab erba' negozjanti tal-post, fosthom <ref target="https://mt.wikipedia.org/wiki/John_Henry_Davies">John Henry Davies</ref> (li aktar tard serva bħala president tal-kalbb), li kienu lesti li jinvestu £500 u jingħataw lura parteċipazzjoni fil-ġestjoni tal-klabb. Nhar l-24 ta' April 1902, twieled uffiċjalment l-isem il-ġdid Manchester United.<ref target="https://mt.wikipedia.org/wiki/Il-Paġna_prinċipali#cite_note-8">[7]</ref><ref target="https://mt.wikipedia.org/wiki/Il-Paġna_prinċipali#cite_note-9">[nota 2]</ref> Taħt <ref target="https://mt.wikipedia.org/wiki/Ernest_Mangnall">Ernest Mangnall</ref>, li ħa f'idejh it-tim fl-1903, it-tim spiċċa fit-tieni post tas-Second Division fl-1906 u assigura l-promozzjoni għall-First Division, li kellhom jirbħu fl-1908 – l-ewwel titlu tal-kampjonat tal-klabb. L-istaġun ta' wara beda bir-rebħ tal-ewwel <ref target="https://mt.wikipedia.org/wiki/FA_Community_Shield">Charity Shield</ref><ref target="https://mt.wikipedia.org/wiki/Il-Paġna_prinċipali#cite_note-10">[8]</ref> u spiċċa bl-ewwel titlu tal-<ref target="https://mt.wikipedia.org/wiki/FA_Cup">FA Cup</ref>. Manchester United rbeħu l-First Division għat-tieni darba fl-1911, però fit-tmiem tal-istaġun ta' wara, Mangnall ħalla 'l-klabb sabiex jingħaqad ma' <ref target="https://mt.wikipedia.org/wiki/Manchester_City_FC">Manchester City</ref>.<ref target="https://mt.wikipedia.org/wiki/Il-Paġna_prinċipali#cite_note-11">[9]</ref></p>
<p>Fl-1922, tliet snin wara li reġa' beda l-futbol wara l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, il-klabb ġiet relegat għas-Second Division, fejn baqa' hemmhekk sal-promozzjoni tal-1925. Għal darb'oħra relegat fl-1931, Manchester United sar tim inkosistenti, fejn laħaq l-agħar pożizzjoni tiegħu bl-20 post fis-Second Division fl-1934. Wara l-mewt tal-benefattur prinċipali tal-klabb, J. H. Davies, f'Ottubru tal-1927, il-finanzi tal-klabb marru għall-agħar tant li Manchester United kienu fiċ-ċans li jispiċċaw falluti li ma kienx għal <ref target="https://mt.wikipedia.org/wiki/James_W._Gibson">James W. Gibson</ref>, li f'Diċembru tal-1931 investa £2,000 u assuma l-kontroll tal-klabb.<ref target="https://mt.wikipedia.org/wiki/Il-Paġna_prinċipali#cite_note-barnes_12-12">[10]</ref> Fl-istaġun 1938–39, l-aħħar sena ta' futbol qabel it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, il-klabb spiċċa fl-erbatax-il post fil-First Division.<ref target="https://mt.wikipedia.org/wiki/Il-Paġna_prinċipali#cite_note-barnes_12-12">[10]</ref></p>
Is-snin ta' Busby (1945–1969)
<figure><caption>Il-<hi rend="italic">Busby Babes</hi> fid-Danimarka fl-1955</caption></figure>
<p>F'Ottubru tal-1945, mat-tkomplija tal-futbol wara l-gwerra wassal għall-ħatra ta' Matt Busby bħala l-kowċ il-ġdid. Hu talab li jkollu kontroll sħiħ fuq l-għażla tat-tim, it-trasferimenti ta' plejers u s-sessjonijiet ta' taħriġ.<ref target="https://mt.wikipedia.org/wiki/Il-Paġna_prinċipali#cite_note-13">[11]</ref> Busby wassal lit-tim għat-tieni post fl-1947, l-1948 u l-1949, u għar-rebħ tal-FA Cup fl-<ref target="https://mt.wikipedia.org/wiki/FA_Cup_1947–48">1948</ref>. Fl-1952, il-klabb rebaħ il-First Division, l-ewwel titlu tal-kampjonat għal 41 sena.<ref target="https://mt.wikipedia.org/wiki/Il-Paġna_prinċipali#cite_note-14">[12]</ref> B'età medja ta' 22 sena, l-istampa laqqmet lil dan it-tim rebbieħ ta' żewġ kampjonati infila fl-1956 bħala l-"Busby Babes", xhieda tal-importanza li Busby kien jagħti lill-plejers iż-żgħar.<ref target="https://mt.wikipedia.org/wiki/Il-Paġna_prinċipali#cite_note-15">[13]</ref> Fl-1957, Manchester United saru l-ewwel tim Ingliż li ħa sehem fit-Tazza taċ-Ċampjins, minkejja oġġezzjonijiet min-naħa tal-Football League, li kienu ċaħdu lil <ref target="https://mt.wikipedia.org/wiki/Chelsea_FC">Chelsea</ref> mill-istess opportunità s-sena ta' qabel.<ref target="https://mt.wikipedia.org/wiki/Il-Paġna_prinċipali#cite_note-16">[14]</ref> Fit-triq lejn is-semifinali, li huma tilfu kontra <ref target="https://mt.wikipedia.org/wiki/Real_Madrid_CF">Real Madrid</ref>, it-tim irreġistra rebħa ta' 10–0 fuq iċ-ċampjins Belġjani ta' <ref target="https://mt.wikipedia.org/wiki/RSC_Anderlecht">Anderlecht</ref>, li tibqa' sal-lum il-ġurnata bħala l-ikbar rebħa tal-klabb fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-17">[15]</ref></p>
<figure><caption>Plakka f'Old Trafford bħala unur għall-plejers li mietu fid-diżastru tal-ajru ta' Munich</caption></figure>
<p>L-istaġun ta' wara, fit-triq lura mir-rebħa fil-kwarti tal-finali tat-Tazza taċ-Ċampjins kontra <ref target="https://mt.wikipedia.org/wiki/Red_Star_Belgrade">Red Star Belgrade</ref>, l-ajruplan li kien qiegħed iġorr il-plejers u l-uffiċċjali ta' Manchester United, u l-ġurnalisti kkraxxja meta kien se jitlaq wara waqfa fi Munich, il-Ġermanja. Id-<ref target="https://mt.wikipedia.org/wiki/Diżastru_tal-ajru_ta'_Munich">diżastru tal-ajru ta' Munich</ref> tas-6 ta' Frar 1958 ħa l-ħajja ta' 23 persuna, fosthom tmien plejers - <ref target="https://mt.wikipedia.org/wiki/Geoff_Bent">Geoff Bent</ref>, <ref target="https://mt.wikipedia.org/wiki/Roger_Byrne">Roger Byrne</ref>, <ref target="https://mt.wikipedia.org/wiki/Eddie_Colman">Eddie Colman</ref>, <ref target="https://mt.wikipedia.org/wiki/Duncan_Edwards">Duncan Edwards</ref>, <ref target="https://mt.wikipedia.org/wiki/Mark_Jones">Mark Jones</ref>, <ref target="https://mt.wikipedia.org/wiki/David_Pegg">David Pegg</ref>, <ref target="https://mt.wikipedia.org/wiki/Tommy_Taylor">Tommy Taylor</ref> u <ref target="https://mt.wikipedia.org/wiki/Liam_Whelan">Liam "Billy" Whelan</ref> - filwaqt li weġġgħu bosta oħrajn.<ref target="https://mt.wikipedia.org/wiki/Il-Paġna_prinċipali#cite_note-18">[16]</ref><ref target="https://mt.wikipedia.org/wiki/Il-Paġna_prinċipali#cite_note-19">[17]</ref></p>
<p>Il-kowċ tat-tim tar-riservi <ref target="https://mt.wikipedia.org/wiki/Jimmy_Murphy">Jimmy Murphy</ref> ħa post Busby waqt li dan kien qiegħed jirkupra u t-tim b'diversi uċuħ ġodda rnexxielu jagħmilha sal-finali tal-FA Cup, li tilfu kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref>. B'solidarjetà għat-traġedja, il-<ref target="https://mt.wikipedia.org/wiki/UEFA">UEFA</ref> stiednet li jikkompetu fit-<ref target="https://mt.wikipedia.org/wiki/Tazza_taċ-Ċampjins_1958–59">Tazza taċ-Ċampjins 1958–59</ref> flimkien mar-rebbieħa tal-kampjonat <ref target="https://mt.wikipedia.org/wiki/Wolverhampton_Wanderers_FC">Wolverhampton Wanderers</ref>. Minkejja li ġiet approvata mill-FA, il-Football League stabilixxiet li ma kellhomx jieħdu sehem minħabba li ma kienux ikkwalifikaw.<ref target="https://mt.wikipedia.org/wiki/Il-Paġna_prinċipali#cite_note-20">[18]</ref><ref target="https://mt.wikipedia.org/wiki/Il-Paġna_prinċipali#cite_note-21">[19]</ref> Busby reġa' bena t-tim matul is-sittinijiet billi ffirma plejers bħal <ref target="https://mt.wikipedia.org/wiki/Denis_Law">Denis Law</ref> u <ref target="https://mt.wikipedia.org/wiki/Pat_Crerand">Pat Crerand</ref> li flimkien mal-ġenerazzjoni l-ġdid ta' żgħażagħ – fosthom <ref target="https://mt.wikipedia.org/wiki/George_Best">George Best</ref> – rebħu l-FA Cup tal-<ref target="https://mt.wikipedia.org/wiki/FA_Cup_1962–63">1963</ref>. L-istaġun ta' wara huma spiċċaw it-tieni fil-kampjonat, sakemm rebħuh fl-1965 u għal darb'oħra fl-1967. Fl-1968, Manchester United saru l-ewwel klabb Ingliż (u t-tieni wieħed Brittaniku) li jirbħu t-Tazza taċ-Ċampjins meta għelbu lil <ref target="https://mt.wikipedia.org/wiki/SL_Benfica">Benfica</ref> 4–1 fil-finali,<ref target="https://mt.wikipedia.org/wiki/Il-Paġna_prinċipali#cite_note-barnes_18-19-22">[20]</ref> b'tim li kien jinkludi tliet <ref target="https://mt.wikipedia.org/wiki/Ballun_tad-Deheb">Futbolers Ewropej tas-Sena</ref>: <ref target="https://mt.wikipedia.org/wiki/Bobby_Charlton">Bobby Charlton</ref>, Denis Law u George Best.<ref target="https://mt.wikipedia.org/wiki/Il-Paġna_prinċipali#cite_note-23">[21]</ref> Matt Busby irriżenja bħala kowċ fl-1969 u postu ħadu l-kowċ tar-riservi, l-eks-plejer ta' United <ref target="https://mt.wikipedia.org/wiki/Wilf_McGuinness">Wilf McGuinness</ref>.<ref target="https://mt.wikipedia.org/wiki/Il-Paġna_prinċipali#cite_note-barnes_19-24">[22]</ref></p>
1969–1986
<figure><caption><ref target="https://mt.wikipedia.org/wiki/Bryan_Robson">Bryan Robson</ref> libes il-faxxa ta' kaptan ta' Manchester United għal 12-il sena, iktar minn kwalunke plejer ieħor.<ref target="https://mt.wikipedia.org/wiki/Il-Paġna_prinċipali#cite_note-25">[23]</ref></caption></figure>
<p>Wara li spiċċaw fit-tieni post fl-<ref target="https://mt.wikipedia.org/wiki/First_Division_1969–70">istaġun 1969–70</ref> u għamlu bidu fqir għall-istaġun ta' wara, Busby ġie persważ sabiex jerġa' jieħu post, filwaqt li McGuinness irritorna bħala kowċ tat-tim tar-riservi. F'Ġunju tal-1971, <ref target="https://mt.wikipedia.org/wiki/Frank_O'Farrell">Frank O'Farrell</ref> inħatar bħala kowċ ġdid, imma dam biss 18-il xahar qabel ma ġie sostitwit minn Tommy Docherty f'Diċembru tal-1972.<ref target="https://mt.wikipedia.org/wiki/Il-Paġna_prinċipali#cite_note-26">[24]</ref> Docherty salva lil Manchester United mir-relegazzjoni dak l-istaġun, għalkemm kellhom isofru din l-isfortuna xorta waħda fl-1974; sa dak iż-żmien it-triju ta' Best, Law, u Charlton kien ħalla 'l-klabb.<ref target="https://mt.wikipedia.org/wiki/Il-Paġna_prinċipali#cite_note-barnes_18-19-22">[20]</ref> Mal-ewwel tentattiv it-tim rebaħ il-promozzjoni u wasal sal-finali tal-FA Cup fl-<ref target="https://mt.wikipedia.org/wiki/FA_Cup_1975–76">1976</ref>, imma tilfuha għad-danni ta' <ref target="https://mt.wikipedia.org/wiki/Southampton_FC">Southampton</ref>. Huma reġgħu għamluha sal-finali fl-<ref target="https://mt.wikipedia.org/wiki/FA_Cup_1976–77">1977</ref> fejn għelbu lil <ref target="https://mt.wikipedia.org/wiki/Liverpool_FC">Liverpool</ref> 2–1. Docherty tkeċċa ftit wara, wara li kien ġie żvelat li kellu relazzjoni mal-mara tal-fiżjoterapista tal-klabb.<ref target="https://mt.wikipedia.org/wiki/Il-Paġna_prinċipali#cite_note-barnes_19-24">[22]</ref><ref target="https://mt.wikipedia.org/wiki/Il-Paġna_prinċipali#cite_note-27">[25]</ref></p>
<p>Daxe Sexton ħa post Docherty fis-sajf tal-1977. Minkejja n-numru ta' plejers ġodda ta' kalibru, bħal <ref target="https://mt.wikipedia.org/wiki/Joe_Jordan">Joe Jordan</ref>, <ref target="https://mt.wikipedia.org/wiki/Gordon_McQueen">Gordon McQueen</ref>, <ref target="https://mt.wikipedia.org/wiki/Gary_Bailey">Gary Bailey</ref>, u <ref target="https://mt.wikipedia.org/wiki/Ray_Wilkins">Ray Wilkins</ref>, it-tim naqas milli jimpressjona; huma spiċċaw fit-tieni post fl-<ref target="https://mt.wikipedia.org/wiki/First_Division_1979–80">istaġun 1979–80</ref> u tilfu l-finali tal-<ref target="https://mt.wikipedia.org/wiki/FA_Cup_1978–79">FA Cup 1979</ref> kontra l-<ref target="https://mt.wikipedia.org/wiki/Arsenal_FC">Arsenal</ref>. Sexton tkeċċa fl-1981, anke jekk it-tim rebaħ l-aħħar seba' logħbiet taħt il-gwida tiegħu.<ref target="https://mt.wikipedia.org/wiki/Il-Paġna_prinċipali#cite_note-barnes_20-28">[26]</ref> Minflok Sexton inġab <ref target="https://mt.wikipedia.org/wiki/Ron_Atkinson">Ron Atkinson</ref>, li immedjatament kiser ir-rekord Brittaniku għal trasferiment ta' plejer bl-akkwist ta' <ref target="https://mt.wikipedia.org/wiki/Bryan_Robson">Bryan Robson</ref> minn <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>. Taħt Atkinson, Manchester United rebħu l-FA Cup darbtejn fi tliet snin – fl-<ref target="https://mt.wikipedia.org/wiki/FA_Cup_1982–83">1983</ref> u fl-<ref target="https://mt.wikipedia.org/wiki/FA_Cup_1984–85">1985</ref>. Fl-<ref target="https://mt.wikipedia.org/wiki/First_Division_1985–86">istaġun 1985–86</ref>, wara 13-il rebħa u żewġ dros fl-ewwel 15-il logħba, il-klabb kien favorit li jirbaħ il-kampjonat, però spiċċa fir-raba' post. L-istaġun ta' wara, bil-klabb f'periklu li jispiċċa relegat minn Novembru, Atkinson tkeċċa.<ref target="https://mt.wikipedia.org/wiki/Il-Paġna_prinċipali#cite_note-barnes_20-21-29">[27]</ref></p>
L-era ta' Ferguson (1986–2013)
<figure><caption><ref target="https://mt.wikipedia.org/wiki/Alex_Ferguson">Alex Ferguson</ref> kien fit-tmun tat-tim bejn l-1986 u l-2013.</caption></figure>
<p><ref target="https://mt.wikipedia.org/wiki/Alex_Ferguson">Alex Ferguson</ref> u l-assistent tiegħu <ref target="https://mt.wikipedia.org/wiki/Archie_Knox">Archie Knox</ref> waslu minn Aberdeen dakinhar tat-tkeċċija ta' Atkinson, u wasslu lill-klabb għall-ħdax-il post finali fil-kampjonat. Minkejja li spiċċaw it-tieni fl-<ref target="https://mt.wikipedia.org/wiki/First_Division_1987–88">1987–88</ref>, il-klabb reġa' spiċċa fil-ħdax-il post fl-istaġun ta' wara. B'għajdut kontinwu li kien se jitneħħa, rebħa fuq <ref target="https://mt.wikipedia.org/wiki/Crystal_Palace_FC">Crystal Palace</ref> f'<hi rend="italic">replay</hi> tal-finali tal-<ref target="https://mt.wikipedia.org/wiki/FA_Cup_1989–90">FA Cup 1990</ref> (wara dro ta' 3–3) salvat il-karriera ta' Ferguson.<ref target="https://mt.wikipedia.org/wiki/Il-Paġna_prinċipali#cite_note-30">[28]</ref><ref target="https://mt.wikipedia.org/wiki/Il-Paġna_prinċipali#cite_note-31">[29]</ref> Fl-istaġun sussegwenti, Manchester United kisbu l-ewwel titlu tat-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref> u kkompetew fis-<ref target="https://mt.wikipedia.org/wiki/Super_Cup_Ewropea_1991">Super Cup Ewropea 1991</ref> fejn għelbu lil <ref target="https://mt.wikipedia.org/wiki/Red_Star_Belgrade">Red Star Belgrade</ref> 1–0 fil-finali li ntlagħbet ġewwa Old Trafford. Għat-tieni sena konsekuttiva t-tim wasal sal-finali tal-League Cup fl-1992, fejn ġewwa Wembley rebħu 1–0 lil <ref target="https://mt.wikipedia.org/wiki/Nottingham_Forest_FC">Nottingham Forest</ref>.<ref target="https://mt.wikipedia.org/wiki/Il-Paġna_prinċipali#cite_note-barnes_20-21-29">[27]</ref> Fl-1993, il-klabb rebaħ l-ewwel kampjonat tiegħu mill-1967, u sena wara, għall-ewwel darba mill-1957, rebaħ it-tieni titlu konsekuttiv – flimkien mal-FA Cup – sabiex ikkompleta l-ewwel "Doppjetta" fl-istorja tal-klabb.<ref target="https://mt.wikipedia.org/wiki/Il-Paġna_prinċipali#cite_note-barnes_20-21-29">[27]</ref></p>
<figure><caption><ref target="https://mt.wikipedia.org/wiki/Ryan_Giggs">Ryan Giggs</ref> huwa l-aktar plejer rebbieħ fl-istorja tal-futbol Ingliż.<ref target="https://mt.wikipedia.org/wiki/Il-Paġna_prinċipali#cite_note-32">[30]</ref></caption></figure>
<p>Fl-<ref target="https://mt.wikipedia.org/wiki/Premier_League_1998–99">istaġun 1998–99</ref>, Manchester United saru l-ewwel tim li rebaħ il-Premier League, l-FA Cup u l-UEFA Champions League – "It-Tripletta" – fl-istess staġun.<ref target="https://mt.wikipedia.org/wiki/Il-Paġna_prinċipali#cite_note-kings-33">[31]</ref> Minn taħt 1–0 fil-finali tal-<ref target="https://mt.wikipedia.org/wiki/UEFA_Champions_League_1998–99">UEFA Champions League 1999</ref>, <ref target="https://mt.wikipedia.org/wiki/Teddy_Sheringham">Teddy Sheringham</ref> u <ref target="https://mt.wikipedia.org/wiki/Ole_Gunnar_Solskjær">Ole Gunnar Solskjær</ref> skorjaw żewġ gowls fil-ħin miżjud sabiex taw rebħa drammatika kontra <ref target="https://mt.wikipedia.org/wiki/FC_Bayern_Munich">Bayern Munich</ref>, f'dik li hi meqjusa bħala waħda mill-aqwa rimonti fl-istorja.<ref target="https://mt.wikipedia.org/wiki/Il-Paġna_prinċipali#cite_note-34">[32]</ref> Il-klabb rebaħ ukoll it-Tazza Interkontinentali b'rebħa ta' 1–0 fuq <ref target="https://mt.wikipedia.org/wiki/Sociedade_Esportiva_Palmeiras">Palmeiras</ref> f'<ref target="https://mt.wikipedia.org/wiki/Tokjo">Tokjo</ref>.<ref target="https://mt.wikipedia.org/wiki/Il-Paġna_prinċipali#cite_note-35">[33]</ref> Ferguson ġie nominat kavallier għas-servizzi tiegħu lil-logħba.<ref target="https://mt.wikipedia.org/wiki/Il-Paġna_prinċipali#cite_note-36">[34]</ref></p>
<p>Manchester United reġgħu rebħu l-kampjonat fl-<ref target="https://mt.wikipedia.org/wiki/FA_Premier_League_1999–2000">istaġun 1999–2000</ref> u <ref target="https://mt.wikipedia.org/wiki/FA_Premier_League_2000–01">2000–01</ref>. Wara li spiċċaw it-tieni fl-<ref target="https://mt.wikipedia.org/wiki/FA_Premier_League_2001–02">2001–02</ref>, huma kisbu lura t-titlu tal-kampjonat fl-2002–03. Huma rebħu l-<ref target="https://mt.wikipedia.org/wiki/FA_Cup_2003–04">FA Cup 2003–04</ref> meta għelbu lil <ref target="https://mt.wikipedia.org/wiki/Millwall_FC">Millwall</ref> 3–0 fil-finali li ntlagħbet fil-<ref target="https://mt.wikipedia.org/wiki/Millenium_Stadium">Millenium Stadium</ref>, f'<ref target="https://mt.wikipedia.org/wiki/Cardiff">Cardiff</ref>.<ref target="https://mt.wikipedia.org/wiki/Il-Paġna_prinċipali#cite_note-37">[35]</ref> Aktar titli tal-kampjonat segwew fl-istaġuni 2006–07 u 2007–08, u rnexxielu jagħmlu d-doppjetta Ewropea meta għelbu lil <ref target="https://mt.wikipedia.org/wiki/Chelsea_FC">Chelsea</ref> 6–5 wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref> fil-finali tal-<ref target="https://mt.wikipedia.org/wiki/UEFA_Champions_League_2007–08">UEFA Champions League 2007–08</ref> fil-<ref target="https://mt.wikipedia.org/wiki/Luzhniki_Stadium">Luzhniki Stadium</ref>, ġewwa <ref target="https://mt.wikipedia.org/wiki/Moska">Moska</ref>. F'dik l-istess logħba, <ref target="https://mt.wikipedia.org/wiki/Ryan_Giggs">Ryan Giggs</ref> kiser ir-rekord ta' dehriet bil-flokk tal-klabb li kien preċedentament miżmum minn Bobby Charlton, bis-759 logħba tiegħu.<ref target="https://mt.wikipedia.org/wiki/Il-Paġna_prinċipali#cite_note-38">[36]</ref> F'Diċembru tal-2008, il-klabb rebaħ it-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2008">Tazza tad-Dinja tal-Futbol 2008</ref>, u segwewha bil-<ref target="https://mt.wikipedia.org/wiki/Football_League_Cup_2008–09">Football League Cup 2008–09</ref> u t-tielet titlu tal-Premier League.<ref target="https://mt.wikipedia.org/wiki/Il-Paġna_prinċipali#cite_note-39">[37]</ref><ref target="https://mt.wikipedia.org/wiki/Il-Paġna_prinċipali#cite_note-40">[38]</ref> Dak is-sajf, <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> ġie mibjugħ lil <ref target="https://mt.wikipedia.org/wiki/Real_Madrid_CF">Real Madrid</ref> għas-somma rekord ta' £80 miljun.<ref target="https://mt.wikipedia.org/wiki/Il-Paġna_prinċipali#cite_note-41">[39]</ref> Fl-2010, Manchester United għelbu lil <ref target="https://mt.wikipedia.org/wiki/Aston_Villa_FC">Aston Villa</ref> 2–1 ġewwa Wembley sabiex irnexxielhom iżommu l-<ref target="https://mt.wikipedia.org/wiki/Football_League_Cup_2009–10">League Cup</ref>, l-ewwel darba li żammew titlu ta' kompetizzjoni eliminatorja.<ref target="https://mt.wikipedia.org/wiki/Il-Paġna_prinċipali#cite_note-42">[40]</ref></p>
<p>Wara li spiċċaw fit-tieni post wara Chelsea fl-<ref target="https://mt.wikipedia.org/wiki/Premier_League_2009–10">istaġun 2009–10</ref>, United ugwaljaw ir-rekord ta' 19-il titlu tal-kampjonat fl-<ref target="https://mt.wikipedia.org/wiki/Premier_League_2010–11">istaġun 2010–11</ref> bi dro ta' 1–1 barra minn darhom kontra <ref target="https://mt.wikipedia.org/wiki/Blackburn_Rovers_FC">Blackburn Rovers</ref> fl-14 ta' Mejju 2011.<ref target="https://mt.wikipedia.org/wiki/Il-Paġna_prinċipali#cite_note-43">[41]</ref> Huma kisru r-rekord ta' kampjonati, bir-rebħ tal-20 titlu fl-<ref target="https://mt.wikipedia.org/wiki/Premier_League_2012–13">2012–13</ref>.<ref target="https://mt.wikipedia.org/wiki/Il-Paġna_prinċipali#cite_note-44">[42]</ref></p>
2013–preżent
<p>Fit-8 ta' Mejju 2013, Ferguson ħabbar li kien se jirtira minn kowċ fi tmiem tal-istaġun, imma se jibqa' mal-klabb bħala direttur u ambaxxatur. Il-klabb ħabbar fil-ġurnata ta' wara li l-eks-kowċ ta' <ref target="https://mt.wikipedia.org/wiki/Everton_FC">Everton</ref>, <ref target="https://mt.wikipedia.org/wiki/David_Moyes">David Moyes</ref>, kien se jieħu post Ferguson mill-1 ta' Lulju, wara l-iffirmar ta' kuntratt ta' sitt snin.<ref target="https://mt.wikipedia.org/wiki/Il-Paġna_prinċipali#cite_note-45">[43]</ref><ref target="https://mt.wikipedia.org/wiki/Il-Paġna_prinċipali#cite_note-46">[44]</ref></p>
Emblema u kuluri tal-klabb
<figure><caption>L-emblema wżata bejn l-1973 u l-1998</caption></figure>
<p>L-emblema tal-klabb ġejja mill-istemma tal-Manchester City Council (kunsill komunali), għalkemm dak li għad baqa' fuq l-emblema attwali huwa l-ġifen.<ref target="https://mt.wikipedia.org/wiki/Il-Paġna_prinċipali#cite_note-Barnes_49-47">[45]</ref> Ix-xitan ġej mil-laqam tal-klabb "The Red Devils"; dan kien jiġi inkluż fil-programmi u x-xalel tal-klabb fis-sittinijiet, u ġie mdaħħal fl-emblema fl-1970, għalkemm l-emblema ma tpoġġietx fuq il-flokk sal-1971 (sakemm it-tim ma kienx se jilgħab finali ta' tazza).<ref target="https://mt.wikipedia.org/wiki/Il-Paġna_prinċipali#cite_note-Barnes_49-47">[45]</ref></p>
<p>Ritratt tat-tim ta' Newton Heath meħud fl-1892 jidher juri l-plejers lebsin flokkijiet maqsumin fi kwarti bil-kuluri ħomor u bojod, u xortsijiet blu.<ref target="https://mt.wikipedia.org/wiki/Il-Paġna_prinċipali#cite_note-Barnes_48-48">[46]</ref> Bejn l-1894 u l-1896, il-plejers kienu jilgħabu bi flokkijiet kulur aħdar u deheb<ref target="https://mt.wikipedia.org/wiki/Il-Paġna_prinċipali#cite_note-Barnes_48-48">[46]</ref> li mbiddlu fl-1896 bi flokkijiet bojod, li kienu jintlibsu b'xortsijiet blu.<ref target="https://mt.wikipedia.org/wiki/Il-Paġna_prinċipali#cite_note-Barnes_48-48">[46]</ref> Wara l-bidla fl-isem fl-1902, il-kuluri tal-klabb inbiddlu għal flokk aħmar, xorts abjad u kalzetti suwed, li saret l-uniformi standard ta' Manchester United.<ref target="https://mt.wikipedia.org/wiki/Il-Paġna_prinċipali#cite_note-Barnes_48-48">[46]</ref> Ftit li xejn saru bidliet fuq l-ilbies sal-1922 meta l-klabb adotta flokkijiet bojod b'"V" fonda madwar l-għonq, simili għall-flokk milbus fil-finali tal-<ref target="https://mt.wikipedia.org/wiki/FA_Cup_1908–09">FA Cup 1909</ref>. Dawn baqgħu parti mill-ilbies għal-logħob ġewwa darhom sal-1927.<ref target="https://mt.wikipedia.org/wiki/Il-Paġna_prinċipali#cite_note-Barnes_48-48">[46]</ref> Fl-1934 libsu flokkijiet bi strixxi bojod u kulur iċ-ċirasa, però fl-istaġun ta' wara reġa' rritorna l-flokk l-aħmar wara l-agħar pożizzjoni fil-kampjonat tal-20 post fis-Second Division.<ref target="https://mt.wikipedia.org/wiki/Il-Paġna_prinċipali#cite_note-Barnes_48-48">[46]</ref> Il-kalzetti suwed ġew mibdula għal dawk bojod mill-1959 sal-1965, fejn kienu mibdula b'kalzetti ħomor sal-1971, meta l-klabb qaleb għal uħud suwed. L-uniformi attwali ġewwa darhom hija flokk aħmar b'kullar iswed, flimkien ma' xorts abjad u kalzetti suwed.</p>
<p>L-ilbies għal-logħbiet barra minn darhom ħafna drabi kien jikkonsisti minn flokk abjad, xorts iswed u kalzetti bojod, imma kien hemm diversi eċċezzjonijiet. Dawn jinkludi flokk kollu iswed bi sfumaturi blu u kulur id-deheb bejn l-1993 u l-1995, il-flokk blu <hi rend="italic">navy</hi> bi strixxi żgħar kulur il-fidda milbus fl-istaġun 1999–2000,<ref target="https://mt.wikipedia.org/wiki/Il-Paġna_prinċipali#cite_note-49">[47]</ref> u l-flokk tal-2011–12 li kien flokk bi strixxi ħoxnin blu u blu skur, b'xorts iswed u kalzetti blu.<ref target="https://mt.wikipedia.org/wiki/Il-Paġna_prinċipali#cite_note-50">[48]</ref> Uniformi kollha griża ġiet milbusa għall-istaġun 1995–96, però tneħħiet wara ħames logħbiet wara li l-plejers stqarrew li kellhom problema jsibu lil sħabhom.<ref target="https://mt.wikipedia.org/wiki/Il-Paġna_prinċipali#cite_note-51">[49]</ref> Fl-2001, sabiex jiġi ċċelebrat l-100 sena bħala "Manchester United", inħarġet uniformi riversibbli bajda u kulur id-deheb.<ref target="https://mt.wikipedia.org/wiki/Il-Paġna_prinċipali#cite_note-52">[50]</ref></p>


Stadju
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Old_Trafford">Old Trafford</ref></hi>.
<figure><caption>Old Trafford</caption></figure>
<p>Meta l-klabb ta' <hi rend="bold">Newton Heath</hi> kien fundat, it-tim lagħab il-partiti interni tiegħu f'kamp ta' North Road f'Newton Heath. Però, it-timijiet viżitaturi gergru frekwentament fuq l-istat tal-grawnd.<ref target="https://mt.wikipedia.org/wiki/Il-Paġna_prinċipali#cite_note-north_road-53">[51]</ref> Barra minn hekk, il-kmamar fejn kienu jbidlu ma tantx kienu wkoll ta' min jiftaħar bihom, fejn kienu jinsabu għaxar minuti 'l bogħod fil-pub Three Crowns f'Oldham Road. </p>
<p>Il-klabb baqa' fil-grawnd North Road għal ħmistax-il sena mill-1878 u l-1893, sena wara li daħlu fil-Football League, qabel ma marru għall-istadju l-ġdid f'Bank Street qrib Clayton. Fl-1902, il-klabb marru qrib il-falliment u l-grawnd ta' Bank Street kien magħluq minħabba fl-insolvenzà tiegħu. Il-klabb kien salvat fl-aħħar minuta mill-kaptan Harry Stafford, li rnexxielu jiġbor flus biżżejjed biex iħallas lill-partita tal-klabb barra minn darhom kontra Bristol City u sab grawnd temporanju qrib Harpurhey għal partita interna ta' wara kontra Blackpool.<ref target="https://mt.wikipedia.org/wiki/Il-Paġna_prinċipali#cite_note-temporary_home-54">[52]</ref></p>
<p>Sitt ġimgħat qabel l-ewwel titlu tal-<ref target="https://mt.wikipedia.org/wiki/FA_Cup">FA Cup</ref> għal United f'<ref target="https://mt.wikipedia.org/wiki/April">April</ref> <ref target="https://mt.wikipedia.org/wiki/1909">1909</ref>, Old Trafford kien imsejjaħ bħala d-dar ta' Manchester United, wara li xtraw l-art għal madwar £60,000. L-arkitett Archibald Leitch kien mikri mill-president ta' United John Henry Davies, u ngħata baġitt ta' £30,000 għall-kostruzzjoni. Pjanijiet oriġinali indikaw li l-istadju kellu jkollu kapaċità ta' madwar 100,000, imma dan ġie mnaqqas għal 77,000. Minkejja dan, attendenza rekord ta' 76,962 kienet rikordjata, li hi aktar milli l-istadju kurrenti jżomm fih. Il-partita inawgurali ntlagħbte fid-19 ta' <ref target="https://mt.wikipedia.org/wiki/Frar">Frar</ref> <ref target="https://mt.wikipedia.org/wiki/1910">1910</ref> kontra <ref target="https://mt.wikipedia.org/wiki/Liverpool_FC">Liverpool FC</ref>, u rriżultat f'rebħa ta' 4–3 għall-viżitaturi</p>
<p>Matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, fil-<ref target="https://mt.wikipedia.org/wiki/11_ta'_Marzu">11 ta' Marzu</ref> <ref target="https://mt.wikipedia.org/wiki/1941">1941</ref>, bumbardament qered parti kbira tal-istadju. Sakemm ir-rikostruzzjoni kienet qed issir fl-1949, Manchester United lagħbu l-logħob tagħhom f'<ref target="https://mt.wikipedia.org/wiki/Maine_Road">Maine Road</ref>, l-istadju ta' <ref target="https://mt.wikipedia.org/wiki/Manchester_City_FC">Manchester City</ref>.</p>
<p>Hu stmat li se jkun żvilupp ieħor fl-istadju, speċjalment fis-South Stand, fejn hu mistenni li dan ikollu spiża ta' madwar  £114 miljun. Il-kapaċità proġettata tal-istadju kompluta hi stmata li se tkun madwar 96,000, aktar mill-<ref target="https://mt.wikipedia.org/wiki/Wembley_Stadium">Wembley Stadium</ref> il-ġdid.<ref target="https://mt.wikipedia.org/wiki/Il-Paġna_prinċipali#cite_note-expansion-55">[53]</ref></p>
Plejers
Skwadra attwali
<hi rend="italic">Aġġornat sat-2 ta' Settembru 2017.</hi><ref target="https://mt.wikipedia.org/wiki/Il-Paġna_prinċipali#cite_note-56">[54]</ref>





Rekords tal-plejers
<hi rend="italic">Aġġornata sad-9 ta' Lulju 2017. Plejers b'tipa ħoxna għadhom jilgħabu ma' Manchester United.</hi><ref target="https://mt.wikipedia.org/wiki/Il-Paġna_prinċipali#cite_note-58">[56]</ref>




Rebbieħa tal-unuri
Ballun tad-Deheb
<p>Il-plejers segwenti rebħu l-<ref target="https://mt.wikipedia.org/wiki/Ballun_tad-Deheb">Ballun tad-Deheb</ref> waqt li kienu qed jilgħabu ma' Manchester United:</p>
<list type="unordered"><item> <ref target="https://mt.wikipedia.org/wiki/Denis_Law">Denis Law</ref> – 1964</item>
<item> <ref target="https://mt.wikipedia.org/wiki/Bobby_Charlton">Bobby Charlton</ref> – 1966</item>
<item> <ref target="https://mt.wikipedia.org/wiki/George_Best">George Best</ref> – 1968</item>
<item> <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> – 2008</item></list>
Żarbuna tad-Deheb
<p>Il-plejers segwenti rebħu ż-<ref target="https://mt.wikipedia.org/wiki/Żarbuna_tad-Deheb">Żarbuna tad-Deheb</ref> waqt li kienu qed jilgħabu ma' Manchester United:</p>
<list type="unordered"><item> <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> (31 gowl) – 2008</item></list>
Plejer tas-Sena tal-UEFA
<p>Il-plejers segwenti rebħu l-unur tal-<ref target="https://mt.wikipedia.org/wiki/Plejer_tas-Sena_tal-UEFA">Plejer tas-Sena tal-UEFA</ref> waqt li kienu qed jilgħabu ma' Manchester United:</p>
<list type="unordered"><item> <ref target="https://mt.wikipedia.org/wiki/David_Beckham">David Beckham</ref> – 1999</item>
<item> <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> – 2008</item></list>
Plejer tas-Sena tal-FIFA
<p>Il-plejers segwenti rebħu l-unur tal-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref> waqt li kienu qed jilgħabu ma' Manchester United:</p>
<list type="unordered"><item> <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> – 2008</item></list>


Rivalità
<hi rend="italic">Biex tapprofondixxi, ara l-artikli: <ref target="https://mt.wikipedia.org/wiki/Rivalità_bejn_Liverpool_FC_u_Manchester_United_FC">Rivalità bejn Liverpool FC u Manchester United FC</ref>, <ref target="https://mt.wikipedia.org/wiki/Id-derby_ta'_Manchester">Id-derby ta' Manchester</ref>u <ref target="https://mt.wikipedia.org/wiki/Rivalità_bejn_Leeds_United_FC_u_Manchester_United_FC">Rivalità bejn Leeds United FC u Manchester United FC</ref></hi>.
<p>L-ikbar rivalità ta' Manchester United diffiċli tiġi definita. Tradizzjonalment, l-ikbar rivali kienu <ref target="https://mt.wikipedia.org/wiki/Liverpool_FC">Liverpool</ref>, <ref target="https://mt.wikipedia.org/wiki/Manchester_City_FC">Manchester City</ref> u <ref target="https://mt.wikipedia.org/wiki/Leeds_United_AFC">Leeds United</ref>,<ref target="https://mt.wikipedia.org/wiki/Il-Paġna_prinċipali#cite_note-59">[57]</ref> għalkemm <ref target="https://mt.wikipedia.org/wiki/Arsenal_FC">Arsenal</ref> ġabu rivalità kbira f'dawn l-aħħar snin.<ref target="https://mt.wikipedia.org/wiki/Il-Paġna_prinċipali#cite_note-60">[58]</ref> Preżentament, il-partitarji jaraw lil Liverpool bħala l-ikbar rivali, minħabba s-suċċessi li dawn iż-żewġ timijiet kisbu fl-istorja tagħhom,<ref target="https://mt.wikipedia.org/wiki/Il-Paġna_prinċipali#cite_note-61">[59]</ref> waqt li ħafna jsostnu li l-ikbar rivalità tinsab bejn il-klabb tal-istess belt, Manchester City. Ir-rivalità bejn Unitd u Liverpool bdiet lejn is-sittinijiet meta ż-żewġ klabbs kienu fost l-aqwa fl-<ref target="https://mt.wikipedia.org/wiki/Ingilterra">Ingilterra</ref>, u kienu jikkompetu ma' xulxin kull sena. Ma' Manchester City, ir-rivalità tmur lura lejn l-era ta' Newton Heath, lejn l-1890, u baqgħet b'saħħitha hekk kif iż-żewġ timijiet kienu dejjem fl-istess diviżjoni għal ħafna mis-snin.</p>
<p>Ir-rivalità ma' Leeds United bdiet lejn is-sittinijiet meta Leeds ħarġu bħala tim qawwi, u kompliet ir-rivalità lejn is-sebgħinijiet u t-tmenijiet fejn Leeds kien irnexxielhom jisirqu t-titlu lil United fl-1992. Ma' Arsenal, ir-rivalità bdiet aktar fl-aħħar snin fejn iż-żewġ timijiet qed ikunu f'kompetizzjoni diretta għal rebħ ta' diversi trofej.</p>
Unuri
<figure><caption>It-trofej tat-<hi rend="italic"><ref target="https://mt.wikipedia.org/wiki/It-Tripletta">Tripletta</ref></hi> ta' United fl-1999, mix-xellug: <ref target="https://mt.wikipedia.org/wiki/Premier_League">Premier League</ref>, <ref target="https://mt.wikipedia.org/wiki/UEFA_Champions_League">Champions League</ref> u <ref target="https://mt.wikipedia.org/wiki/FA_Cup">FA Cup</ref></caption></figure>
Kompetizzjonijiet domestiċi
<list type="unordered"><item><hi rend="bold"><ref target="https://mt.wikipedia.org/wiki/Premier_League">Kampjonat Ingliż</ref>: 20</hi> <hi rend="italic">(rekord)</hi></item></list>
<ref target="https://mt.wikipedia.org/wiki/L-Ewwel_Diviżjoni_tal-Football_League">L-Ewwel Diviżjoni</ref>: 7
1907–08, 1910–11, 1951–52, 1955–56, 1956–57, 1964–65, 1966–67
<ref target="https://mt.wikipedia.org/wiki/Premier_League">Premier League</ref>: 13
1992–93, 1993–94, 1995–96, 1996–97, 1998–99, 1999–2000, 2000–01, 2002–03, 2006–07, 2007–08, 2008–09, 2010–11, 2012–13
<list type="unordered"><item><hi rend="bold"><ref target="https://mt.wikipedia.org/wiki/It-Tieni_Diviżjoni_tal-Football_League">It-Tieni Diviżjoni</ref>: 2</hi></item></list>
1935–36, 1974–75
<list type="unordered"><item><hi rend="bold"><ref target="https://mt.wikipedia.org/wiki/FA_Cup">FA Cup</ref>: 12</hi></item></list>
1908–09, 1947–48, 1962–63, 1976–77, 1982–83, 1984–85, 1989–90, 1993–94, 1995–96, 1998–99, 2003–04, 2015–16
<list type="unordered"><item><hi rend="bold"><ref target="https://mt.wikipedia.org/wiki/Football_League_Cup">League Cup</ref>: 5</hi></item></list>
1991–92, 2005–06, 2008–09, 2009–10, 2016–17
<list type="unordered"><item><hi rend="bold"><ref target="https://mt.wikipedia.org/wiki/FA_Community_Shield">FA Charity/Community Shield</ref>: 21</hi> <hi rend="italic">(rekord)</hi></item></list>
1908, 1911, 1952, 1956, 1957, 1965*, 1967*, 1977*, 1983, 1990*, 1993, 1994, 1996, 1997, 2003, 2007, 2008, 2010, 2013, 2016 (* maqsumin)
Kompetizzjonijiet internazzjonali
<list type="unordered"><item><hi rend="bold"><ref target="https://mt.wikipedia.org/wiki/UEFA_Champions_League">Tazza taċ-Ċampjins/UEFA Champions League</ref>: 3</hi></item></list>
1967–68, 1998–99, 2007–08
<list type="unordered"><item><hi rend="bold"><ref target="https://mt.wikipedia.org/wiki/Tazza_tat-Tazzi_Ewropej">Tazza tat-Tazzi Ewropej</ref>: 1</hi></item></list>
1990–91
<list type="unordered"><item><hi rend="bold"><ref target="https://mt.wikipedia.org/wiki/UEFA_Europa_League">UEFA Europa League</ref>: 1</hi></item></list>
2016–17
<list type="unordered"><item><hi rend="bold"><ref target="https://mt.wikipedia.org/wiki/Super_Cup_Ewropea">Super Cup Ewropea</ref>: 1</hi></item></list>
1991
<list type="unordered"><item><hi rend="bold"><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: 1</hi></item></list>
1999
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol_għall-Klabbs">Tazza tad-Dinja għall-Klabbs</ref>: 1</item></list>
2008
Ara wkoll
<list type="unordered"><item><ref target="https://mt.wikipedia.org/wiki/Klabbs_ċampjins_tad-dinja_(futbol)">Klabbs ċampjins tad-dinja (futbol)</ref></item></list>




Ħoloq esterni

<list type="unordered"><item>(EN)  <ref target="http://www.manutd.com">Sit uffiċjali</ref></item>
<item>(EN)  <ref target="http://www.stretfordend.co.uk/">Sit uffiċjali tal-istatistika</ref></item>
<item>(EN)  <ref target="http://www.premierleague.com/page/manchester-united">Manchester United - Premierleague.com</ref></item></list>
</text></body></html>