<html><body><text id="wikipedia_mt_wikipedia_org__6117.html" ns="0" revid="270518" sourceurl="https://mt.wikipedia.org/wiki/Cantilena" title="Cantilena" type="wikipedia">Cantilena<figure></figure>
<p><hi rend="italic"><hi rend="bold">Cantilena</hi></hi> hija poeżija ta' <ref target="https://mt.wikipedia.org/wiki/Pietru_Caxaro">Pietru Caxaro</ref> u hija l-eqdem test letterarju bil-<ref target="https://mt.wikipedia.org/wiki/Lingwa_Maltija">Malti</ref>. Din il-poeżija tmur lura għas-<ref target="https://mt.wikipedia.org/wiki/Seklu_XV">Seklu XV</ref> (mhux iktar tard mill-<ref target="https://mt.wikipedia.org/wiki/1485">1485</ref>, meta miet l-awtur, u probabilment miktuba għall-ħabta tas-<ref target="https://mt.wikipedia.org/wiki/Snin_1470">Sena 1470</ref>) iżda ġiet misjuba li fis-sena <ref target="https://mt.wikipedia.org/wiki/1966">1966</ref> mill-Professur <ref target="https://mt.wikipedia.org/wiki/Godfrey_Wettinger">Godfrey Wettinger</ref> u l-Patri <ref target="https://mt.wikipedia.org/wiki/Mikiel_Fsadni">Mikiel Fsadni</ref> (OP).</p>
<p><hi rend="italic">Cantilena</hi> nkitbet min-neputi ta' Pietru Caxaro, Brandano, kif kien jiftakarha hu, u kienet parti mill-atti notarili (Diċ. 1533 - 1563 Mejju ) ta' Brandano.</p>
Test
Ortografija oriġinali
<p>Dan huwa t-test hekk kif jidher oriġinarjament:</p>
<p><hi rend="italic">Xideu il cada ye gireni tale nichadithicum</hi> <hi rend="italic">Mensab fil gueri uele nisab fo homorcom</hi> <hi rend="italic">Calb mehandihe chakim soltan ui le mule</hi> <hi rend="italic">Bir imgamic rimitne betiragin mucsule</hi> <hi rend="italic">Fen hayran al garca nenzel fi tirag minzeli</hi> <hi rend="italic">Nitla vu nargia ninzil deyem fil bachar il hali.</hi></p>
<p><hi rend="italic">Huakit hi mirammiti lili zimen nibni</hi> <hi rend="italic">Mectatilix mihallimin me chitali tafal morchi</hi> <hi rend="italic">fen timayt insib il gebel sib tafal morchi</hi> <hi rend="italic">vackit hi mirammiti.</hi></p>
<p><hi rend="italic">Huakit by mirammiti Nizlit hi li sisen</hi></p>
<p><hi rend="italic">Mectatilix li mihallimin ma kitatili li gebel</hi> <hi rend="italic">fen tumayt insib il gebel sib tafal morchi</hi> <hi rend="italic">Huakit thi mirammiti lili zimen nibni</hi> <hi rend="italic">Huec ucakit hi mirammiti vargia ibnie</hi> <hi rend="italic">biddilihe inte il miken illi yeutihe</hi> <hi rend="italic">Min ibidill il miken ibidil i vintura</hi> <hi rend="italic">haliex liradi ’al col xibir sura</hi> <hi rend="italic">hemme ard bayad v hemme ard seude et hamyra</hi> <hi rend="italic">Hactar min hedann heme tred mine tamara.</hi></p>
Ortografija moderna
<p>It-test bil-Malti hekk kif niktbuh illum:</p>
<p><hi rend="italic">Xidew il-qada, ja ġirieni, talli nħadditkom,</hi> <hi rend="italic">Ma nsab fil-weri u la nsab f’għomorkom</hi> <hi rend="italic">Qalb m’għandha ħakem, sultan u la mula</hi> <hi rend="italic">Bir imgħammiq irmietni, b’turġien muħsula,</hi> <hi rend="italic">Fejn ħajran għall-għarqa, ninżel f’taraġ minżeli</hi> <hi rend="italic">Nitla’ u nerġa’ ninżel dejjem fil-baħar il-għoli</hi>.</p>
<p><hi rend="italic">Waqgħet hi, imrammti, l’ili żmien nibni,</hi> <hi rend="italic">Ma ħtatlix mgħallmin, ’mma qatagħli tafal merħi;</hi> <hi rend="italic">Fejn tmajt insib il-ġebel, sibt tafal merħi;</hi> <hi rend="italic">Waqgħet hi, imrammti.</hi></p>
<p><hi rend="italic">Waqgħet hi, imrammti, niżżlet hi s-sisien,</hi> <hi rend="italic">Ma ħtatlix l-imgħallmin, ’mma qatagħli l-ġebel;</hi> <hi rend="italic">Fejn tmajt insib il-ġebel, sibt tafal merħi;</hi> <hi rend="italic">Waqgħet hi, imrammti, l’ili żmien nibni.</hi> <hi rend="italic">U hekk waqgħet hi, imrammti! w erġa’ ibniha!</hi> <hi rend="italic">Biddilha inti l-imkien illi jewtiha;</hi> <hi rend="italic">Min ibiddel l-imkien ibiddel il-vintura;</hi> <hi rend="italic">Għaliex l-iradi għal kull xiber sura:</hi> <hi rend="italic">Hemm art bajda, w hemm art sewda u ħamra.</hi> <hi rend="italic">Aktar minn hedawn hemm trid minnha tmarra.</hi></p>
Noti
<p>Dan it-test huwa kważi esklussivament <ref target="https://mt.wikipedia.org/wiki/Lingwi_Semitiċi">Semitiku</ref>. L-unika kelma mhux Semitika hija <hi rend="italic">vintura</hi> li ġejja mill-<ref target="https://mt.wikipedia.org/wiki/Lingwa_Siċiljana">Isqalli</ref>.</p>
<p>Ġeneralment, testi antiki Maltin ftit li xejn jużaw vokabularju mhux Semitiku; anke f'xogħlijiet letterarji li ġew wara, hemm predominanza ta' kliem Semitiku.</p>
Links esterni
<list type="unordered"><item><ref target="http://www.my-malta.com/interesting/cantilena.html">Il Cantilena</ref></item>
<item><ref target="http://www.my-malta.com/interesting/mejjugie.html">Mejju ġie bil-Ward u Zaħar</ref>, it-tieni l-eqdem dokument bil-Malti (ta' l-inqas 200 sena iżgħar mill-Cantilena)</item></list>
</text></body></html>