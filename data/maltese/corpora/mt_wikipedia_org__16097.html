<html><body><text id="wikipedia_mt_wikipedia_org__16097.html" ns="0" revid="250252" sourceurl="https://mt.wikipedia.org/wiki/Daniel_Van_Buyten" title="Daniel Van Buyten" type="wikipedia">Daniel Van Buyten
<p><hi rend="bold">Daniel Van Buyten</hi> (<ref target="https://mt.wikipedia.org/wiki/Chimay">Chimay</ref>, <ref target="https://mt.wikipedia.org/wiki/7_ta'_Frar">7 ta' Frar</ref> <ref target="https://mt.wikipedia.org/wiki/1978">1978</ref>) huwa eks-<ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Belġju">Belġjan</ref> li kien jilgħab bħala <ref target="https://mt.wikipedia.org/wiki/Difensur">difensur ċentrali</ref>.</p>
Karriera
<p>Wara li beda l-karriera tiegħu ma' <ref target="https://mt.wikipedia.org/wiki/Sporting_du_Pays_de_Charleroi">Charleroi</ref> ġewwa l-Belġju, aktar tard ingħaqad ma' <ref target="https://mt.wikipedia.org/wiki/Standard_Liège">Standard Liège</ref> fejn matul iż-żmien żviluppa bħala wieħed mill-aqwa difensuri fil-kampjonat nazzjonali. Fl-2001, waslet il-qabża l-kbira meta ingħaqad ma' <ref target="https://mt.wikipedia.org/wiki/Olympique_de_Marseille">Olympique Marseille</ref> ġewwa Franza għal somma ta' 12-il miljun ewro. Ma' dan il-klabb hu kopra l-irwol ta "difensur-attakkant", fejn barra d-daqqiet ta' ras tajbin li kellu, kien jipposjedi xuttijiet qawwijin. Għall-istaġun 2003–04 ġie msellef lill-klabb Ingliż ta' <ref target="https://mt.wikipedia.org/wiki/Manchester_City_FC">Manchester City</ref>, esperjenza li ratu biss jilgħab ħames logħbiet fil-kampjonat.</p>
<p>Fl-2004, hu ngħaqad ma' <ref target="https://mt.wikipedia.org/wiki/Hamburger_SV">Hamburg</ref> fejn fiż-żewġ staġuni li qatta' mal-klabb irfina r-reputazzjoni tiegħu fil-<ref target="https://mt.wikipedia.org/wiki/Fußball-Bundesliga">Bundesliga</ref>. Din ir-reputazzjoni attirat lil <ref target="https://mt.wikipedia.org/wiki/FC_Bayern_Munich">Bayern Munich</ref>, li fl-2006 akkwistawh fejn iffirma kuntratt li kien se jżommu mal-klabb Bavarjan sal-istaġun 2009–10. Minkejja l-kompetizzjoni qawwija li kienet teżisti għal post regulari fl-iskwadra, Van Buyten żviluppa ma' <ref target="https://mt.wikipedia.org/wiki/Lúcio">Lúcio</ref> koppja difensiva affidabbli, li kienet il-preferuta tal-kowċ Ottmar Hitzfeld. L-ewwel gowl tiegħu wasal fid-9 ta' Diċembru, 2006, hekk kif il-gowl tiegħu issiġilla r-rebħa ta' 2–1 kontra <ref target="https://mt.wikipedia.org/wiki/FC_Energie_Cottbus">Energie Cottbus</ref>. Madanakollu, l-ikbar kontribuzzjoni tiegħu fl-ewwel staġun tiegħu waslet fiċ-<ref target="https://mt.wikipedia.org/wiki/UEFA_Champions_League">Champions League</ref> meta nhar it-3 ta' April, 2007, skorja darbtejn (wieħed minnhom fl-aħħar minuta) fl-ewwel leg tal-kwarti tal-finali barra minn darhom kontra <ref target="https://mt.wikipedia.org/wiki/AC_Milan">Milan</ref>.</p>
<p>Fiż-żewġ staġuni li segwew hu sab postu iktar fuq il-bank tas-sostituti. Bit-tluq ta' Lúcio, għall-istaġun 2009–10 il-kowċ <ref target="https://mt.wikipedia.org/wiki/Louis_van_Gaal">Louis van Gaal</ref> ta post regulari lil Van Buyten li beda jifforma koppja difensiva ma' <ref target="https://mt.wikipedia.org/wiki/Martin_Demichelis">Martin Demichelis</ref>. Dan l-istaġun kien immarkat bil-finali tal-<ref target="https://mt.wikipedia.org/wiki/UEFA_Champions_League_2009–10">UEFA Champions League</ref>, fejn hu lagħab il-logħba sħiħa minkejja li Bayern ħarġu telliefa.</p>
<p>Fi Frar tal-2010, Bayern Munich ħabbru li Van Buyten iffirma kuntratt ġdid li se jżommu mal-klabb sal-2012.</p>
Internazzjonali
<p>Van Buyten issejjaħ għall-ewwel darba mat-tim nazzjonali Belġjan fl-2001 u kien fl-iskwadra magħżula għat-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>.</p>
Unuri
Klabb
Hamburger SV
<list type="unordered"><item><ref target="https://mt.wikipedia.org/wiki/Tazza_Intertoto">Tazza Intertoto</ref>: 2005</item></list>
Bayern Munich
<list type="unordered"><item><ref target="https://mt.wikipedia.org/wiki/Fußball-Bundesliga">Bundesliga</ref>: 2007–08, 2009–10, 2012–13, 2013–14</item>
<item><ref target="https://mt.wikipedia.org/wiki/DFB-Pokal">DFB-Pokal</ref>: 2007–08, 2009–10, 2012–13, 2013–14</item>
<item><ref target="https://mt.wikipedia.org/wiki/DFB-Ligapokal">DFB-Ligapokal</ref>: 2007</item>
<item><ref target="https://mt.wikipedia.org/wiki/DFL-Supercup">DFL-Supercup</ref>: 2010, 2012</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2012-13</item>
<item><ref target="https://mt.wikipedia.org/wiki/Super_Cup_Ewropea">Super Cup Ewropea</ref>: 2013</item>
<item><ref target="https://mt.wikipedia.org/wiki/Tazza_tad-Dinja_tal-Futbol_għall-Klabbs">Tazza tad-Dinja għall-Klabbs</ref>: 2013</item></list>
Ħajja privata
<p>Missieru, Franz, kien lottatur popolari Belġjan fl-Ewropa bejn l-1960 u l-1980. Ommu, Renate, hija ta' nazzjonalità Ġermaniża.</p>
Ħoloq esterni

<list type="unordered"><item><ref target="http://www.danielvanbuyten.com/">Sit uffiċjali</ref></item>
<item>(DE)  <ref target="https://www.fussballdaten.de/person/buytendanielvan/">Il-Paġna prinċipali</ref> fuq fussballdaten.de</item></list>
</text></body></html>