<html><body><text id="wikipedia_mt_wikipedia_org__24821.html" ns="0" revid="256698" sourceurl="https://mt.wikipedia.org/wiki/Tkabbir_tal-Unjoni_Ewropea" title="Tkabbir tal-Unjoni Ewropea" type="wikipedia">Tkabbir tal-Unjoni Ewropea<figure><caption>It-territorji tal-istati membri tal-Unjoni Ewropea (il-Komunitajiet Ewropej qabel l-1993), animati fl-ordni tal-adeżjoni. Territorji barra l-Ewropa u l-inħawi immedjati tagħha mhumiex murija.</caption></figure>
<p><hi rend="bold">It-tkabbir tal-Unjoni Ewropea</hi> huwa proċess li permezz tiegħu pajjiżi jissieħbu fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.
S’issa, tnejn u għoxrin pajjiż ingħaqdu mas-sitt membri fondaturi tal-Komunitajiet Ewropej (il-<ref target="https://mt.wikipedia.org/wiki/Belġju">Belġju</ref>, <ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Ġermanja">Ġermanja</ref>, l-<ref target="https://mt.wikipedia.org/wiki/Italja">Italja</ref>, il-<ref target="https://mt.wikipedia.org/wiki/Lussemburgu">Lussemburgu</ref>, il-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>)<ref target="https://mt.wikipedia.org/wiki/Il-Paġna_prinċipali#cite_note-EC-1">[1]</ref></p>
<p>Kull pajjiż Ewropew li jirrispetta l-valuri tal-UE msemmija fit-<ref target="https://mt.wikipedia.org/wiki/Trattat_tal-Unjoni_Ewropea">Trattat tal-Unjoni Ewropea</ref> (TUE) u huwa impenjat li jippromwovihom jista' japplika biex isir membru tal-UE.</p>
Kriterji tal-adeżjoni
<p>L-ewwel pass huwa li l-pajjiż jissodisfa l-kriterji tal-adeżjoni. Dawn il-kriterji ġew definiti f'laqgħa tal-Kunsill Ewropew f'<ref target="https://mt.wikipedia.org/wiki/Copenhagen">Copenhagen</ref> fl-<ref target="https://mt.wikipedia.org/wiki/1993">1993</ref>, u spiss jissejħu l-"kriterji ta' Copenhagen".</p>
<p>Il-kriterji ta' Copenhagen jistabbilixxu numru ta' kondizzjonijiet demokratiċi, ekonomiċi u politiċi għall-pajjiżi li jridu jissieħbu fl-UE:</p>
<list type="unordered"><item>istituzzjonijiet stabbli li jiggarantixxu d-demokrazija, l-istat tad-dritt, id-drittijiet tal-bniedem u r-rispett u l-protezzjoni tal-minoranzi</item>
<item>ekonomija tas-suq li tiffunzjona u l-kapaċità tal-pajjiż li jlaħħaq mal-kompetizzjoni u l-forzi tas-suq fl-UE</item>
<item>il-ħila tal-pajjiż li jwettaq u jimplimenta b'mod effettiv l-obbligi tas-sħubija, fosthom il-konformità mal-għanijiet tal-unjoni politika, ekonomika u monetarja</item></list>
<p>L-UE teħtieġ ukoll li tkun tista' tintegra membri ġodda.</p>
Mewġiet suċċessivi ta' tkabbir tal-UE
<list type="unordered"><item>2013: il-<ref target="https://mt.wikipedia.org/wiki/Kroazja">Kroazja</ref></item>
<item>2007: il-<ref target="https://mt.wikipedia.org/wiki/Bulgarija">Bulgarija</ref> u r-<ref target="https://mt.wikipedia.org/wiki/Rumanija">Rumanija</ref></item>
<item>2004: <ref target="https://mt.wikipedia.org/wiki/Ċipru">Ċipru</ref>, l-<ref target="https://mt.wikipedia.org/wiki/Estonja">Estonja</ref>, il-<ref target="https://mt.wikipedia.org/wiki/Latvja">Latvja</ref>, il-<ref target="https://mt.wikipedia.org/wiki/Litwanja">Litwanja</ref>, <ref target="https://mt.wikipedia.org/wiki/Malta">Malta</ref>, il-<ref target="https://mt.wikipedia.org/wiki/Polonja">Polonja</ref>, ir-<ref target="https://mt.wikipedia.org/wiki/Repubblika_Ċeka">Repubblika Ċeka</ref>, is-<ref target="https://mt.wikipedia.org/wiki/Slovakkja">Slovakkja</ref>, is-<ref target="https://mt.wikipedia.org/wiki/Slovenja">Slovenja</ref> u l-<ref target="https://mt.wikipedia.org/wiki/Ungerija">Ungerija</ref></item>
<item>1995: l-<ref target="https://mt.wikipedia.org/wiki/Awstrija">Awstrija</ref>, il-<ref target="https://mt.wikipedia.org/wiki/Finlandja">Finlandja</ref> u l-<ref target="https://mt.wikipedia.org/wiki/Iżvezja">Iżvezja</ref></item>
<item>1986: il-<ref target="https://mt.wikipedia.org/wiki/Portugall">Portugall</ref> u <ref target="https://mt.wikipedia.org/wiki/Spanja">Spanja</ref></item>
<item>1981: il-<ref target="https://mt.wikipedia.org/wiki/Greċja">Greċja</ref></item>
<item>1973: id-<ref target="https://mt.wikipedia.org/wiki/Danimarka">Danimarka</ref>, l-<ref target="https://mt.wikipedia.org/wiki/Irlanda">Irlanda</ref> u r-<ref target="https://mt.wikipedia.org/wiki/Renju_Unit">Renju Unit</ref></item></list>
Benefiċċji tat-tkabbir tal-UE
<p>iktar prosperità għall-istati membri kollha: 3 darbiet aktar skambji kummerċjali bejn stati membri antiki u ġodda, 5 darbiet aktar fost l-</p>
<list type="unordered"><item>istati membri l-ġodda</item>
<item>stabbiltà akbar fl-Ewropa</item>
<item>aktar saħħa għall-UE fi kwistjonijiet globali</item></list>
Strateġija għat-tkabbir
<p>Il-kunsens imġedded dwar it-tkabbir, li ntlaħaq qbil dwaru fil-laqgħa tal-<ref target="https://mt.wikipedia.org/wiki/Kunsill_Ewropew">Kunsill Ewropew</ref> f'Diċembru 2006, ikompli jiggwida l-politika tat-tkabbir tal-UE. Il-mexxejja tal-UE qablu li jsegwu strateġija bbażata fuq:</p>
<list type="unordered"><item>il-konsolidazzjoni tal-impenji tal-UE għan-negozjati tal-adeżjoni li għaddejjin</item>
<item>kundizzjonalità ġusta u rigoruża fl-istadji kollha tan-negozjati mal-pajjiżi kandidati</item>
<item>aktar trasparenza u komunikazzjoni aħjar biex jiġi żgurat appoġġ wiesa' u sostnut mill-pubbliku</item>
<item>il-kapaċità tal-UE li tintegra membri ġodda</item></list>
<p>Matul il-perjodu tal-2014-2020, l-Istrument għall-Assistenza ta’ Qabel l-Adeżjoni (IPA) jirrapreżenta l-istrument finanzjarju tal-'UE għall-proċess ta’ qabel l-adeżjoni.<ref target="https://mt.wikipedia.org/wiki/Il-Paġna_prinċipali#cite_note-EC-1">[1]</ref></p>
Negozjati dwar l-adeżjoni
<p>In-negozjati dwar l-adeżjoni jridu jkunu konklużi qabel <ref target="https://mt.wikipedia.org/wiki/Stat_Membru">Stat Membru</ref> ġdid ikun jista’ jissieħeb mal-Unjoni.
In-negozjati jridu jseħħu bejn il-ministri u l-ambaxxaturi tal-gvernijiet tal-UE u l-pajjiż kandidat f’dik li tissejjaħ konferenza intergovernattiva.</p>
<p>L-ewwel fażi tinvolvi eżami analitiku rigoruż tal-leġiżlazzjoni 'tal-pajjiż kandidat; in-negozjati mbagħad jipproċedu b’mod metodiku biex iħarsu lejn il-firxa ta’ leġiżlazzjoni tal-UE, li l-pajjiż kandidat irid jadotta, jimplimenta u jinforza. In-negozjati jestendu wkoll għal drittijiet u obbligi oħrajn li l-Istati Membri kollha jridu jaċċettaw - dawn huma magħrufin bħala  l-acquis communautaire.</p>
<p>Ir-riformi politiċi u ekonomiċi mwettqa mill-pajjiż kandidat huma ssorveljati u vvalutati regolarment, u l-pass tan-negozjati huwa ddeterminat mir-riżultati. Huwa biss meta l-partijiet kollha jkunu ssodisfati li l-proċess jintemm bl-iffirmar u r-ratifika tat-Trattat tal-Adeżjoni.</p>
<p>Matul il-proċess tan-negozjati dwar l-adeżjoni, il-kandidati u l-pajjiżi kandidati potenzjali jistgħu jingħataw appoġġ permezz tal-Istrument għall-Assistenza ta’ Qabel l-Adeżjoni (IPA). Dan jinkludi numru ta’ programmi transfruntiera mal-Istati Membri tal-UE, li jirriflettu mill-qrib il-funzjonament tal-fondi strutturali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Il-Balkani tal-Punent
<p>Fil-laqgħa tiegħu f'Tessaloniki fid-19 u l-20 ta' Ġunju 2003, il-Kunsill Ewropew afferma d-determinazzjoni tiegħu li jappoġġa bis-sħiħ il-perspettiva Ewropea tal-pajjiżi tal-<ref target="https://mt.wikipedia.org/wiki/Balkani_tal-Punent">Balkani tal-Punent</ref>.</p>
<p>F'laqgħa tal-Kunsill Ewropew f'Diċembru tal-2006, il-mexxejja tal-UE kkonfermaw li l-futur tal-Balkani tal-Punent huwa fl-Unjoni Ewropea.</p>
<p>Il-Balkani tal-Punent ser isiru parti integrali mill-UE ladarba jkunu kompletament konformi ma':</p>
<list type="unordered"><item>il-kriterji tal-adeżjoni</item>
<item>il-kondizzjonijiet stabbiliti fil-Proċess ta' Stabbilizzazzjoni u ta' Assoċjazzjoni (PSA)</item></list>
<p>Fi Frar 2018, il-Kummissjoni Ewropea adottat strateġija għall-Balkani tal-Punent.</p>
<p>Is-summit UE-Balkani tal-Punent sar f'<ref target="https://mt.wikipedia.org/wiki/Sofija">Sofija</ref>, il-<ref target="https://mt.wikipedia.org/wiki/Bulgarija">Bulgarija</ref>, fis-17 ta' Mejju 2018. Dan laqqa':</p>
<list type="unordered"><item>il-kapijiet ta' stat jew ta' gvern mill-istati membri tal-UE</item>
<item>il-mexxejja tas-sitt pajjiżi sħab tal-<ref target="https://mt.wikipedia.org/wiki/Balkani_tal-Punent">Balkani tal-Punent</ref>: l-Albanija, il-Bożnija-Ħerzegovina, is-Serbja, il-Montenegro, ir-Repubblika tal-Maċedonja ta' Fuq u l-Kosovo*</item></list>
<p>Il-mexxejja tal-UE qablu dwar id-dikjarazzjoni ta' Sofija, li s-sħab tal-Balkani tal-Punent allinjaw ruħhom magħha. Huma adottaw ukoll l-aġenda ta' prijoritajiet ta' Sofija, bħala anness għad-dikjarazzjoni, li tiddeskrivi miżuri l-ġodda għal kooperazzjoni akbar fir-reġjun. Waqt is-summit il-mexxejja tal-UE tennew l-appoġġ inekwivoku tagħhom għall-perspettiva Ewropea tal-Balkani tal-Punent. L-UE hija determinata li ssaħħaħ l-appoġġ tagħha għat-trasformazzjoni politika, ekonomika u soċjali tar-reġjun.</p>
<p>Fl-10 ta' Diċembru 2018, il-ministri għall-affarijiet barranin iddiskutew il-Balkani tal-Punent. Wara sena ta' relazzjonijiet intensivi ħafna bejn l-UE u l-Balkani tal-Punent, il-ministri kellhom l-opportunità biex jevalwaw l-involviment u l-kooperazzjoni tal-UE mar-reġjun. Huma fakkru fl-aspettattivi tagħhom għall-passi li jmiss fil-progress tar-reġjun fil-mixja Ewropea tiegħu, b'mod partikolari fir-rigward tal-istat tad-dritt u l-ġlieda kontra l-korruzzjoni.</p>
<p>)==Sitwazzjoni attwali===</p>
Bidu tan-negozjati għall-adeżjoni
<list type="unordered"><item>Is-<ref target="https://mt.wikipedia.org/wiki/Serbja">Serbja</ref> - Jannar 2014</item>
<item>Il-<ref target="https://mt.wikipedia.org/wiki/Montenegro">Montenegro</ref> - Ġunju 2012</item>
<item>It-<ref target="https://mt.wikipedia.org/wiki/Turkija">Turkija</ref> - Ottubru 2005</item></list>
Deċiżjonijiet biex jinfetħu n-negozjati tal-adeżjoni
<list type="unordered"><item>L-<ref target="https://mt.wikipedia.org/wiki/Albanija">Albanija</ref> - pajjiż kandidat minn Ġunju 2014</item>
<item>Ir-<ref target="https://mt.wikipedia.org/wiki/Repubblika_tal-Maċedonja_ta'_Fuq">Repubblika tal-Maċedonja ta' Fuq</ref> - pajjiż kandidat minn Diċembru 2005</item></list>
Kandidati potenzjali
<list type="unordered"><item>Il-<ref target="https://mt.wikipedia.org/wiki/Bożnija-Ħerzegovina">Bożnija-Ħerzegovina</ref> - applikazzjoni mressqa fi Frar 2016</item>
<item>Il-<ref target="https://mt.wikipedia.org/wiki/Kosovo">Kosovo</ref> - Il-Ftehim ta' Stabbilizzazzjoni u Assoċjazzjoni daħal fis-seħħ f'April 2016</item></list>
Fil-Kunsill
<p>Il-konfigurazzjoni tal-Kunsill Affarijiet Ġenerali (KAĠ) tistabbilixxi u tissorvelja l-proċess tat-tkabbir u n-negozjati tal-adeżjoni tal-UE. Meta pajjiż jippreżenta applikazzjoni biex jissieħeb fl-UE, il-Kunsill jistieden lill-Kummissjoni Ewropea biex tippreżenta l-opinjoni tagħha dwar din l-applikazzjoni.</p>
<p>Id-deċiżjonijiet tal-KAĠ jiftħu proċedura ta' evalwazzjoni teknika li għandha tiddetermina:</p>
<list type="unordered"><item>jekk il-pajjiż jissodisfax il-kriterji neċessarji kollha biex jiġi kkunsidrat bħala kandidat uffiċjali għas-sħubija fl-UE</item>
<item>jekk in-negozjati formali għas-sħubija jistgħux jinfetħu u jintemmu b'suċċess</item>
<item>jekk il-pajjiż kandidat jistax jissieħeb fl-UE</item></list>
<p>Id-deċiżjonijiet kollha meħuda fil-KAĠ biex jiġi evalwat il-progress li jkun sar mill-pajjiżi kandidati jeħtieġu qbil unanimu bejn l-istati membri tal-UE.</p>
<p>Kull sena, il-KAĠ jikkunsidra s-sitwazzjoni tal-proċess tat-tkabbir. Id-diskussjoni u kull deċiżjoni potenzjali jkunu bbażati fuq ir-rapporti dwar il-progress individwali ta' kull pajjiż tat-tkabbir u l-istrateġija annwali dwar it-tkabbir tal-Kummissjoni.</p>
L-aħħar żviluppi
<p>Fl-24 ta' Marzu 2020, il-ministri għall-affarijiet Ewropej qablu politikament li jinfetħu n-negozjati tal-adeżjoni mal-<ref target="https://mt.wikipedia.org/wiki/Albanija">Albanija</ref> u mar-<ref target="https://mt.wikipedia.org/wiki/Repubblika_tal-Maċedonja_ta'_Fuq">Repubblika tal-Maċedonja ta' Fuq</ref>. Fil-25 ta' Marzu, il-konklużjonijiet dwar it-tkabbir u l-proċess ta' stabbilizzazzjoni u assoċjazzjoni ġew formalment adottati bi proċedura bil-miktub. Fis-26 ta' Marzu 2020, il-membri tal-Kunsill Ewropew approvaw il-konklużjonijiet.</p>
Referenzi

<list type="unordered"><item><ref target="https://www.consilium.europa.eu/mt/policies/enlargement/">Tkabbir tal-UE</ref>, <hi rend="italic">Kunsill tal-Unjoni Ewropea</hi></item></list>
</text></body></html>