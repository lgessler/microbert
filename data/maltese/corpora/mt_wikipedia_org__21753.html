<html><body><text id="wikipedia_mt_wikipedia_org__21753.html" ns="0" revid="238280" sourceurl="https://mt.wikipedia.org/wiki/Opossum_bugeddum_ta%27_%C5%BCaqqu_gri%C5%BCa" title="Opossum bugeddum ta' żaqqu griża" type="wikipedia">Opossum bugeddum ta' żaqqu griża
<p>L-<hi rend="bold">Opossum bugeddum ta' żaqqu griża</hi> jew <hi rend="bold">opossum far ta' żaqqu griża</hi>, magħruf xjentifikament bl-isem ta' <hi rend="italic">Caenolestes caniventer</hi>, huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Marsupjal">marsupjal</ref> notturn ta' daqs żgħir, nattiv tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref> li jippreferi l-foresti ta' altitudni għolja qalb l-<ref target="https://mt.wikipedia.org/wiki/Andi">Andi</ref>. </p>
Deskrizzjoni
<p>Din l-ispeċi hija simili ħafna tal-ispeċi l-oħrajn li qegħdin miġburin fl-istess ġeneru {<hi rend="italic"><ref target="https://mt.wikipedia.org/wiki/Caenolestes">Caenolestes</ref></hi>}. </p>
<p>L-opossum bugeddum ta' żaqqu griża għandu l-pil qasir u folt ta' lewn li jvarja mill-kannella għall-griż li jiċċara fin-naħa taż-żaqq. Il-wiċċ tawwali li ġej għall-ponta mgħammar b'par għajnejn ċkejknin, u fuq ir-ras jinsabu par widnejn tondi.</p>
<p>It-tul totali huwa ta' 256 <ref target="https://mt.wikipedia.org/wiki/Millimetru">millimetru</ref>, ir-ras u l-ġisem 129 millimetru u d-denb ta' 127 millimetru ieħor, għalkemm dan jista jvarja xi ftit minn reġjun għal ieħor tul id-distribuzzjoni tal-ispeċi, filwaqt li l-piż totali huwa ta' madwar 45 <ref target="https://mt.wikipedia.org/wiki/Gramma">gramma</ref>.</p>
<p>In-nisa ta' dan il-marsupjal m'għandhomx marsupju.</p>
Dieta
<p>L-Opossum bugeddum ta' żaqqu griża huwa marsupjal b'dieta <ref target="https://mt.wikipedia.org/wiki/Karnivoru">karnivora</ref> li tikkonsisti minn varjetà ta' insetti u annimali vertebrati żgħar.</p>
Distribuzzjoni
<p>L-Opossum bugeddum ta' żaqqu griża huwa mammiferu pjutost rari, li għandu firxa żgħira fil-kontinent tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref> u jgħix fil-foresti u l-prateriji umdi tal-Andi, fin-Nofs in-Nhar tal-<ref target="https://mt.wikipedia.org/wiki/Ekwador">Ekwador</ref> u fit-Tramuntana tal-<ref target="https://mt.wikipedia.org/wiki/Peru">Peru</ref>.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Paucituberculata">Paucituberculata</ref>
<list type="unordered"><item>Familja <ref target="https://mt.wikipedia.org/wiki/Caenolestidae">Caenolestidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Caenolestes">Caenolestes</ref></hi>
<list type="unordered"><item><hi rend="bold">Opossum bugeddum ta' żaqqu griża</hi>, <hi rend="italic"><ref target="https://mt.wikipedia.org/wiki/Caenolestes_caniventer">Caenolestes caniventer</ref></hi></item></list></item></list></item></list></item></list>
Konservazzjoni
<p>Din l-ispeċi, fil-lista l-ħamra tal-Unjoni Internazjonali għall-Konservazzjoni tan-Natura (<hi rend="italic">IUCN red list</hi>) qiegħda mmniżżla bħala fi stat ta' riskju ta' estinzjoni baxx.</p>
Referenzi
<list type="unordered"><item>Gardner, Alfred (November 16, 2005). Wilson, D. E., and Reeder, D. M. (eds) Mammal Species of the World, 3rd edition, Johns Hopkins University Press, 19. <ref target="https://mt.wikipedia.org/wiki/Special:BookSources/0801882214">ISBN 0-801-88221-4</ref>.</item></list>
Ħoloq esterni
<list type="unordered"><item><ref target="http://www.iucnredlist.org/search/details.php/40521/summ"><hi rend="italic">Caenolestes caniventer</hi></ref> In: 2007 IUCN Red List of Threatened Species. IUCN 2007.</item></list>
</text></body></html>