<html><body><text id="wikipedia_mt_wikipedia_org__25948.html" ns="0" revid="262668" sourceurl="https://mt.wikipedia.org/wiki/Maw%C5%BColew_ta%E2%80%99_Khoja_Ahmed_Yasawi" title="Mawżolew ta’ Khoja Ahmed Yasawi" type="wikipedia">Mawżolew ta’ Khoja Ahmed Yasawi<figure><caption>Veduta tal-mawżolew minn wara fejn wieħed jista’ japprezza l-iktar it-teknika tal-<hi rend="italic">banna'i</hi> bid-disinni bil-brikks ileqq.</caption></figure>
<p>Il-<hi rend="bold">Mawżolew ta’ Khoja Ahmed Yasawi</hi> (bil-Każakistani: Қожа Ахмет Яссауи кесенесі, <hi rend="italic">Qoja Ahmet Iassaýı kesenesi</hi>) huwa mawżolew fil-belt ta’ <ref target="https://mt.wikipedia.org/wiki/Turkestan">Turkestan</ref>, fin-Nofsinhar tal-<ref target="https://mt.wikipedia.org/wiki/Każakistan">Każakistan</ref>. L-istruttura ġiet ikkummissjonata fl-1389 minn <ref target="https://mt.wikipedia.org/wiki/Timur">Timur</ref>, li kien il-mexxej taż-żona bħala parti mill-<ref target="https://mt.wikipedia.org/wiki/Imperu_Timurid">Imperu Timurida</ref><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, biex tissostitwixxi mawżolew iżgħar tas-seklu 12 tal-poeta famuż u mistiku tas-<ref target="https://mt.wikipedia.org/wiki/Sufiżmu">Sufiżmu</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref>, <ref target="https://mt.wikipedia.org/wiki/Khoja_Ahmed_Yasawi">Khoja Ahmed Yasawi</ref> (1093-1166). Madankollu, il-kostruzzjoni waqfet ħesrem mal-<ref target="https://mt.wikipedia.org/wiki/Mewt">mewt</ref> ta’ Timur fl-1405.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Minkejja li mhuwiex komplut, il-mawżolew wasal sa żminijietna bħala wieħed mill-iktar kostruzzjonijiet li baqgħu ppreservati tajjeb minn żmien l-Imperu Timurida. Il-kostruzzjoni tiegħu kienet il-bidu tal-istil arkitettoniku tal-Imperu Timurida.<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref> L-arranġamenti spazjali sperimentali, is-soluzzjonijiet arkitettoniċi innovattivi għall-kostruzzjoni tal-koppli u tas-soqfa bil-ħnejjiet, u l-ornamentazzjonijiet bil-madum ileqq, wasslu biex l-istruttura tkun il-prototip ta’ din <ref target="https://mt.wikipedia.org/wiki/L-Arti">l-arti</ref> distintiva, li nfirxet fl-imperu kollu u lil hinn minnu.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>L-istruttura <ref target="https://mt.wikipedia.org/wiki/Reliġjon">reliġjuża</ref> għadha tattira pellegrini mill-<ref target="https://mt.wikipedia.org/wiki/Asja">Asja</ref> Ċentrali u sar jitqies bħala l-epitoma tal-identità nazzjonali Każakistana.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:4-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-:5-6">[6]</ref> Huwa protett bħala <ref target="https://mt.wikipedia.org/wiki/Monument">monument</ref> nazzjonali, filwaqt li l-<ref target="https://mt.wikipedia.org/wiki/UNESCO">UNESCO</ref> ddeżinjatu bħala l-ewwel <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-pajjiż fl-2003.<ref target="https://mt.wikipedia.org/wiki/Il-Paġna_prinċipali#cite_note-:6-7">[7]</ref></p>
<figure><caption>Il-pożizzjoni tal-mawżolew fi ħdan il-ħitan taċ-ċittadella storika</caption></figure>
Pożizzjoni
<p>Il-Mawżolew ta’ Khoja Ahmed Yasawi jinsab fil-parti tal-Grigal tal-belt modern ta’ Turkestan (magħrufa fl-imgħoddi bħala Hazrat-e Turkestan)<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:4-5">[5]</ref>, ċentru kummerjali antik tal-karovani li fl-imgħoddi kien magħruf ukoll bħala Khazret u mbagħad bħala Yasi<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, fin-Nofsinhar tal-Każakistan. L-istruttura tinsab qrib ċittadella storika<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, li issa hija sit arkeoloġiku.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Fis-sit arkeoloġiku hemm strutturi <ref target="https://mt.wikipedia.org/wiki/Medjuevu">Medjevali</ref> bħal mawżolej oħra, moskej u banjijiet. Fit-Tramuntana tal-Mawżolew ta’ Khoja Ahmed Yasawi hemm sezzjoni rikostruwita (fis-snin 70 tas-seklu 20) tal-ħitan taċ-ċittadella li jisseparaw iż-żona storika mill-iżviluppi tal-belt moderna.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Storja
<figure><caption>Illustrazzjoni ta’ minjatura moderna ta’ Khoja Ahmed Yasawi</caption></figure>
Khoja Ahmed Yasawi
<p>Khoja Ahmed Yasawi (Khawaja jew Khwaja (bil-Persjan: خواجه; ippronunzjat khâje) jikkorrispondi għal “mgħallem”; bl-<ref target="https://mt.wikipedia.org/wiki/Lingwa_Għarbija">Għarbi</ref>: خواجة khawājah), spellut ukoll Khawajah Akhmet Yassawi, kien il-kap ta’ skola reġjonali tas-Sufiżmu fis-seklu 12, li huwa moviment mistiku fl-<ref target="https://mt.wikipedia.org/wiki/Iżlam">Iżlam</ref> li beda fis-seklu 9.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Huwa twieled f’Ispidjab (magħrufa llum bħala <ref target="https://mt.wikipedia.org/wiki/Sayram">Sayram</ref>) fl-1093, u qatta’ l-biċċa l-kbira ta’ ħajtu f’Yasi, fejn miet fl-1166.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Huwa vvenerat ferm fl-Asja Ċentrali talli xerred is-Sufiżmu, li sostna d-diffużjoni tal-Iżlam fiż-żona minkejja l-attakki feroċi kontemporanji tal-invażjoni tal-Mongoli. L-iskola teoloġika li ħoloq wasslet biex Yasi jsir l-iktar ċentru Medjevali importanti ta’ tixrid tal-edukazzjoni fiż-żona. Kien ukoll poeta straordinarju, filosfu u statista. Yasawi ndifen f’mawżolew żgħir, li mbagħad sar sit ta’ pellegrinaġġ għall-Musulmani.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Mawżolew ġdid
<figure><caption>Veduta tal-mawżolew fl-1879</caption></figure>
<p>Fil-biċċa l-kbira tagħha, il-belt ta’ Yasi ħelsitha ħafif matul l-invażjoni tal-Mongoli f’Khwarezmja fis-seklu 13.<ref target="https://mt.wikipedia.org/wiki/Il-Paġna_prinċipali#cite_note-:7-11">[11]</ref> Maż-żmien, id-dixxendenti tal-Mongoli insedjaw iż-żona u kkonvertew għall-Iżlam. Imbagħad il-belt ġiet taħt il-kontroll tad-Dinastija Timurida fis-snin 60 tas-seklu 14.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Timur (jew Tamerlane), il-fundatur tad-dinastija, wessa’ l-imperu sabiex jinkludi l-Mesopotamja expanded the empire's realm to include <ref target="https://mt.wikipedia.org/wiki/Mesopotamja">Mesopotamja</ref>, l-<ref target="https://mt.wikipedia.org/wiki/Iran">Iran</ref>, u t-<ref target="https://mt.wikipedia.org/wiki/Transoksjana">Transoksjana</ref> kollha, bil-kapitali tagħha f’<ref target="https://mt.wikipedia.org/wiki/Samarkanda">Samarkanda</ref>.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Sabiex jikseb l-appoġġ taċ-ċittadini lokali, Timur adotta l-politika tal-kostruzzjoni ta’ binjiet monumentali pubbliċi u reliġjużi.<ref target="https://mt.wikipedia.org/wiki/Il-Paġna_prinċipali#cite_note-:7-11">[11]</ref> F’Yasi, xeħet l-attenzjoni tiegħu fuq il-kostruzzjoni ta’ mawżolew ikbar għal Khoja Ahmed Yasawi<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-:8-13">[13]</ref>, bl-intenzjoni li jigglorifika l-Iżlam, u b’hekk l-Iżlam jinfirex iktar, u tittejjeb il-governanza taż-żoni l-iktar fil-qrib.<ref target="https://mt.wikipedia.org/wiki/Il-Paġna_prinċipali#cite_note-:8-13">[13]</ref></p>
<p>Il-kostruzzjoni tal-mawżolew il-ġdid inbdiet fl-1389.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Timur importa bennejja minn bliet li kien ħakem matul il-kampanji tiegħu, inkluż ħaddiema tal-mużajk minn <ref target="https://mt.wikipedia.org/wiki/Shiraz">Shiraz</ref> kif ukoll naġġara u ħaddiema tal-istukko minn <ref target="https://mt.wikipedia.org/wiki/Esfahan">Esfahan</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-bennejja ewlenin kienu mmexxija mill-arkitett <ref target="https://mt.wikipedia.org/wiki/Khwaja_Hosein_Shirazi">Khwaja Hosein Shirazi</ref> mill-Iran.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Ġie rrappurtat li Timur innifsu pparteċipa fid-disinn tal-istruttura<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:8-13">[13]</ref>, fejn introduċa arranġamenti spazjali sperimentali, tipi ta’ soqfa bil-ħnejjiet u koppli. Dawn l-innovazzjonijiet iktar ’il quddiem ġew implimentati fil-binjiet reliġjużi ta’ bliet oħra. Madankollu, il-mawżolew ma ġiex komplut, wara li Timur miet fl-1405.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Deklin u preservazzjoni
<figure><caption>Veduta tal-mawżolew mill-ġenb</caption></figure>
<p>Meta l-Imperu Timurida sfaxxa, il-kontroll tat-territorju tal-madwar ta’ Yasi għadda għand il-Khanat Każakistani. Yasi ngħatat l-isem ta’ Turkestan u saret il-belt kapitali tal-Khanat fis-seklu 16.<ref target="https://mt.wikipedia.org/wiki/Il-Paġna_prinċipali#cite_note-:5-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-:9-15">[15]</ref> Il-<hi rend="italic">khan</hi> (jiġifieri l-“mexxejja”) għamlu ħilithom biex isaħħu l-importanza politika u reliġjuża ta’ Turkestan sabiex junifikaw it-tribujiet nomadiċi fi ħdan stat żagħżugħ. B’hekk, bħala ċ-ċentru politiku tal-Khanat, iċ-ċerimonji għall-elevazzjoni tal-khan fit-tron u l-missjonijiet minn stati ġirien kienu jsiru f’Turkestan. In-nobbiltà Każakistana kienet tagħmel l-iktar laqgħat importanti tagħha biex jittieħdu d-deċiżjonijiet statali fil-belt kapitali.<ref target="https://mt.wikipedia.org/wiki/Il-Paġna_prinċipali#cite_note-:5-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-:9-15">[15]</ref></p>
<p>Il-belt, li kienet tinsab fil-fruntiera ta’ kulturi nomadiċi u insedjati, imxiet ’il quddiem u kibret bħala l-ikbar ċentru kummerċjali u artiġjanali tal-Khanat. Inbnew fortifikazzjonijiet biex jiġi ssalvagwardjat ir-rwol kummerċjali tagħha, inkluż il-kostruzzjoni tas-seklu 19 ta’ ħitan difensivi madwar il-mawżolew mhux komplut, li sar għeliem importanti u ċentru ta’ pellegrinaġġ tal-belt. Fis-sekli suċċessivi, Turkestan u l-monumenti storiċi tagħha bdew jiġu kkollegati mal-idea tas-sistema ta’ stat tal-Każakistan.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> It-tilwim politiku u l-bidla favur ir-rotot kummerċjali marittimi minflok ir-rotot kummerċjali fuq l-art malajr wasslu għad-deklin tal-belt, qabel ma għaddiet finalment għand l-<ref target="https://mt.wikipedia.org/wiki/Imperu_Russu">Imperu Russu</ref> fl-1864.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Ritratt storiku tas-seklu 19 tal-veduta tal-mawżolew min-Nofsinhar</caption></figure>
<p>Il-belt eventwalment ġiet abbandunata u ġie żviluppat ċentru ġdid fil-Punent tal-belt, li nbena fejn issa hemm stazzjon ġdid tal-ferrovija. It-territorju għadd taħt it-tmexxija Sovjetika fis-seklu 20. L-amministrazzjoni l-ġdida wettqet xogħol ta’ preservazzjoni u restawr fis-sit, għalkemm kienet tikkunsidra l-mawżolew bħala struttura arkitettonika iktar milli spiritwali.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Għalhekk, il-mawżolew ingħalaq biex id-devoti ma jkunux jistgħu jagħtu ġieħ lil Yasawi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Madankollu, l-imgħallem lokali li kien ibbażat fil-mawżolew, minn taħt kien iħalli lill-pellegrini jidħlu fl-istruttura billejl.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Mill-1922, diversi kummissjonijiet ħadu sehem fl-investigazzjoni teknika tal-binja.<ref target="https://mt.wikipedia.org/wiki/Il-Paġna_prinċipali#cite_note-:8-13">[13]</ref> Mill-1938 bdiet issir manutenzjoni regolari, filwaqt li fl-1945 saru sensiela ta’ kampanji ta’ restawr. L-aħħar waħda saret bejn l-1993 u s-sena 2000. Fost il-passi ta’ konservazzjoni li ġew implimentati dan l-aħħar, kien hemm is-sostituzzjoni tas-sisien tat-tafal tal-istruttura bil-konkos imsaħħaħ, il-konsolidazzjoni tal-ħitan, il-kisi tas-soqfa minn barra b’sustanza kimika biex ikun reżistenti għall-ilma, u t-tpoġġija tal-madum tal-koppli fejn kien nieqes, abbażi tad-disinni u l-mudelli storiċi. Ix-xogħlijiet kontinwi ta’ konservazzjoni ilhom jitwettqu minn mindu l-Każakistan kiseb l-indipendenza. Il-binja hija protetta bħala monument nazzjonali u hija inkluża fil-Lista ta’ Proprjetajiet Nazzjonali tal-Każakistan. Is-sit jiġi amministrat mill-Mużew Azret-Sultan tar-Riżerva Storika u Kulturali tal-Istat, li jieħu ħsieb li jissalvagwardja, jikkonserva u jimmonitorja l-mawżolew kif ukoll iwettaq ir-riċerka u l-manutenzjoni meħtieġa.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Arkitettura
<figure><caption>Il-pjanta tal-mawżolew</caption></figure>
<figure><caption>Il-kaldarun kbir tal-bronż fis-Sala Ewlenija</caption></figure>
<p>L-istat mhux komplut tal-Mawżolew ta’ Khoja Ahmed Yasawi, speċjalment fil-portal tad-daħla u f’sezzjonijiet fuq ġewwa<ref target="https://mt.wikipedia.org/wiki/Il-Paġna_prinċipali#cite_note-:8-13">[13]</ref>, jippermettu lil dak li jkun jgħarbel b’iktar dettall l-arkitettura tal-monument, kif ġie ddisinjat u kif inbena. L-istruttura għandha pjanta rettangolari ta’ 45.8 m × 62.7 m, u hija għolja 38.7 m. Il-mawżolew huwa orjentat mix-Xlokk għall-Majjistral.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Il-koppla bil-<hi rend="italic">muqarnas</hi></caption></figure>
<p>Il-materja prima li ntużat għall-kostruzzjoni tissejjaħ <hi rend="italic">ganch</hi>, li huwa brikks moħmi fil-forn imħalltin bit-tkaħħil, il-<ref target="https://mt.wikipedia.org/wiki/Ġibs">ġibs</ref> u t-<ref target="https://mt.wikipedia.org/wiki/Tafal">tafal</ref>, li kien jitħejja f’impjant apposta f’<ref target="https://mt.wikipedia.org/wiki/Sauran">Sauran</ref>. Fis-sisien oriġinali kienu ntużaw saffi tat-tafal sa fond ta’ 1.5 m, biex l-ilma ma jitħalliex jidħol fl-istruttura. Dawn ġew sostitwiti b’konkos imsaħħaħ fix-xogħlijiet moderni ta’ restawr. Id-daħla prinċipali tal-mawżolew tinsab fix-Xlokk, u minnha l-viżitaturi jaslu fis-Sala Ewlenija ta’ 18.2 m × 18.2 m, magħrufa bħala <hi rend="italic">Kazandyk</hi> (il-“kamra tar-<ref target="https://mt.wikipedia.org/wiki/Ram">ram</ref>”).<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Il-qabar ta’ Khoja Ahmed Yasawi</caption></figure>
<p>Din is-sala hija msaqqfa bl-ikbar koppla eżistenti tal-brikks fl-Asja Ċentrali, li ukoll għandha dijametru ta’ 18.2-il metru. Fin-nofs tal-<hi rend="italic">Kazandyk</hi> hemm kaldarun kbir tal-bronż li jintuża għal skopijiet reliġjużi. Il-qabar ta’ Yasawi jinsab fuq l-assi ċentrali fi tmiem il-binja fil-Majjistral, bis-sarkofagu ppożizzjonat eżatt fin-nofs tal-kamra, b’saqaf b’koppla doppja mqabbża — il-koppla ta’ ġewwa għolja 17-il metru u l-koppla ta’ barra għolja 28 metru. Il-koppla ta’ barra hija miksija b’madum aħdar ileqq b’disinni lewn id-<ref target="https://mt.wikipedia.org/wiki/Deheb">deheb</ref>, b’għamla eżagonali. Il-koppla ta’ ġewwa hija ddekorata bi stalaktiti tal-<ref target="https://mt.wikipedia.org/wiki/Alabastru">alabastru</ref>, magħrufa bħala <hi rend="italic">muqarnas</hi>. Hemm diversi kmamar oħra fl-istruttura li b’kollox jammontaw għal 35 kamra, fosthom il-kmamar fejn kienu jsiru l-laqgħat, refettorju, librerija u moskea, li kellha ornamenti ġeometriċi u tal-fjuri ta’ lewn blu mal-ħitan. Il-ħitan ta’ barra tal-mawżolew huma miksijin b’madum ileqq b’disinni ġeometriċi b’ornamenti epigrafiċi Kufiċi u Suls mill-<ref target="https://mt.wikipedia.org/wiki/Koran">Koran</ref> (uħud minnhom ġew immodifikati waqt ir-restawr fi żmien l-Unjoni Sovjetika biex ikunu ġeometriċi biss u ma jagħmlux sens iktar bħala kitba mill-Koran).<ref target="https://mt.wikipedia.org/wiki/Il-Paġna_prinċipali#cite_note-:10-17">[17]</ref> Skont il-pjanta inizjali, suppost kellhom jinbnew żewġ minareti, iżda dawn qatt ma twettqu peress li l-kostruzzjoni waqfet fl-1405.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:8-13">[13]</ref></p>
Legat
Twelid tal-Arkitettura Timurida
<figure><caption>Il-faċċata tal-mawżolew</caption></figure>
<p>Il-kostruzzjoni tal-mawżolew ipprovdiet avvanzi importanti fit-teknoloġija tal-bini, u hija xhieda ta’ rekords ta’ kull tip li qatt ma kienu għadhom intlaħqu, fir-rigward tas-soqfa bil-ħnejjiet u l-innovazzjonijiet artistiċi.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Il-kisbiet oriġinaw mill-mod kif inbena l-mawżolew, flimkien mal-patroċinju Timurida tal-<ref target="https://mt.wikipedia.org/wiki/Mużika">mużika</ref>, tal-<ref target="https://mt.wikipedia.org/wiki/Kalligrafija">kalligrafija</ref>, tal-<ref target="https://mt.wikipedia.org/wiki/Pittura">pittura</ref> tal-minjaturi Persjani, tal-<ref target="https://mt.wikipedia.org/wiki/Letteratura_Għarbija">letteratura</ref>, u ta’ diversi attivitajiet xjentifiċi<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, li wittew it-triq għat-twelid ta’ stil artistiku Iżlamiku distint, magħruf bħala l-arkitettura Timurida.<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref></p>
<figure><caption>Il-madum eżagonali</caption></figure>
<p>L-istruttura spazjuża għandha pjanta radjalment simetrika għall-arranġament spazjali. Il-bilanċ viżiv li jinħoloq permezz tal-preċiżjoni fil-kostruzzjoni sar karatteristika estetika tipika tal-binjiet Timuridi —li mbagħad ġiet adottata mill-arkitettura Mughal tal-<ref target="https://mt.wikipedia.org/wiki/Indja">Indja</ref>, speċjalment fil-ġonna u fl-istrutturi tal-<ref target="https://mt.wikipedia.org/wiki/Qabar_ta’_Humayun">Qabar ta’ Humayun</ref> u tat-<ref target="https://mt.wikipedia.org/wiki/Taj_Mahal">Taj Mahal</ref>, it-tnejn li huma kkummissjonati minn dixxendenti ta’  Timur.</p>
<p>It-teknika tal-koppla doppja li twettqet fil-mawżolew wittiet it-triq għall-koppli l-kbar tal-era Timurida, pereżempju dawk ta’ Samarkanda, fl-<ref target="https://mt.wikipedia.org/wiki/Użbekistan">Użbekistan</ref>.<ref target="https://mt.wikipedia.org/wiki/Il-Paġna_prinċipali#cite_note-:11-18">[18]</ref> Il-koppla nħolqot permezz ta’ brekits fl-irkejjen, li jippermettu t-tranżizzjoni minn bażi kwadra, ottagonali jew b’16-il naħa għal koppla fis-saqaf. Tabilħaqq, il-koppla ewlenija tal-mawżolew għadha l-ikbar koppla eżistenti tal-brikks fl-Asja Ċentrali.</p>
<p>L-użu tal-madum ileqq, tal-mużajk, tad-disinni bil-brikks, u tal-kalligrafija Iżlamika kien ta’ influwenza wkoll.<ref target="https://mt.wikipedia.org/wiki/Il-Paġna_prinċipali#cite_note-:11-18">[18]</ref> L-avvanzi fit-tekniki tax-xogħol bil-fuħħar ippermettew il-produzzjoni tal-massa tal-madum ileqq li kien jintuża għal diversi funzjonijiet dekorattivi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Fost it-tekniki li ntużaw għad-dekorazzjonijiet bil-madum insibu:<ref target="https://mt.wikipedia.org/wiki/Il-Paġna_prinċipali#cite_note-:12-19">[19]</ref></p>
<list type="unordered"><item>it-teknika tal-<hi rend="italic">banna’i</hi>: magħrufa wkoll bħala “t-teknika tal-bennej”, li tikkonsisti mill-alternanza ta’ brikks ileqqu u brikks li ma jleqqux biex jiġu ffurmati disinni ġeometriċi;</item>
<item>it-teknika tal-<hi rend="italic">haftrangi</hi>: li tippermetti l-ħolqien ta’ disinni b’diversi kuluri fuq l-istess maduma qabel ma tinħema fil-forn, mingħajr ma l-kuluri jitħallew jitħalltu;</item>
<item>it-teknika tal-<hi rend="italic">fajjenza</hi>: arranġament f’disinn magħmul minn biċċiet żgħar tal-madum iffittjati qrib xulxin li jkollhom wiċċ ileqq b’kuluri differenti.</item></list>
<p>L-użu tal-madum u tal-<hi rend="italic">muqarnas</hi> ġie influwenzat ferm mill-Iran, minn fejn oriġinaw ħafna mill-arkitetti u l-bennejja ta’ Timur.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> L-uċuħ miksija joħolqu effetti viżivi skont kif l-osservatur iħares lejn il-binja, u “jaqra” l-messaġġi kalligrafiċi.<ref target="https://mt.wikipedia.org/wiki/Il-Paġna_prinċipali#cite_note-:12-19">[19]</ref></p>
<figure><caption>Id-dettall arkitettoniku u tax-xogħol bil-madum ileqq</caption></figure>
<p>Ix-xogħol bil-madum intuża wkoll biex jiġu mgħottija l-ġonturi strutturali tal-binja. L-użu tat-turkważ u tal-ikħal bħala l-kuluri prominenti għal bosta strutturi kellu l-għan li joħloq kuntrast mar-raġġi qawwija tax-<ref target="https://mt.wikipedia.org/wiki/Xemx">xemx</ref> tad-deżert tal-Asja Ċentrali.<ref target="https://mt.wikipedia.org/wiki/Il-Paġna_prinċipali#cite_note-:11-18">[18]</ref></p>
<p>Il-kostruzzjoni tal-mawżolew fi żmien meta bosta insedjamenti oħra tal-Asja Ċentrali kienu qed jesperjenzaw fażi qawwija ta’ kostruzzjoni skont l-ideoloġija politika ta’ Timur, wittiet it-triq għal skambju ta’ ideat u ta’ tekniki fl-imperu kollu.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Il-bennejja ewlenin u l-ħaddiema mill-bliet maħkuma kienu jintużaw għall-proġetti tal-kostruzzjoni. L-użu ta’ arkitetti Persjani fl-attivitajiet ta’ kostruzzjoni ewlenin wassal għall-introduzzjoni tal-elementi Persjani fl-istil Timurida.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Is-soluzzjonijiet arkitettoniċi u artistiċi ewlenin li ntużaw fil-kostruzzjoni tal-Mawżolew ta’ Khoja Ahmed Yasawi bdew jintużaw minnufih fil-kostruzzjoni ta’ binjiet oħra, bħax-xogħlijiet kontemporanji f’Samarkanda, f’<ref target="https://mt.wikipedia.org/wiki/Herat">Herat</ref>, f’<ref target="https://mt.wikipedia.org/wiki/Meshed">Meshed</ref>, f’<ref target="https://mt.wikipedia.org/wiki/Khargird">Khargird</ref>, f’<ref target="https://mt.wikipedia.org/wiki/Tayabad">Tayabad</ref>, f’<ref target="https://mt.wikipedia.org/wiki/Baku">Baku</ref> u f’<ref target="https://mt.wikipedia.org/wiki/Tabriz">Tabriz</ref>.<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref> Jingħad li l-arkitettura Timurida laħqet il-quċċata tagħha fil-binjiet f’Samarkanda.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Timur mela l-kapitali tiegħu b’monumenti lajċi u reliġjużi, kif ukoll b’firxa ta’ ġonna, li kellhom ħitan tal-ġebel, artijiet b’disinni elaborati, u palazzi mgħammra b’oġġetti tad-deheb, <ref target="https://mt.wikipedia.org/wiki/Ħarir">ħarir</ref> u twapet. Fost dawn il-binjiet f’Samarkanda nsibu:<ref target="https://mt.wikipedia.org/wiki/Il-Paġna_prinċipali#cite_note-:12-19">[19]</ref></p>
<list type="unordered"><item>il-Moskea ta’ <ref target="https://mt.wikipedia.org/wiki/Bibi-Khanum">Bibi-Khanum</ref>: l-ikbar moskea fid-<ref target="https://mt.wikipedia.org/wiki/Id-Dinja">dinja</ref> meta tlestiet fl-1404<ref target="https://mt.wikipedia.org/wiki/Il-Paġna_prinċipali#cite_note-:13-21">[21]</ref> u twettaq ir-rieda ta’ Timur li jinħoloq effett monumentali b’arranġament teatrali;</item>
<item>il-Mawżolew ta’ <ref target="https://mt.wikipedia.org/wiki/Gur-i-Amir">Gur-i-Amir</ref>: il-post fejn hu midfun Timur; fih koppla doppja sabiex jinkiseb effett vertikali;</item>
<item>in-Nekropoli ta’ <ref target="https://mt.wikipedia.org/wiki/Shah-i_Zinda">Shah-i Zinda</ref>: kumpless funebri li jirrappreżenta l-quċċata tat-tekniki kollha tal-madum tal-Imperu Timurida;</item>
<item>ir-<ref target="https://mt.wikipedia.org/wiki/Reġistan">Reġistan</ref>: meqjusa bħala l-quċċata tal-arkitettura Timurida<ref target="https://mt.wikipedia.org/wiki/Il-Paġna_prinċipali#cite_note-:13-21">[21]</ref>; pjazza wiesgħa kkonfinata bi tliet binjiet għoljiet ta’ tliet <hi rend="italic">madrassi</hi> (skejjel Iżlamiċi), għalkemm l-ebda waħda minnhom ma ġiet ikkummissjonata minn Timur innifsu u nbnew f’perjodu iktar tard minn <ref target="https://mt.wikipedia.org/wiki/Ulug_Beg">Ulug Beg</ref> u mill-Gvernatur <ref target="https://mt.wikipedia.org/wiki/Yalangtush">Yalangtush</ref>.</item></list>
<p>B’hekk, il-Mawżolew ta’ Khoja Ahmed Yasawi jitqies bħala prototip<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref>, li jimmarka l-bidu ta’ stil arkitettoniku ġdid li laħaq il-quċċata tiegħu fil-monumenti ta’ Samarkanda<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref>, iżda baqa’ jiġi żviluppat kontinwament bħalma ġara fil-każ tal-arkitettura Mughal tal-Indja.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Tabilħaqq, il-kisbiet straordinarji tal-Imperu Timurida fl-arkitettura huwa inkorporat fi proverbju Għarbi minn wieħed mill-binjiet Timuridi li jgħid li “Jekk trid tkun taf dwarna (it-Timuridi), osserva l-binjiet tagħna”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:10-17">[17]</ref> Għal din ir-raġuni wkoll, l-UNESCO ddeżinjat il-mawżolew bħala Sit ta’ Wirt Dinji fl-2003<ref target="https://mt.wikipedia.org/wiki/Il-Paġna_prinċipali#cite_note-:6-7">[7]</ref>, bl-istess rikonoxximent internazzjonali li kien ingħata preċedentement lill-Samarkanda<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>, lill-Qabar ta’ Humayun<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> u lit-Taj Mahal.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Importanza reliġjuża u kulturali
<figure><caption>L-iktar koppla elaborata tal-mawżolew</caption></figure>
<p>Il-mawżolew il-ġdid ordnat minn Timur kompla jsaħħaħ l-importanza reliġjuża tas-santwarju. Matul il-Khanate Każakistani, personalitajiet prominenti għażlu li jiġu midfuna qrib il-monument.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:8-13">[13]</ref> Fosthom kien hemm <ref target="https://mt.wikipedia.org/wiki/Abulkhair">Abulkhair</ref>, <ref target="https://mt.wikipedia.org/wiki/Rabi'i_Sultan-Begim">Rabi'i Sultan-Begim</ref>, <ref target="https://mt.wikipedia.org/wiki/Zholbarys-khan">Zholbarys-khan</ref>, <ref target="https://mt.wikipedia.org/wiki/Esim-khan">Esim-khan</ref>, <ref target="https://mt.wikipedia.org/wiki/Ondan-sultan">Ondan-sultan</ref> (iben <ref target="https://mt.wikipedia.org/wiki/Shygai-khan">Shygai-khan</ref>), <ref target="https://mt.wikipedia.org/wiki/Ablai_Khan">Ablai Khan</ref>, u <ref target="https://mt.wikipedia.org/wiki/Kazbek-bi">Kazbek-bi</ref>.<ref target="https://mt.wikipedia.org/wiki/Il-Paġna_prinċipali#cite_note-:5-6">[6]</ref> Ir-reputazzjoni sagra tal-mawżolew kienet magħrufa wkoll f’artijiet barranin. Fil-bidu tas-seklu 16, <ref target="https://mt.wikipedia.org/wiki/Ubaydullah_Khan">Ubaydullah Khan</ref>, is-suċċessur ta’ <ref target="https://mt.wikipedia.org/wiki/Muhammad_Shaybani_Kahn">Muhammad Shaybani Kahn</ref> tal-Khanat tal-Użbekistan, waqaf iżur il-mawżolew qabel il-battalja tiegħu kontra <ref target="https://mt.wikipedia.org/wiki/Babur">Babur</ref>, li iktar ’il quddiem sar il-fundatur tal-Imperu Mughal. Huwa ħalef li jekk joħroġ rebbieħ mill-battalja, it-tmexxija tiegħu ssegwi għalkollox il-liġi tax-<ref target="https://mt.wikipedia.org/wiki/Xarija">xarija</ref>.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Minkejja l-għeluq tal-monument għall-pubbliku fl-era Sovjetika, il-mawżolew baqa’ jattira l-pellegrini speċjalment wara li reġa’ nfetaħ. Saż-żminijiet kontemporanji, il-Mawżolew ta’ Khoja Ahmed Yasawi għadu jitqies bħala sit ta’ pellegrinaġġ għall-Musulmani Każakistani, tant li l-belt ta’ Turkestan saret it-tieni <ref target="https://mt.wikipedia.org/wiki/Mekka">Mekka</ref> għall-Musulmani tal-Asja Ċentrali. Tabilħaqq, l-importanza tal-mawżolew għall-belt toħroġ fid-dieher mill-isem preċedenti tagħha, Hazrat-e Turkestan, li litteralment tfisser il-“Qaddis ta’ Turkestan”, b’referenza diretta għal Khoja Ahmed Yasawi.<ref target="https://mt.wikipedia.org/wiki/Il-Paġna_prinċipali#cite_note-:4-5">[5]</ref></p>
<p>Bħala l-kapitali tal-Khanat Każakistani preċedenti, li wittiet it-triq għan-nazzjonalità Każakistana distinta, il-belt ta’ Turkestan għadha l-qalba kulturali tal-Każakistan. Peress li l-mawżolew huwa l-post fejn indifen it-teologu tas-Sufiżmu u fejn ġiet midfuna n-nobbiltà tal-Khanat Każakistani, kompla jsaħħaħ il-prestiġju tal-belt. Il-permanenza tal-fidi Iżlamika fil-Każakistan u fl-Asja Ċentrali inġenerali sa żminijietna hija xhieda tal-importanza storika u kulturali tal-belt ta’ Turkestan, bil-Mawżolew ta’ Khoja Ahmed Yasawi fiċ-ċentru.<ref target="https://mt.wikipedia.org/wiki/Il-Paġna_prinċipali#cite_note-:7-11">[11]</ref> Il-mawżolew jitqies bħala wieħed mill-iktar mawżolej importanti tad-dinja Iżlamika u huwa monument sinifikanti kemm għall-fidi Iżlamika kif ukoll għall-kisba arkitettonika fir-reġjun.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Sit ta’ Wirt Dinji
<p>Il-Mawżolew ta’ Khoja Ahmed Yasawi ġie ddeżinjat bħala Sit ta’ Wirt Dinji tal-UNESCO fl-2003.<ref target="https://mt.wikipedia.org/wiki/Il-Paġna_prinċipali#cite_note-:6-7">[7]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-mawżolew huwa kisba straordinarja tal-arkitettura Timurida u kkontribwixxa għall-iżvilupp tal-arkitettura reliġjuża Iżlamika; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-mawżolew huwa xhud eċċezzjonali tal-kultura tar-reġjun tal-Asja Ċentrali u tal-iżvilupp tat-teknoloġija tal-bini; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-mawżolew kien prototip għall-iżvilupp ta’ binjiet ewlenin oħra fil-perjodu tal-Imperu Timurida u sar punt ta’ riferiment sinifikanti fl-istorja tal-arkitettura Timurida.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:6-7">[7]</ref></p>
</text></body></html>