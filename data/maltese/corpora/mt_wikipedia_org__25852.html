<html><body><text id="wikipedia_mt_wikipedia_org__25852.html" ns="0" revid="274230" sourceurl="https://mt.wikipedia.org/wiki/Nisa_f%E2%80%99Malta" title="Nisa f’Malta" type="wikipedia">Nisa f’Malta<figure><caption>Is-simbolu tal-ġeneru femminili</caption></figure>
<p>Il-kunċett tan-<hi rend="bold">Nisa f’Malta</hi> jirreferi, fost affarijiet oħra, għall-istatus soċjali tan-nisa fis-soċjetà Maltija f’kuntesti differenti tal-imgħoddi u tal-preżent fl-i<ref target="https://mt.wikipedia.org/wiki/Storja_ta'_Malta">storja ta’ Malta</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>

Edukazzjoni
<p>Il-<ref target="https://mt.wikipedia.org/wiki/Knisja_Kattolika">Knisja Kattolika Rumana</ref> f’<ref target="https://mt.wikipedia.org/wiki/Malta">Malta</ref> ma tantx ippromwoviet wisq ir-rwol tan-nisa fis-soċjetà, minn tal-inqas sas-seklu 20, għaliex kienet tal-fehma li r-rwol tan-nisa f’ħajjithom kien li jiżżewġu, ikollhom it-tfal u jieħdu ħsieb ix-xogħol tad-dar.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>L-edukazzjoni tal-bniet u tan-nisa f’Malta tindika: “...evidenza ta’ impenn notevoli għall-iżvilupp sħiħ tal-bniet u tan-nisa f’soċjetá globali”.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Politika u suffraġju
<p>Mill-għoti tas-suffraġju universali f’Malta fl-1947 ġew ikkontestati ħmistax-il elezzjoni ġenerali. 73 mara biss ikkontestaw f’dawn l-elezzjonijiet. Min-naħa l-oħra, l-għadd ta’ rġiel li kkontestaw f’dawn l-elezzjonijiet qabżu l-1,000. Madankollu, f’dawn l-aħħar snin, l-għadd ta’ nisa li kkontestaw fl-elezzjonijiet ġenerali żdied. Fil-fatt, 24 kandidat mara ikkuntestaw fl-elezzjonijiet ġenerali tal-1998, l-ogħla numru fl-istorja, u sitta minnhom ġew eletti. B’hekk kien hemm rata ta’ suċċess għan-nisa ta’ 25%.</p>
<p>Fl-elezzjonijiet ġenerali tal-1947 kien hemm l-iżgħar għadd ta’ kandidati nisa, fejn ikkontestaw żewġ nisa biss. Madankollu, ir-riżultat wassal għal rata ta’ suċċess ta’ 50%, ladarba <ref target="https://mt.wikipedia.org/wiki/Agatha_Barbara">Agatha Barbara</ref> ġiet eletta. L-elezzjonijiet ġenerali tal-1955 kellhom l-iktar rata baxxa ta’ suċċess ta’ 14.3% għall-kandidati nisa, fejn ġiet eletta biss kandidata mara waħda minn seba’. Fl-elezzjonijiet ġenerali ta’ wara, ir-rata ta’ suċċess żdiedet bil-mod, sakemm fl-elezzjonijiet ġenerali tal-1976 kien hemm rata ta’ suċċess ta’ 42.3% għall-kandidati nisa, fejn ġew eletti tliet kandidati nisa minn seba’. Dawn kienu Agatha Barbara u <ref target="https://mt.wikipedia.org/wiki/Evelyn_Bonaci">Evelyn Bonaci</ref> għall-<ref target="https://mt.wikipedia.org/wiki/Partit_Laburista_(Malta)">Partit Laburista</ref> u <ref target="https://mt.wikipedia.org/wiki/Anne_Agius_Ferrante">Anne Agius Ferrante</ref> għall-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> li kisbet siġġu wara elezzjoni suppletiva.</p>
<p>Madankollu, ir-rati ta’ suċċess tal-ewwel u tat-tielet elezzjonijiet mirbuħa minn kandidati nisa qatt ma ntlaħqu sa issa (fl-1947 kienet 50% filwaqt li fl-1951 kienet 57.1%). Ir-rata bil-mod il-mod telgħet għal 42.9% fl-1976, iżda dan l-andament pożittiv intilef u r-rata ta’ suċċess niżlet għal 20% fl-1981. Fl-2003 reġgħet telgħet għal 28.6%, bl-istess riżultat li kien inkiseb fl-1998, b’sitt membri parlamentari nisa, tlieta f’wieħed miż-żewġ partiti politiċi ewlenin f’Malta.</p>
Liġijiet dwar il-ħtif u ż-żwieġ
<p>Fl-2015, Malta ġiet ikkritikata minn Equality Now (“Ugwaljanza Issa”), għal liġi li, f’ċerti ċirkostanzi, tista’ tippreskrivi l-piena ta’ raġel li jaħtaf mara, jekk wara li jaħtafha, ir-raġel u l-mara jiżżewġu<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> (l-Artikolu 199 u l-Artikolu 200 tal-Kodiċi Kriminali ta’ Malta).<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-artikolu fl-aħħar mill-aħħar ġie abolit permezz tal-Artikolu 24 tal-Att XIII tal-2018.</p>
</text></body></html>