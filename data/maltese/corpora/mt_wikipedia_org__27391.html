<html><body><text id="wikipedia_mt_wikipedia_org__27391.html" ns="0" revid="271749" sourceurl="https://mt.wikipedia.org/wiki/Hildesheim" title="Hildesheim" type="wikipedia">Hildesheim<figure><caption>Il-<ref target="https://mt.wikipedia.org/wiki/Pjazza">pjazza</ref> ewlenija ta' Hildesheim bil-binjiet tax-Xirkiet tal-<ref target="https://mt.wikipedia.org/wiki/Furnar">Furnara</ref> u tal-Biċċiera</caption></figure>
<p><hi rend="bold">Hildesheim</hi> [ˈhɪldəsˌhaɪ̯m] hija belt f'Niedersachsen, il-<ref target="https://mt.wikipedia.org/wiki/Ġermanja">Ġermanja</ref>, b'madwar 104,000 abitant.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Tinsab fid-distrett ta' Hildesheim, madwar 30 kilometru fix-Xlokk ta' <ref target="https://mt.wikipedia.org/wiki/Hanover">Hanover</ref> max-xtut tax-xmara Innerste, tributarju żgħir tax-xmara Leine.</p>
<p>L-Imperatur Ruman Sagru Lwiġi d-Devot stabbilixxa l-Veskovat ta' Hildesheim fit-815 u ħoloq l-ewwel insedjament b'<ref target="https://mt.wikipedia.org/wiki/Kappella">kappella</ref> fiż-żona hekk imsejħa <hi rend="italic">Domhügel</hi>.</p>
<p>Hildesheim tinsab tul ir-rotta nru 7 tal-Autobahn, in-network ta' awtostradi Ġermaniżi, u b'hekk tinsab f'salib it-toroq bejn it-Tramuntana (<ref target="https://mt.wikipedia.org/wiki/Amburgu">Hamburg</ref> u lil hinn) u n-Nofsinhar tal-<ref target="https://mt.wikipedia.org/wiki/Ewropa">Ewropa</ref>.</p>
<p>Il-<ref target="https://mt.wikipedia.org/wiki/Katidral">Katidral</ref> ta' Hildesheim u l-Knisja ta' San Mikiel tniżżlu bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1985.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fl-2015 il-belt u d-djoċesi ċċelebraw l-1,200 anniversarju tagħhom.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
Snin bikrin
<figure><caption>Il-pjazza tas-suq attwali billejl</caption></figure>
<p>Hildesheim, waħda mill-eqdem bliet fit-Tramuntana tal-Ġermanja, saret is-sede tal-Veskovat ta' Hildesheim fit-815 u x'aktarx li ġiet stabbilita meta l-isqof ittrasferixxa ruħu minn Elze san-naħa l-oħra tax-xmara Innerste, li kienet suq importanti tul ir-rotta kummerċjali ta' Hellweg. L-insedjament madwar il-katidral malajr żviluppa f'raħal u ngħata d-drittijiet ta' suq mir-Re <ref target="https://mt.wikipedia.org/wiki/Otto_III">Otto III</ref> fid-983.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Oriġinarjament, is-suq kien jintrama fi triq imsejħa <hi rend="italic">Alter Markt</hi> (Suq Antik) li għadha teżisti sa llum. L-ewwel suq ġie stabbilit madwar il-Knisja ta' San Indrija. Meta l-belt kibret iktar, sar meħtieġ suq ikbar. Is-suq attwali ta' Hildesheim ġie stabbilit għall-ewwel darba fil-bidu tas-seklu 13 meta l-belt kellha madwar 5,000 abitant.</p>
<ref target="https://mt.wikipedia.org/wiki/Medjuevu">Medju Evu</ref>
<p>Meta Hildesheim kisbet status ta' belt fl-1249, kienet waħda mill-ikbar bliet fit-Tramuntana tal-Ġermanja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-kleru mexxa lil Hildesheim għal erba' sekli sħaħ, qabel ma nbena muniċipju u ċ-ċittadini kisbu influwenza u indipendenza. Il-kostruzzjoni tal-muniċipju attwali bdiet fl-1268.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Fl-1367 Hildesheim saret membru tal-<ref target="https://mt.wikipedia.org/wiki/Lega_Anseatika">Lega Anseatika</ref>. Bejn l-1519 u l-1523 faqqgħet gwerra fewdali bejn iċ-ċittadini u l-isqof tagħhom b'konsegwenzi ħorox.</p>
Riforma tal-Knisja
<figure><caption>Il-Knisja ta' San Mikiel mill-ajru</caption></figure>
<p>Hildesheim saret <ref target="https://mt.wikipedia.org/wiki/Luteraniżmu">Luterana</ref> fl-1542, u l-katidral u ftit binjiet oħra biss baqgħu f'idejn imperjali (<ref target="https://mt.wikipedia.org/wiki/Knisja_Kattolika">Kattoliċi Rumani</ref>). Diversi villaġġi madwar il-belt baqgħu Kattoliċi Rumani wkoll.</p>
Seklu 19
<p>Fl-1813, wara l-Gwerer ta' <ref target="https://mt.wikipedia.org/wiki/Napuljun_I_ta'_Franza">Napuljun</ref>, il-belt saret parti mir-Renju ta' Hanover, li ġie anness mir-Renju tal-<ref target="https://mt.wikipedia.org/wiki/Prussja">Prussja</ref> bħala provinċja wara l-Gwerra bejn l-Awstrijaċi u l-Prussjani fl-1866. Fl-1868, is-suldati Prussjani sabu teżor ta' valur imprezzabbli ta' madwar 70 <ref target="https://mt.wikipedia.org/wiki/Pożati">pożata</ref> u utensili tal-ikel u tax-xorb ta' żmien ir-<ref target="https://mt.wikipedia.org/wiki/Imperu_Ruman">Rumani</ref>, magħmula mill-fidda; l-hekk imsejjaħ Teżor ta' Hildesheim.</p>
Bidu tas-seklu 20 u t-Tieni Gwerra Dinjija
<figure><caption>Ritratt mill-ajru ta' Hildesheim fl-1945</caption></figure>
<p>Fil-bidu ta<ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, bdew is-segregazzjonijiet tal-popolazzjoni <ref target="https://mt.wikipedia.org/wiki/Ġudaiżmu">Lhudija</ref>, u mijiet ta' Lhud ta' Hildesheim ġew deportati lejn kampijiet ta' konċentrament. Wieħed minnhom li baqa' notevoli kien <ref target="https://mt.wikipedia.org/wiki/Guy_Stern">Guy Stern</ref>. Il-belt ġarrbet ħsara estensivi minħabba l-attakki mill-ajru fl-1945, speċjalment fit-22 ta' Marzu. Minkejja li kellha ftit rilevanza militari, xahrejn qabel tmiem il-gwerra fl-Ewropa, il-belt storika ġiet ibbumbardjata bħala parti mid-Direttiva dwar il-Bumbardamenti mill-Ajru sabiex jitkisser il-moral tal-poplu Ġermaniż. 28.5% tad-djar ġew meqruda għalkollox u 44.7% minnhom ġarrbu xi ħsarat. 26.8% tad-djar ma ġarrbux ħsarat. Iċ-ċentru, li kien irnexxielu jżomm il-karattru Medjevali tiegħu sa dak iż-żmien, inqered kważi għalkollox. Madwar 20-30% tal-belt ġiet meqruda.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Bħal f'bosta bliet, ingħatat prijorità lill-kostruzzjoni rapida tad-djar li kienu tant meħtieġa, u strutturi tal-konkos ħadu post il-binjiet meqruda. Il-biċċa l-kbira tal-knejjes il-kbar, li tnejn minnhom issa jitqiesu bħala Sit ta' Wirt Dinji tal-UNESCO, reġgħu nbnew skont l-istil oriġinali ftit wara l-gwerra. Matul il-gwerra, diversi materjali ta' wirt storiku dinji kienu ġew moħbija taħt l-art taħt is-sur tal-belt.</p>
L-aħħar tas-seklu 20 u l-preżent
<figure><caption>Kartolina tal-binja partikolari tal-<hi rend="italic">Umgestülpter Zuckerhut</hi></caption></figure>
<p>Fl-1978 ġiet stabbilita l-Università ta' Hildesheim. Fis-snin 80 tas-seklu 20 bdiet ir-rikostruzzjoni taċ-ċentru storiku tal-belt. Uħud mill-binjiet tal-konkos madwar il-pjazza fejn attwalment jintrama s-suq twaqqgħu u ġew sostitwiti b'repliki tal-binjiet oriġinali. Fil-ħarifa tal-2007, ittieħdet deċiżjoni biex issir ir-rikostruzzjoni tal-<hi rend="italic">Umgestülpter Zuckerhut</hi>, dar ikonika b'qafas nofsu tal-<ref target="https://mt.wikipedia.org/wiki/Injam">injam</ref> li hija famuża għall-għamla mhux tas-soltu tagħha. Fl-2015 il-belt u d-djoċesi ċċelebraw l-1,200 anniversarju tagħhom fil-Jum ta' Niedersachsen.</p>
Reliġjonijiet
<p>Fl-1542, il-biċċa l-kbira tal-abitanti saru Luterani. Illum il-ġurnata, 28.5% tal-abitanti jidentifikaw lilhom infushom bħala Kattoliċi Rumani tad-Djoċesi ta' Hildesheim u 38.3% bħala Protestanti tal-Knisja Luterana Evanġelika ta' Hanover. 33.0% tal-abitanti jipprattikaw <ref target="https://mt.wikipedia.org/wiki/Reliġjon">reliġjonijiet</ref> oħra jew ma għandhomx reliġjon. Sal-2015, l-Isqof Ortodoss <ref target="https://mt.wikipedia.org/wiki/Serbja">Serbjan</ref> tal-Ġermanja kellu s-sede tiegħu f'Himmelsthür (lokalità ta' Hildesheim), qabel ma s-sede ġiet ittrasferita lejn <ref target="https://mt.wikipedia.org/wiki/Frankfurt">Frankfurt</ref> u, fl-2018, lejn <ref target="https://mt.wikipedia.org/wiki/Düsseldorf">Düsseldorf</ref>.</p>
<figure><caption>It-<hi rend="italic">Tempelhaus</hi></caption></figure>
Attrazzjonijiet ewlenin
<list type="unordered"><item>Il-<hi rend="italic">Marktplatz</hi> (il-pjazza tas-suq storiku) ġiet rikostruwita fl-1984-1990 wara li kienet inqerdet b'attakk mill-ajru f'Marzu 1945. L-iżjed binjiet notevoli fil-pjazza huma:
<list type="unordered"><item>il-<hi rend="italic">Knochenhaueramtshaus</hi> (il-Binja tax-Xirka tal-Biċċiera), li oriġinarjament kienet inbniet fl-1529 u nqerdet fl-1945; ġiet rikostruwita bejn l-1987 u l-1989 skont il-pjanti oriġinali. Il-faċċata għandha dekorazzjonijiet sbieħ b'bosta pitturi kkuluriti u proverbji Ġermaniżi. Illum il-binja tospita ristorant u l-<ref target="https://mt.wikipedia.org/wiki/Mużew">Mużew</ref> tal-Belt.</item>
<item>il-<hi rend="italic">Bäckeramtshaus</hi> (il-Binja tax-Xirka tal-Furnara) hija dar b'qafas nofsu tal-injam li oriġinarjament kienet inbniet fl-1825. Ġiet meqruda fl-1945 u nbniet mill-ġdid bejn l-1987 u l-1989. Illum il-ġurnata tospita kafetterija.</item>
<item>il-Muniċipju, li nbena fis-seklu 13 bi stil <ref target="https://mt.wikipedia.org/wiki/Gotiku">Gotiku</ref>. Ġie parzjalment meqrud fl-1945, u mbagħad reġa' nbena u ġie inawgurat fl-1954.</item>
<item>it-<hi rend="italic">Tempelhaus</hi>, dar aristokratika tas-seklu 14 bi stil tal-aħħar tal-Gotiku, li llum tospita l-uffiċċju tal-informazzjoni għat-turisti. Ġarrbet xi ħsarat matul it-Tieni Gwerra Dinjija iżda ġiet restawrata u inawgurata fl-1950.</item>
<item>il-<hi rend="italic">Wedekindhaus</hi>, dar aristokratika tas-seklu 16 karatterizzata b'sulari għoljin u mnaqqxin b'bosta dettalji, b'ħoġor tat-twieqi b'figuri allegoriċi.</item>
<item>il-<hi rend="italic">Lüntzelhaus</hi> li nbniet fl-1755 bi stil <ref target="https://mt.wikipedia.org/wiki/Barokk">Barokk</ref>.</item>
<item>ir-<hi rend="italic">Rolandhaus</hi> kienet inbniet oriġinarjament fis-seklu 14 bi stil Gotiku. Fl-1730, id-dar ġiet immudellata mill-ġdid, u ġew miżjuda portal Barokk u tieqa kbira.</item>
<item>l-i<hi rend="italic">Stadtschänke</hi> (it-Taverna tal-Belt) hija dar kbira b'qafas nofsu tal-injam li nbniet oriġinarjament fl-1666. Ir-<hi rend="italic">Rococcohaus</hi> maġenbha nbniet fl-1730.</item>
<item>il-<hi rend="italic">Wollenwebergildehaus</hi> (il-Binja tax-Xirka tan-Nissieġa) inbniet bejn wieħed u ieħor fis-sena 1600.</item></list></item>
<item>Il-Katidral <ref target="https://mt.wikipedia.org/wiki/Rumanesk">Rumanesk</ref> ta' <ref target="https://mt.wikipedia.org/wiki/Santa_Marija">Santa Marija</ref> (il-Katidral ta' Hildesheim), flimkien mal-bibien antiki tal-bronż (magħrufa bħala l-Bibien ta' Bernward tal-ħabta tal-1015) u teżori oħra. Il-katidral inbena fis-seklu 9, iżda ġie meqrud kważi għalkollox fl-1945, u ġie rikostruwit ftit wara l-gwerra. Fl-1985 tniżżel bħala Sit ta' Wirt Dinji tal-UNESCO. Il-"Warda ta' Elf Sena" hija pjanta tal-ward selvaġġ li jingħad li għandha xi 1,000 sena, u allegatament hija l-iktar pjanta tal-ward antika fid-dinja. Għadha twarrad mal-ħajt tal-apsida tal-katidral.
<list type="unordered"><item>Il-Mużew tal-Katidral: li fih it-Teżor tal-Katidral.</item></list></item>
<item>Il-Knisja ta' <ref target="https://mt.wikipedia.org/wiki/San_Mikiel">San Mikiel</ref> (Sit ta' Wirt Dinji tal-UNESCO flimkien mal-katidral) hija knisja Rumaneska bikrija u eżempju ta' arkitettura Ottonjana. Inbniet mill-1010 sal-1022.</item>
<item>Il-Knisja ta' San Indrija hija knisja Gotika tas-seklu 12 bl-ogħla kampnar (114.5-il metru) f'Niedersachsen. Faċċata tal-knisja hemm l-<hi rend="italic">Umgestülpter Zuckerhut</hi> tal-1509.</item>
<item>Ir-<hi rend="italic">Roemer-und-Pelizaeus-Museum</hi>, li huwa mużew b'kollezzjonijiet tal-qedem mill-<ref target="https://mt.wikipedia.org/wiki/Eġittu">Eġittu</ref> u mill-<ref target="https://mt.wikipedia.org/wiki/Perù">Perù</ref> b'wirjiet speċjali.</item>
<item>Il-<hi rend="italic">Kreuzkirche</hi> (il-Knisja tas-Salib Imqaddes) oriġinarjament kienet parti mill-fortifikazzjonijiet Medjevali. Ġiet ikkonvertita f'knisja għall-ħabta tal-1079, ġarrbet ħsarat estensivi fl-1945, u reġgħet inbniet wara l-gwerra.</item>
<item>Il-Bażilika Rumaneska Minuri ta' San Gottardu, li nbniet bejn l-1133 u l-1172, li hija skedata biex titniżżel fil-lista tas-Siti ta' Wirt Dinji tal-UNESCO fil-ġejjieni qarib. Faċċata tal-knisja hemm binjiet notevoli oħra: il-Kappella ta' San Nikola, li hija eks knisja parrokkjali li nbniet bi stil Rumanesk fis-seklu 12 u ġiet ittrasformata f'binja residenzjali wara l-1803, u l-Isptar tal-Ħames Ġerħiet li hija dar b'qafas nofsu tal-injam li jmur lura għall-1770.</item>
<item>Il-Knisja ta' San Lamberti hija binja tal-aħħar tal-Gotiku, fejn isiru serje ta' kunċerti kull ġimgħa fil-ħin tas-suq.</item>
<item>Il-<hi rend="italic">Kehrwiederturm</hi> (it-Torri ta' Kehrwieder), li nbena madwar l-1300, huwa l-unika torri li fadal mill-fortifikazzjonijiet Medjevali.</item>
<item><hi rend="italic">Id-djar b'qafas nofsu tal-injam</hi> li ma nqerdux matul it-Tieni Gwerra Dinjija jinsabu madwar il-Knisja ta' San Gottardu u t-Torri ta' Kehrwieder, fit-toroq imsejħa Keßlerstraße, Knollenstraße, Gelber Stern, Am Kehrwieder, Lappenberg, Brühl, Hinterer Brühl, u fil-pjazza Godehardsplatz. Uħud minnhom għandhom tinqix mirqum fl-injam fil-faċċati tagħhom, pereżempju l-<hi rend="italic">Wernersches Haus</hi> (1606) f'Godehardsplatz u l-<hi rend="italic">Waffenschmiedehaus</hi> (1548) f'Gelber Stern.</item>
<item>Il-Knisja ta' San Ġakbu hija knisja tal-pellegrini li għandha 500 sena u nbniet bi stil Gotiku. Hija waħda mill-ħafna kappelli u knejjes fil-<ref target="https://mt.wikipedia.org/wiki/Pellegrinaġġ_ta’_San_Ġakbu">Pellegrinaġġ ta' San Ġakbu</ref>. Illum il-knisja hija knisja kulturali b'enfasi fuq il-letteratura.</item>
<item>Il-<ref target="https://mt.wikipedia.org/wiki/Monument">Monument</ref> tas-<ref target="https://mt.wikipedia.org/wiki/Sinagoga">Sinagoga</ref> (ikkonsagrat fl-1849 u meqrud fl-1938 matul il-<hi rend="italic">Kristallnacht</hi>) inbena fl-1988 fil-kwartier Lhudi antik fit-triq ta' <hi rend="italic">Lappenberg</hi>. Il-pedamenti ġew rikostruwiti sabiex min iżurhom ikollu idea ta' kemm kienet kbira s-sinagoga. Il-binja ħamranija tal-brikks, li nbniet faċċata għall-ħabta tal-1840, kienet skola tal-Lhud.</item>
<item><hi rend="italic">Il-Mauritiuskirche</hi> (il-Knisja ta' San Mawrizju) hija knisja Rumaneska tas-seklu 11 u tinsab fuq għolja fil-Punent tal-belt fil-kwartier ta' Moritzberg bi kjostru. Fuq ġewwa, il-knisja hija Barokka, u fl-1765 ġie miżjud torri.</item>
<item><hi rend="italic">Il-Kaiserhaus</hi> (id-Dar tal-Imperatur) hija binja <ref target="https://mt.wikipedia.org/wiki/Rinaxximent">Rinaxximentali</ref> tal-1586 fl-<hi rend="italic">Alter Markt</hi>, l-eqdem triq ta' Hildesheim, li reġgħet inbniet wara l-gwerra. Il-faċċata hija mżejna bi <ref target="https://mt.wikipedia.org/wiki/Statwa">statwi</ref> u medaljuni Rumani. Faċċata tagħha hemm tieqa notevoli tal-blat ramli li tmur lura għall-1568. Oriġinarjament, kienet ta' dar privata li twaqqgħet fl-aħħar tas-seklu 19. It-tieqa ġiet ikkonservata u ġiet miżjuda ma' dar oħra fil-parti tal-Lvant ta' Hildesheim li ma ġarrbitx ħsarat matul it-Tieni Gwerra Dinjija. It-tieqa mbagħad tneħħiet minn hemm meta d-dar ġiet immudellata mill-ġdid u ġiet miżjuda mal-iskola fl-1972 fejn tinsab attwalment.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></item>
<item>Qrib il-<hi rend="italic">Kaiserhaus</hi>, hemm l-<hi rend="italic">Alte Kemenate</hi>, dar u maħżen Medjevali notevoli b'għoli ta' 5.5 metri, wara l-iskola fit-triq imsejħa <hi rend="italic">Alter Markt</hi>. Għandha bażi rettangolari ta' 6.5 metri b'5.0 metri u kantina b'kostruzzjoni bil-volti.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Id-dar u maħżen, waħda mill-eqdem binjiet profani f'Hildesheim, inbniet bil-blat ramli u bi stil Gotiku fis-seklu 15. Skont sorsi oħra jaf kienet saħansitra iktar antika minn hekk, jiġifieri nbniet bejn l-aħħar tas-seklu 11 u nofs is-seklu 13.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-binja għandha żewġ sulari. Peress li ma kinitx tal-injam, ma nħarqitx fl-1945, iżda ġarrbet biss xi ħsarat u ġiet irrestawrata minnufih wara l-gwerra. Mill-1945 sal-1951 intużat għal skopijiet residenzjali. L-<hi rend="italic">Alte Kemenate</hi> mhijiex miftuħa għall-pubbliku.</item>
<item>Il-Knisja ta' Santa Maddalena (<hi rend="italic">Magdalenenkirche</hi>) hija knisja żgħura bi twieqi tawwalin u dojoq kbar fit-triq storika ta' <hi rend="italic">Alter Markt</hi>, li ġiet ikkonsagrata fl-1224. Oriġinarjament inbniet bi stil Rumanesk, iżda ġiet imkabbra u mmudellata mill-ġdid bi stil Gotiku fl-1456. Fiha artal tal-injam (tal-ħabta tal-1520) b'tinqix u opri ta<ref target="https://mt.wikipedia.org/wiki/L-Arti">l-arti</ref> oħra. It-triq iż-żgħira msejħa Süsternstraße fiha parti ppreservata tajjeb tas-sur Medjevali tal-belt b'torri tond. Faċċata tal-knisja hemm dar b'qafas nofsu tal-injam li ġiet rikostruwita fl-1981 mas-sur Medjevali tal-belt fit-triq żgħira sekondarja msejħa Mühlenstraße. Il-faċċata tagħha hija mżejna b'tinqix fl-injam.</item>
<item><hi rend="italic">Il-Magdalenengarten</hi> huwa park Barokk li ġie stabbilit fl-1720-1725, u jinsab qrib il-Knisja ta' Santa Maddalena. Hemm bosta tipi differenti ta' pjanti tal-ward, mużew tal-ward, paviljuni, statwi Barokki, parti ppreservata tajjeb tas-sur Medjevali tal-belt u saħansitra għalqa bid-dwieli li minnha jiġu prodotti bejn 100 u 200 flixkun tal-inbid fis-sena. Fir-rebbiegħa, speċi rara ta' tulipan isfar selvaġġ (<hi rend="italic">tulipa sylvestris</hi>) tarmi l-fjuri fil-parti tal-Punent tal-park.</item>
<item>Il-Knisja ta' San Bernward hija knisja neo-Rumaneska li nbniet fl-1905-1907, inqerdet fl-1945 u ġiet rikostruwita mill-1948 sal-1949; fiha artal tal-injam Gotiku li jmur lura għall-bidu tas-seklu 15.</item>
<item>Parti mis-sistema tad-difiża Medjevali, li tikkonsisti minn sur bi ħniedaq mimlijin ilma u swar sekondarji li nbnew madwar il-belt fis-seklu 13, hija ppreservata sew. Il-<hi rend="italic">Kalenberger Graben</hi>, lag artifiċjali, huwa parti minn din is-sistema li hija mdawra bil-park <hi rend="italic">Magdalenengarten.</hi></item>
<item>Il-Kastell ta' Steuerwald (<hi rend="italic">Burg Steuerwald</hi>) fit-Tramuntana tal-belt, madwar tliet kilometri mill-Pjazza tas-Suq, inbena fl-1310-1313. It-torri tiegħu ta' 25 metru ġie miżjud fl-1325. Il-kappella, iddedikata lil Santa Maddalena, oriġinarjament inbniet bi stil Rumanesk u ġiet ittrasformata f'kappella Gotika fl-1507. Illum il-ġurnata tintuża għat-tiġijiet u l-kunċerti.</item>
<item>Il-Kastell ta' Marienburg (<hi rend="italic">Burg Marienburg</hi>) jinsab fix-Xlokk ta' Hildesheim, madwar sitt kilometri mill-Pjazza tas-Suq. Inbena bejn l-1346 u l-1349.</item>
<item>Sorsum huwa villaġġ antik fil-Punent ta' Hildesheim li sar parti mill-belt fl-1974. Hemm żona rurali li ġiet stabbilita fil-Medju Evu, u li ġiet ittrasformata f'żona residenzjali wara s-sena 2000. It-torri tal-ħamiem, li nbena fl-1733, il-matmura l-kbira tal-1786 u l-ikbar dar rurali tal-1734 huma l-iżjed attrazzjonijiet notevoli f'din il-parti rurali ta' Hildesheim.</item>
<item>Il-Prijorat ta' Marienrode (<hi rend="italic">Kloster Marienrode</hi>) jinsab fil-Lbiċ ta' Hildesheim, madwar sitt kilometri mill-Pjazza tas-Suq. Ġie stabbilit fl-1125. Il-ġebla tax-xewka tal-knisja attwali ġiet stabbilita fl-1412. Il-knisja nbniet bi stil Gotiku bi tliet navati u tlestiet fl-1462. It-turretta Barokka fit-tarf ġiet miżjuda fis-seklu 18. Fil-knisja hemm żewġ artali Barokki notevoli li jmorru lura għall-ħabta tal-1750 u <ref target="https://mt.wikipedia.org/wiki/Skultura">skultura</ref> Gotika tal-blat ramli ta' Santa Marija li saret fl-1460. L-orgni jmur lura għal nofs is-seklu 18. Kappella żgħira ta' San Cosmas u Damjan, li nbniet fl-1792, ġiet ikkonvertita fi knisja Protestanta żgħira fl-1830. Il-prijorat ġie xolt fl-1806, iżda ġie rritornat lill-Knisja Kattolika fl-1986. Mill-1988 ġie mmexxi mis-sorijiet. Ħdejn il-monasteru hemm għadira kbira bil-ħut u raddiena tar-riħ għolja li nbniet fl-1839.</item></list>
<figure><caption>L-arkitettura Ottonjana tal-Knisja ta' San Mikiel f'Hildesheim</caption></figure>
<p>Postijiet oħra ta' interess jinkludu t-teatru, li joffri spettakli tal-opri, operetti u musicals, reċti, <ref target="https://mt.wikipedia.org/wiki/Żfin">żfin</ref> klassiku u kunċerti.</p>
Inkorporazzjonijiet
<list type="unordered"><item>1911: Moritzberg</item>
<item>1912: Steuerwald</item>
<item>1938: Drispenstedt u Neuhof</item>
<item>1971: Ochtersum</item>
<item>1974: Achtum-Uppen, Bavenstedt, Einum, Himmelsthür, Itzum, Marienburg, Marienrode u Sorsum</item></list>
<figure><caption>Is-saqaf impitter tal-injam tal-Knisja ta' San Mikiel</caption></figure>
Sit ta' Wirt Dinji
<p>Il-Katidral ta' Hildesheim u l-Knisja ta' San Mikiel ġew iddeżinjati bħala Sit ta' Wirt Dinji tal-UNESCO fl-1985. Fl-2008 kien hemm modifika żgħira fil-konfini tas-sit.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet".<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Demografija
Storja tal-popolazzjoni
<figure><caption>Il-Katidral ta' Hildesheim</caption></figure>
<p>Fil-31 ta' Diċembru 2017 Hildesheim kellha 103,970 abitant.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>

L-ikbar gruppi minoritarji
<p>Il-lista li ġejja turi l-ikbar gruppi barranin fil-belt ta' Hildesheim mill-2013:<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>

Lista ta' sindki ta' Hildesheim
<list type="unordered"><item>1803–1843: Georg Otto Ferdinand Lohde</item>
<item>1843–1848: Carl Christoph Lüntzel</item>
<item>1848: Ikkummissjonat minn Oberg, Starke, u Wynecken</item>
<item>1848–1852: Amtsassessor Domeier</item>
<item>1853–1875: Paul Johann Friedrich Boysen</item>
<item>1876–1895: Gustav Struckmann</item>
<item>1895–1896: Hans Ukert, mhux bħala sindku</item>
<item>1896–1909: Gustav Struckmann, elett mill-ġdid</item>
<item>1909–1937: Ernst Ehrlicher</item>
<item>1945–1946: Erich Bruschke</item>
<item>1946–1950: Albin Hunger</item>
<item>1950–1952: Friedrich Lekve</item>
<item>1952–1958: Albin Hunger, elett mill-ġdid</item>
<item>1958–1959: Paul Lienke</item>
<item>1959–1964: Martin Boyken</item>
<item>1964–1968: Friedrich Nämsch</item>
<item>1968–1972: Martin Boyken, elett mill-ġdid</item>
<item>1972–1975: Friedrich Nämsch, elett mill-ġdid</item>
<item>1975–1981: Heiko Klinge</item>
<item>1981–1991: Gerold Klemke</item>
<item>1991–2001: Kurt Machens</item>
<item>2001–2005: Dr. Ulrich Kumme</item>
<item>2005–2014: Kurt Machens, elett mill-ġdid</item>
<item>2014–present: Dr. Ingo Meyer</item></list>
Ġemellaġġ
<p>Hildesheim hija ġemellata ma':<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<list type="unordered"><item>Angoulême, <ref target="https://mt.wikipedia.org/wiki/Franza">Franza</ref> (1965)</item>
<item>Minya, l-Eġittu (1975)</item>
<item>Weston-super-Mare, l-Ingilterra, ir-<ref target="https://mt.wikipedia.org/wiki/Renju_Unit">Renju Unit</ref> (1983)</item>
<item>Gelendzhik, ir-Russja (1992)</item>
<item>North Somerset,  l-Ingilterra, ir-Renju Unit (1997)</item>
<item><ref target="https://mt.wikipedia.org/wiki/Pavia">Pavia</ref>, l-Italja (2000)</item></list>
Avvenimenti ta' interess internazzjonali
<list type="unordered"><item>Il-Festival ta' M'era Luna, l-iktar avveniment importanti tax-xena Gotika fl-Ewropa</item>
<item>Il-Festival "Jazztime" li jsir fi tmiem il-ġimgħa ta' Pentekoste (f'Mejju jew f'Ġunju)</item></list>
Ekonomija
<p>Hildesheim tospita għadd ta' korporazzjonijiet multinazzjonali notevoli – kif ukoll bosta kumpaniji ta' daqs medju b'saħħithom – fosthom Bosch, Fairchild u Coca-Cola. Blaupunkt falliet u Krupp&amp;Thyssen għamlu fużjoni u saru KSM Castings Group li fl-aħħar tal-2020 kien fi proċess ta' falliment.</p>
Trasport
<p>Hildesheim għandha infrastruttura tat-traffiku effiċjenti: hija hub reġjonali għat-toroq u l-linji ferrovjarji interstatali (l-istazzjon ċentrali ta' Hildesheim <hi rend="italic">Hauptbahnhof</hi> huwa moqdi minn servizzi tal-InterCityExpress), hija kollegata mal-Autobahn, għandha port fil-mogħdija tal-ilma artifiċjali tal-Mittellandkanal, kif ukoll l-Ajrudrom ta' Hildesheim.</p>
Edukazzjoni
<p>Hemm bosta skejjel sekondarji: Gymnasium Andreanum, Gymnasium Marienschule, Gymnasium Josephinum Hildesheim, Scharnhorstgymnasium Hildesheim, Goethegymnasium Hildesheim, Michelsenschule, Gymnasium Himmelsthür. Barra minn hekk hemm skejjel oħra: Freie Waldorfschule Hildesheim, Robert-Bosch-Gesamtschule. Friedrich-List-Schule (Fachgymnasium Wirtschaft), Herman-Nohl-Schule (Fachgymnasium Gesundheit und Soziales), Walter-Gropius-Schule (Berufsbildende Schule), Werner-von-Siemens-Schule (Fachgymnasium Technik), Elisabeth-von-Rantzau-Schule (Fachakademie für Sozialmanagement).</p>
<p>Wieħed jista' jikseb <ref target="https://mt.wikipedia.org/wiki/Edukazzjoni">edukazzjoni</ref> terzjarja fl-Università ta' Hildesheim jew fil-<hi rend="italic">Hochschule für angewandte Wissenschaft und Kunst</hi> (HAWK), permezz tal-kooperazzjoni mal-bliet ta' <ref target="https://mt.wikipedia.org/wiki/Holzminden">Holzminden</ref> u <ref target="https://mt.wikipedia.org/wiki/Göttingen">Göttingen</ref>.</p>
Kultura
<p>Il-komunità ta' Hildesheim għandha s-sede tal-Eparkija Ortodossa Serbjana ta' Frankfurt u tal-Ġermanja kollha.</p>
<figure><caption>Ludolf van Ceulen</caption></figure>
Residenti notevoli
<list type="unordered"><item>Klaus Berger, (twieled fl-1940), teologu</item>
<item>San Bernward, (960-1022), isqof ta' Hildesheim</item>
<item>Adolf Bertram (1859-1945), isqof Kattoliku Ruman Ġermaniż</item>
<item>Andreas Bovenschulte (twieled fl-1965), <ref target="https://mt.wikipedia.org/wiki/Politiku">politiku</ref></item>
<item>Ludolph van Ceulen, (1540–1610), matematiku</item>
<item>Nadine Chanz, (twieldet fl-1972), playmate ta' <hi rend="italic">Playboy</hi></item>
<item>Bernd Clüver, (1948–2011), crooner (It-tifel bl-armonika)</item>
<item>Wolfgang Danne, (twieled fl-1941), figure skater</item>
<item>Catharina Helena Dörrien, (1717-1795), botanika</item>
<item>San Gottardu, (960-1038), isqof ta' Hildesheim</item>
<item>Uwe Gronostay, (1939-2008), kap tal-kor</item>
<item>Jakob Guttmann (1845-1919), rabbi ewlieni, filosfu, pedagogu</item>
<item>Ġwanni ta' Hildesheim (1310/1320-75), <ref target="https://mt.wikipedia.org/wiki/Kittieb">kittieb</ref> u patri Karmlitan</item>
<item>Julius Guttmann (1880-1950), rabbi Ġermaniż u <ref target="https://mt.wikipedia.org/wiki/Iżrael">Iżraeljan</ref>, filosfu u storiku Lhudi</item>
<item>Karl Hamann, (1903-73), fl-1948-51 kien il-president tal-LDPD u ministru</item>
<item>Prinċep Ernst August ta' Hanover (twieled fl-1983), twieled f'Hildesheim.</item>
<item>Petra Hartmann, (twieldet fl-1970), awtriċi u xjenzata tal-letteratura</item>
<item>Hubertus Heil (twieled fl-1972), politiku (SPD)</item>
<item>Wilhelm Hennis, (1923–2012), xjenzat politiku</item>
<item>Frederick Hornemann, (1772–1801), esploratur Ġermaniż <ref target="https://mt.wikipedia.org/wiki/Afrika">Afrikan</ref></item>
<item>Adolf Hurwitz, (1859–1919), matematiku Ġermaniż</item>
<item>Wilhelm Koppe, (1896–1975), Obergruppenführer Ġermaniż u Ġeneral tal-Waffen-SS u l-Pulizija</item>
<item>Hans Adolf Krebs, (1900–81), fiżiku u bijokimiku, Fiżjoloġija u <ref target="https://mt.wikipedia.org/wiki/Mediċina">Mediċina</ref> fl-1953</item>
<item>Diane Kruger, (twieldet fl-1976), supermudella u attriċi, li ħadmet f'<hi rend="italic">Troy</hi></item></list>
<list type="unordered"><item>Heinrich Nordhoff (1899–1968), inġinier, President tal-Volkswagen u esponent ewlieni fl-istorja tal-VW Beetle</item>
<item>Didrik Pining, (1430-1491), esploratur tat-Tramuntana tal-<ref target="https://mt.wikipedia.org/wiki/Oċean_Atlantiku">Atlantiku</ref>, twieled f'Hildesheim</item></list>
<list type="unordered"><item>Erich Pommer (1889–1966), produttur tal-films, twieled f'Hildesheim</item>
<item>Thomas Quasthoff, (twieled fl-1959), kantant bass-baritonu Ġermaniż</item>
<item>Henry Rathbone, (1837-1911), Konslu tal-<ref target="https://mt.wikipedia.org/wiki/Stati_Uniti">Istati Uniti</ref>, mitfuħ f'istitut mentali f'Hildesheim wara l-qtil ta' martu peress li ġie meqjus li kellu problemi mentali</item>
<item>Ferdinand von Roemer, (1818–91), ġeologu, twieled f'Hildesheim.</item>
<item>Michael Schenker, (twieled fl-1955), kitarrista tar-rock Ġermaniż, membru fundatur tal-i<hi rend="italic">Scorpions</hi> u l-band mużikali UFO</item>
<item>Rudolf Schenker, (twieled fl-1948), kitarrista u membru fundatur tal-i<hi rend="italic">Scorpions</hi>, twieled f'Hildesheim.</item>
<item>Oskar Schindler (1908-1974) industrijalista Ġermaniż, li miet f'Hildesheim</item>
<item>Eberhard Schlotter, (1921-2014), pittur u artist grafiku</item>
<item>Wolfram Sievers, (1905-1948), kriminal tal-gwerra Nażist u direttur ta' Ahnenerbe, ġustizzjat għal reati tal-gwerra</item>
<item>Bruno Snell, (1886-1986), filologu klassiku</item>
<item>Guy Stern, (twieled fl-1922), kritiku letterarju Amerikan u ċittadin onorarju tal-belt</item>
<item>Maik Taylor, (twieled fl-1971), plejer tal-<ref target="https://mt.wikipedia.org/wiki/Futbol">futbol</ref> tal-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref> u ta' Birmingham City.</item>
<item>It-tewmin Wolfgang u Christoph Lauenstein, (twieldu fl-1962), rebbieħa ta' Academy Award fl-1989 għall-film tagħhom <hi rend="italic">Balance</hi>.</item>
<item>Wilhelm Wachsmuth (1784-1866), storiku</item></list>
</text></body></html>