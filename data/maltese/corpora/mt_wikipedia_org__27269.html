<html><body><text id="wikipedia_mt_wikipedia_org__27269.html" ns="0" revid="271035" sourceurl="https://mt.wikipedia.org/wiki/Charlie_Watts" title="Charlie Watts" type="wikipedia">Charlie Watts
<p><hi rend="bold">Charles Robert Watts</hi> (twieled fit-2 ta' Ġunju 1941 – miet fl-24 ta' Awwissu 2021) kien mużiċist Ingliż li kiseb fama internazzjonali bħala d-drummer tar-Rolling Stones mill-1963 sa mewtu fl-2021. Huwa kien wieħed mill-membri tal-qalba tal-grupp mużikali, u flimkien mal-kitarrista <ref target="https://mt.wikipedia.org/wiki/Keith_Richards">Keith Richards</ref>, kienu l-unika membri tal-band li daqqew fl-albums kollha tar-Rolling Stones.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa ġie mlaqqam bħala "The Wembley Whammer" minn <ref target="https://mt.wikipedia.org/wiki/Mick_Jagger">Mick Jagger</ref>. Watts ikkwota l-jazz bħala influwenza maġġuri fl-istil tiegħu fuq it-tnabar.</p>
<p>Oriġinarjament tħarreġ bħala artist grafiku, iżda mbagħad żviluppa interess fil-jazz ta' età żgħira, u ngħaqad fil-band Blues Incorporated. Huwa beda wkoll idoqq it-tnabar fil-klabbs tal-R&amp;B (bl-<ref target="https://mt.wikipedia.org/wiki/Lingwa_Ingliża">Ingliż</ref>: rhythm and blues) ta' <ref target="https://mt.wikipedia.org/wiki/Londra">Londra</ref>, fejn iltaqa' mal-membri tal-band futura Jagger, Richards u <ref target="https://mt.wikipedia.org/wiki/Brian_Jones">Brian Jones</ref>. F'Jannar 1963, huwa telaq mill-band Blues Incorporated u ngħaqad mar-Rolling Stones bħala drummer, filwaqt li għamilha wkoll ta' disinjatur tal-qoxra tad-diski bil-vinil u tal-palkijiet fejn taw spettaklu. L-ewwel dehra pubblika ta' Watts bħala membru permanenti kienet fi Frar 1963, u huwa baqa' fil-grupp sa mewtu 58 sena wara. Minbarra l-karriera tiegħu mar-Rolling Stones, Watts wettaq tours mużikali mal-grupp tiegħu stess, il-Kwintett ta' Charlie Watts (bl-Ingliż: Charlie Watts Quintet), u deher f'Londra fir-Ronnie Scott's Jazz Club maċ-Charlie Watts Tentet.</p>
<p>Fl-1989, Watts iddaħħal fil-Klassifika tal-Aqwa Esponenti tar-Rock and Roll, u fl-2004 iddaħħal fil-Klassifika tal-Aqwa Mużiċisti tar-<ref target="https://mt.wikipedia.org/wiki/Renju_Unit">Renju Unit</ref> mar-Rolling Stones, għalkemm Watts ma attendiex għall-okkażjoni tat-tħabbir tal-ewwel klassifika. Spiss jitqies bħala wieħed mill-aqwa drummers ta' dejjem.</p>
Karriera
Bands tal-jazz u Blues Incorporated
<figure><caption>Charlie Watts idoqq it-tnabar mal-ABC&amp;D of Boogie Woogie</caption></figure>
<p>Wara li telaq mill-iskola ta<ref target="https://mt.wikipedia.org/wiki/L-Arti">l-arti</ref>, huwa ħadem bħala artist grafiku għal kumpanija tar-reklamar imsejħa Charlie Daniels Studios<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref>, u daqq it-tnabar ukoll okkażjonalment ma' bands lokali f'kafetteriji u fi klabbs. Hu u <ref target="https://mt.wikipedia.org/wiki/Dave_Green">Dave Green</ref> bdew il-karrieri mużikali tagħhom flimkien mill-1958 sal-1959, u daqqew f'band tal-jazz f'Middlesex imsejħa Jo Jones All Stars.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Watts inizjalment baqa' bejn ħaltejn fir-rigward tat-tranżizzjoni tiegħu għall-R&amp;B, u stqarr "Għaddejt għar-rhythm and blues. Meta staqsewni biex indoqq, ma kontx naf x'inhu. Ħsibt li kien qisu <ref target="https://mt.wikipedia.org/wiki/Charlie_Parker">Charlie Parker</ref>, imma ddoqqu bil-mod".<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fl-1961, Watts iltaqa' ma' <ref target="https://mt.wikipedia.org/wiki/Alexis_Korner">Alexis Korner</ref>, li stiednu jingħaqad mal-band tiegħu Blues Incorporated.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dak iż-żmien, Watts kien sejjer soġġorn fid-<ref target="https://mt.wikipedia.org/wiki/Danimarka">Danimarka</ref> biex jaħdem bħala disinjatur grafiku, iżda aċċetta l-offerta ta' Korner meta reġa' lura Londra fi Frar 1962.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Watts daqq regolarment mal-Blues Incorporated u baqa' jaħdem ukoll mal-kumpanija tar-reklamar Charles, Hobson and Gray.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Karriera mar-Rolling Stones
<p>F'nofs l-1962, Watts iltaqa' għall-ewwel darba ma' Brian Jones, Ian "Stu" Stewart, Mick Jagger u Keith Richards, li wkoll kienu jiffrekwentaw il-klabbs tal-R&amp;B ta' Londra, iżda Watts qabel finalment li jingħaqad mar-Rolling Stones f'Jannar 1963.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Inizjalment, il-band ma kellhiex il-mezzi finanzjarji biex tħallas lil Watts, li kien ilu jaqla' salarju regolari mill-gigs tiegħu.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Deher pubblikament għall-ewwel darba bħala membru permanenti fl-Ealing Jazz Club fit-2 ta' Frar 1963.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Watts spiss kien jiġi introdott bħala "The Wembley Whammer" minn Jagger waqt il-kunċerti f'ħin reali.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Minbarra x-xogħol tiegħu bħala mużiċista, Watts ikkontribwixxa bl-arti grafika u bl-arti tal-komiks fid-diski bikrin tar-Rolling Stones bħall-qoxra tad-diska tal-vinil ta' <hi rend="italic">Between the Buttons</hi><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> u kien responsabbli għall-konferenza stampa fil-<ref target="https://mt.wikipedia.org/wiki/Belt_ta'_New_York">Belt ta' New York</ref> fejn tħabbar it-tour mużikali tal-1975. Il-band issorprendiet lill-bosta ġurnalisti li kienu qed jistennewhom billi saqu u daqqew "Brown Sugar" fuq trakk f'nofs it-traffiku ta' Manhattan.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Watts kien ftakar li dan kien mod komuni li bih il-bands ta' <ref target="https://mt.wikipedia.org/wiki/New_Orleans">New Orleans</ref> kienu jippromwovu d-dati futuri meta kienu se jdoqqu. Barra minn hekk, flimkien ma' Jagger, huwa ddisinja l-palkijiet elaborati għat-tours mużikali, l-ewwel billi kkontribwixxa fid-disinn b'għamla ta' lotus tat-Tour tal-1975 ta<ref target="https://mt.wikipedia.org/wiki/L-Amerika_ta'_Fuq">l-Amerka ta' Fuq</ref> u tal-<ref target="https://mt.wikipedia.org/wiki/L-Amerika_t'Isfel">Amerka t'Isfel</ref>, kif ukoll fl-iSteel Wheels/Urban Jungle Tour tal-1989-1990, fil-Bridges to Babylon Tour tal-1997-1998, fil-Licks Tour tal-2002-2003, u fl- A Bigger Bang Tour tal-2005-2007.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>L-aħħar kunċert f'ħin reali tiegħu mal-band kien fit-30 ta' Awwissu 2019 fil-Hard Rock Stadium f'<ref target="https://mt.wikipedia.org/wiki/Miami">Miami</ref>, <ref target="https://mt.wikipedia.org/wiki/Florida">Florida</ref>, l-<ref target="https://mt.wikipedia.org/wiki/Stati_Uniti">Istati Uniti</ref>. Huwa dejjem kien preżenti f'kull kunċert fil-karriera tiegħu mal-band. Apparti Jagger u Richards, huwa l-uniku membru li deher f'kull album tad-diskografija tar-Rolling Stones.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Attivitajiet apparti r-Rolling Stones
<figure><caption>Charlie Watts fit-58 Festival Internazzjonali tal-Films f'<ref target="https://mt.wikipedia.org/wiki/Berlin">Berlin</ref>, il-<ref target="https://mt.wikipedia.org/wiki/Ġermanja">Ġermanja</ref></caption></figure>
<p>Watts kien involut f'ħafna attivitajiet apparti l-ħajja tiegħu bħala membru tar-Rolling Stones. F'Diċembru 1964, huwa ppubblika cartoon biex jagħti ġieħ lil Charlie Parker imsejjaħ <hi rend="italic">Ode to a High Flying Bird</hi>. Għalkemm kiseb il-fama fir-rock, il-gosti personali tiegħu jxaqilbu l-iktar lejn il-jazz.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Fl-aħħar tas-snin 70 tas-seklu 20, huwa ngħaqad ma' <ref target="https://mt.wikipedia.org/wiki/Ian_Stewart">Ian Stewart</ref> fil-band tal-boogie-woogie Rocket 88, li daqqet flimkien ma' bosta mużiċisti ewlenin tal-jazz, tar-rock u tal-R&amp;B tar-Renju Unit. Fis-snin 80 tas-seklu 20, huwa wettaq tour mużikali madwar id-<ref target="https://mt.wikipedia.org/wiki/Id-Dinja">dinja</ref> ma' band kbira – iċ-Charlie Watts Orchestra<ref target="https://mt.wikipedia.org/wiki/Il-Paġna_prinċipali#cite_note-:2-17">[17]</ref> – li kienet tinkludi lil <ref target="https://mt.wikipedia.org/wiki/Evan_Parker">Evan Parker</ref>, <ref target="https://mt.wikipedia.org/wiki/Courtney_Pine">Courtney Pine</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref> u <ref target="https://mt.wikipedia.org/wiki/Jack_Bruce">Jack Bruce</ref>, li kien membru wkoll tar-Rocket 88.<ref target="https://mt.wikipedia.org/wiki/Il-Paġna_prinċipali#cite_note-:2-17">[17]</ref></p>
<p>Fl-1991, huwa organizza kwintett tal-jazz biex mill-ġdid jagħti ġieħ lil Charlie Parker. Fl-1993 ġiet rilaxxata <hi rend="italic">Warm and Tender</hi> miċ-Charlie Watts Quintet, li kien jinkludi lill-vokalista <ref target="https://mt.wikipedia.org/wiki/Bernard_Fowler">Bernard Fowler</ref>. Dan l-istess grupp irrilaxxa <hi rend="italic">Long Ago and Far Away</hi> fl-1996. Iż-żewġ diski kienu jinkludu kollezzjoni ta' diski kbar standard Amerikani. Wara li kkollaboraw fl-album tal-1997 tar-Rolling Stones <hi rend="italic">Bridges to Babylon</hi>, hu u d-drummer <ref target="https://mt.wikipedia.org/wiki/Jim_Keltner">Jim Keltner</ref> irrilaxxaw album techno/strumentali msejjaħ <hi rend="italic">Charlie Watts/Jim Keltner Project</hi>. Watts iddikjara li minkejja li d-diski kellhom ismijiet bħal "Elvin Suite" bħala ġieħ lil <ref target="https://mt.wikipedia.org/wiki/Elvin_Jones">Elvin Jones</ref>, <ref target="https://mt.wikipedia.org/wiki/Max_Roach">Max Roach</ref> u <ref target="https://mt.wikipedia.org/wiki/Roy_Haynes">Roy Haynes</ref>, huma ma kinux qed jikkopjaw l-istil tagħhom ta' daqq tat-tnabar, iżda iktar kienu qed jippruvaw iwasslu s-sentiment li kienu jqanqlu dawk l-artisti. <hi rend="italic">Watts at Scott's</hi> ġiet irreġistrata mal-grupp tiegħu "Charlie Watts Tentet" fir-Ronnie Scott's Jazz Club f'Londra.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>F'April 2009, huwa beda jwettaq kunċerti mal-ABC&amp;D of Boogie Woogie (li kien jinkludi l-pjanisti <ref target="https://mt.wikipedia.org/wiki/Axel_Zwingenberger">Axel Zwingenberger</ref> u <ref target="https://mt.wikipedia.org/wiki/Ben_Waters">Ben Waters</ref> kif ukoll il-ħabib ta' tfulitu Dave Green fuq il-kitarra bass).<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Diskografija
<p>Minbarra x-xogħol tiegħu mar-Rolling Stones, Watts irrilaxxa l-albums li ġejjin:</p>
<list type="unordered"><item><hi rend="italic">The Charlie Watts Orchestra – Live at Fulham Town Hall</hi> (1986, Columbia Records)</item>
<item><hi rend="italic">The Charlie Watts Quintet – From One Charlie</hi> (1991, Continuum Records)</item>
<item><hi rend="italic">The Charlie Watts Quintet – A Tribute to Charlie Parker with Strings</hi> (1992, Continuum Records)</item>
<item><hi rend="italic">The Charlie Watts Quintet – Warm and Tender</hi> (1993, Continuum Records)</item>
<item><hi rend="italic">The Charlie Watts Quintet – Long Ago and Far Away</hi> (1996, Virgin Records)</item>
<item><hi rend="italic">The Charlie Watts-Jim Keltner Project</hi> (2000, Cyber Octave Records)</item>
<item><hi rend="italic">The Charlie Watts Tentet – Watts at Scott's</hi> (2004, Sanctuary Records)</item>
<item><hi rend="italic">The ABC&amp;D of Boogie Woogie – The Magic of Boogie Woogie</hi> (2010, Vagabond Records)</item>
<item><hi rend="italic">The ABC&amp;D of Boogie Woogie – Live in Paris</hi> (2012, Eagle Records)</item>
<item><hi rend="italic">Charlie Watts meets the Danish Radio Big Band</hi> (Live at the Danish Radio Concert Hall, <ref target="https://mt.wikipedia.org/wiki/Kopenħagen">Copenhagen</ref>, 2010) (2017, Impulse! Records)</item></list>
</text></body></html>