<html><body><text id="wikipedia_mt_wikipedia_org__6177.html" ns="0" revid="271066" sourceurl="https://mt.wikipedia.org/wiki/Futbol" title="Futbol" type="wikipedia">Futbol<figure><caption>Il-plejer <ref target="https://mt.wikipedia.org/wiki/Attakkant">attakkant</ref> (bl-uniformi ħamra) qabeż lid-<ref target="https://mt.wikipedia.org/wiki/Difensur">difensur</ref> (bl-uniformi bajda) u qed jipprepara biex jixxutja. Il-<ref target="https://mt.wikipedia.org/wiki/Gowlkiper">gowlkiper</ref> (uniformi skura) se jipprova jipprevjeni li l-ballun jaqbeż il-linja tal-gowl.</caption></figure>
<figure><caption>Fil-futbol, ​​l-iskop fundamentali tas-sapporters huwa li jħeġġeġ lit-tim tagħhom waqt il-partita.</caption></figure>
<p>Il-<hi rend="bold">futbol</hi> huwa <ref target="https://mt.wikipedia.org/wiki/Sport_tat-timijiet">sport tat-timijiet</ref> u jintlagħab bejn żewġ timijiet ta' ħdax-il plejer kull wieħed. Dan l-isport hu kkunsidrat fost l-iktar <ref target="https://mt.wikipedia.org/wiki/Sport">sport</ref> famuż u segwit madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Din il-logħba tintlagħab fuq <ref target="https://mt.wikipedia.org/wiki/Grawnd_tal-futbol">grawnd</ref> rettangulari tal-ħaxix jew wieħed artifiċjali, b'żewġ lasti fuq kull naħa. L-objettiv tal-logħba hu li wieħed jiskorja billi jimmanuvra l-<ref target="https://mt.wikipedia.org/wiki/Ballun_tal-futbol">ballun</ref> fil-lasta opposta. Ġeneralment, il-<ref target="https://mt.wikipedia.org/wiki/Gowlkiper_(futbol)">gowlkiper</ref> huwa l-uniku plejer li huwa permess li juża' idejh jew driegħu biex jimpedixxi l-ballun; il-kumplament tat-tim, ħafna drabi, juża' saqajh biex jixxutja l-ballun, u xi drabi wkoll jużaw is-<ref target="https://mt.wikipedia.org/wiki/Sider">sider</ref> jew rashom biex jinterċettu l-ballun 'il fuq mill-art. It-tim li jiskorja l-aktar gowls sal-aħħar tal-partita jirbaħ. Jekk l-iskor jibqa' pari fl-aħħar tal-logħba, jew jiġi ddikjarat li pari hu r-riżultat tal-partita, jew inkella l-partita tmur fil-<ref target="https://mt.wikipedia.org/wiki/Ħin_supplementari">ħin supplementari</ref> u/jew fl-<ref target="https://mt.wikipedia.org/wiki/Għoti_tal-penalties">għoti tal-penalties</ref>, skont il-format tal-kompetizzjoni.</p>
<p>Il-logħba moderna ġiet standarizzata fl-<ref target="https://mt.wikipedia.org/wiki/Ingilterra">Ingilterra</ref> wara l-formazzjoni tal-<ref target="https://mt.wikipedia.org/wiki/The_Football_Association">Football Association</ref>, fejn ir-<ref target="https://mt.wikipedia.org/wiki/Regoli_tal-futbol">Regoli tal-Logħba</ref> tal-1863 iffurmaw il-pedamenti ta' kif tintlagħab il-logħba. Il-futbol hu mmexxi fuq bażi internazzjonali mill-<ref target="https://mt.wikipedia.org/wiki/FIFA">Fédération Internationale de Football Association</ref> (Federazzjoni Internazzjonali tal-Assoċjazzjoni tal-Futbol), magħrufha aħjar bl-akronimu tal-FIFA. L-iktar kompetizzjoni prestiġjuża għal dan l-isport hi t-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, li ssir kull erba' snin. Dan l-avveniment, li hu l-aktar avveniment segwit fid-dinja, jattira d-doppju tal-udjenza li ssegwi l-<ref target="https://mt.wikipedia.org/wiki/Logħob_Olimpiku_tas-sajf">Logħob Olimpiku tas-sajf</ref>.</p>
Storja u l-iżvilupp tal-logħba
<figure><caption>Mappa li turi l-popolarità tal-futbol madwar id-dinja. Pajjiżi fejn il-futbol hu l-aktar sport popolari huma kkuluriti bl-aħdar, waqt li pajjiżi fejn mhux huma b'kulur aħmar. Id-diversi lwien ħodor u ħmura jindikaw n-numru ta' plejers f'kull 1,000 abitant.</caption></figure>
<p>Logħob li l-bażi tagħhom kienet dik li wieħed jagħti daqqa lil ballun ilhom jintlagħbu diversi snin fl-istorja f'diversi pajjiżi. Skont il-<ref target="https://mt.wikipedia.org/wiki/FIFA">FIFA</ref>, il-forma l-iktar bikrija tal-logħba li tagħha hemm evidenza xjentifika tmur lura għat-tieni u t-tielet seklu qabel Kristu fiċ-Ċina (il-logħba ta' <hi rend="italic">cuju</hi>)<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Diversi forom ta' futbol kienu jintlagħbu fl-Ewropa medjevali, minkejja li r-regoli kienu jvarjaw kemm mill-perjodu li kien jintlagħab u anki mill-post.</p>
<p>Ir-regoli moderni tal-futbol huma bbażati fuq l-isforzi li saru f'nofs is-seklu dsatax biex il-logħba tal-futbol tiġi standarizzata mid-diversi forom ta' din il-logħob li kienet qed tintlagħab fl-iskejjel pubbliċi tal-<ref target="https://mt.wikipedia.org/wiki/Ingilterra">Ingilterra</ref>.</p>
Regoli tal-logħba
<p>Hemm sbatax-il regola fir-<ref target="https://mt.wikipedia.org/wiki/Regoli_tal-futbol">regoli uffiċjali</ref> tal-logħba. Dawn ir-regoli huma applikati għal kull livell tal-futbol, allavolja ċerti modifikazzjonijiet jiġu sottoposti għal ċerti gruppi.</p>
<p>Kull tim għandu jkollu ħdax-il plejer (barra is-sostituti) li wieħed minnhom għandu jkun il-gowlkiper. Ċerti regoli tal-logħba jgħidu li l-inqas numru tal-plejers hu dak ta' sebgħa.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-gowlkipers huma l-uniċi persuni li jistgħu jużaw idejhom, imma dan jistgħu jagħmluh biss ġewwa l-erja l-kbira. Il-plejers jilbsu ħwejjeġ li jikkonsistu minn flokk, xorts, kalzetti, papoċċ u <hi rend="italic">shin guards</hi>. Il-plejers ma jistgħux jilbsu affarijiet perikolużi bħal xi arloġġ jew ġojjelerija. Il-gowlkiper irid jilbes ħwejjeġ li jkunu differenti mill-plejers u r-referì.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>In-numru ta' sostituti użati tvarja skond il-format tal-kompetizzjoni. Waqt logħob ta' kompetizzjoni jew mill-kampjonat nazzjonali, in-numru hu ta' tlieta. F'ċerti logħob, bħal-logħob ta' ħbiberija, in-numru jista' jkun iktar.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Ir-referì jikkontrolla l-logħba bl-użu tar-regoli. Hu jkun assistit minn żewġ assistenti. F'logħbiet importanti r-raba' uffiċjal huwa inkluż u fit-Tazza tad-Dinja, il-ħames uffiċjal jgħin lir-referì.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Ħarsa ġenerali
Skop tal-logħba
<figure><caption>Il-gowlkiper jaqbeż biex ma jħallix il-ballun jidħol fix-xibka</caption></figure>
<p>L-iskop tal-logħba hu li titfa' l-ballun fil-gowl avversarju, fejn din tkun tikkonsisti minn żewġ lasti vertikali u waħda orizzontali li tgħaqqadhom. Ir-regola prinċipali li tvarja dan l-isport minn dak tar-<ref target="https://mt.wikipedia.org/wiki/Rugby">rugby</ref> hu l-fatt li ma tistax la żżomm u lanqas tolqot il-ballun b'idejk; il-partijiet tal-ġisem kollha huma aċċettati. Il-plejer fir-rwol ta' gowlkiper hu l-uniku li jista' jmiss il-ballun b'idejh, imma biss fil-kaxxa tiegħu.</p>
Rwoli
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Pożizzjonijiet_tal-futbol">Pożizzjonijiet tal-futbol</ref></hi>.
<p>Fil-futbol hemm erba' pożizzjonijiet prinċipali: il-<ref target="https://mt.wikipedia.org/wiki/Gowlkiper">gowlkiper</ref>, id-<ref target="https://mt.wikipedia.org/wiki/Difensur">difensur</ref>, il-<ref target="https://mt.wikipedia.org/wiki/Midfilder">midfilder</ref> u l-<ref target="https://mt.wikipedia.org/wiki/Attakkant">attakkant</ref>. Il-plejers jidħlu għal partita fejn huma jilgħabu taħt ċertu tattika u metodu ta' logħob.</p>
Ħin tal-logħba
<p>Il-ħin normali tal-logħba hu dak ta' 90 minuta u huma maqsumim f'żewġ partijiet f'ħamsa u erbgħin minuta kull waħda, u bejniethom ikun hemm intervall ta' kwarta qabel ma tibda t-tieni taqsima.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Qabel it-tmiem taż-żewġ taqsimiet, ir-referì jiddeċidi jekk iżidx il-ħin tal-logħob, u dan isir minħabba xi ħin mitluf minħabba sostituzzjonijiet, xi plejers li jkunu weġġgħu jew anki xi problemi min-nies preżenti. Differenti minn xi ċerti sports hu li fil-futbol il-ħin jibqa' sejjer bid-differenza li f'xi sports dan jieqaf wara li jkun hemm xi okkażjonijiet (bħal ma jiġri fil-<ref target="https://mt.wikipedia.org/wiki/Baskitbol">baskitbol</ref>). Il-partita tista' tkun anki sospiża minħabba xi problemi kemm mir-referì u anki minn qbil bejn iż-żewġ <hi rend="italic">captains</hi> tat-timijiet opposti.</p>
Każijiet partikulari
<p>F'kompetizzjonijiet fejn ikollhom bżonn eliminazzjoni diretta jew rebbieħ tal-konfront u l-partita tispiċċa wara l-ħin normali b'pari, ir-referì jżid 30 minuta oħra (maqsumin f'żewġ taqsimiet ta' kwarta l-waħda). Jekk ir-riżultat jibqa' indifferenti, il-logħba tgħaddi għall-għoti tal-<ref target="https://mt.wikipedia.org/wiki/Penalty">penalties</ref>. Qabel l-użu ta' dawn il-metodi, kienet tiġi użata sistema stramba fejn it-timijiet jagħżlu parti ta' munita (fuq jew isfel) u ta' min tiġi tajba jirbaħ din il-partita.</p>
Konfederazzjonijiet
<p>Il-<ref target="https://mt.wikipedia.org/wiki/FIFA">FIFA</ref> (Fédération Internationale de Football Association) tiggwida l-logħba tal-futbol u logħob oħra li għandhom x'jaqsmu mal-futbol, bħall-<ref target="https://mt.wikipedia.org/wiki/Futsal">futsal</ref> u <ref target="https://mt.wikipedia.org/wiki/Beach_soccer">beach soccer</ref>. Il-kwartieri ġenerali tal-FIFA jinsabu ġewwa <ref target="https://mt.wikipedia.org/wiki/Żurigu">Żurigu</ref> fl-<ref target="https://mt.wikipedia.org/wiki/Żvizzera">Iżvizzera</ref>. </p>
<p>Hemm sitt konfederazzjonijiet reġjonali li huma assoċjati mal-FIFA. Dawn huma:</p>
<list type="unordered"><item>Asja: <ref target="https://mt.wikipedia.org/wiki/Konfederazzjoni_tal-Futbol_Ażjatiku">Asian Football Confederation</ref> (AFC)</item>
<item>Afrika: <ref target="https://mt.wikipedia.org/wiki/Konfederazzjoni_tal-Futbol_Afrikan">Confederation of African Football</ref> (CAF)</item>
<item>In-Nofs/iċ-Ċentru tal-Amerika u l-Karibew: <ref target="https://mt.wikipedia.org/wiki/CONCACAF">Confederation of North, Central American and Caribbean Association Football</ref> (CONCACAF)</item>
<item>Ewropa: <ref target="https://mt.wikipedia.org/wiki/UEFA">Union of European Football Associations</ref> (UEFA)</item>
<item>Oċeanja: <ref target="https://mt.wikipedia.org/wiki/Konfederazzjoni_tal-Futbol_Oċeaniku">Oceania Football Confederation</ref> (OFC)</item>
<item>Amerika t'Isfel: <ref target="https://mt.wikipedia.org/wiki/CONMEBOL">Confederación Sudamericana de Fútbol</ref> (CONMEBOL)</item></list>
<p>Il-pajjiżi kollha li għandhom tim nazzjonali huma affiljati kemm mal-FIFA kif ukoll mal-konfederazzjoni. Dan jiddependi skond f'liema kontinent jinsab il-pajjiż.</p>
Kompetizzjonijiet
<p>Fost l-iktar avveniment famuż fil-futbol hi t-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> li kull erba' snin toffri emozzjonijiet kbar madwar id-dinja. Aktar minn 190 tim jieħdu sehem fil-kwalifikazzjonijiet tat-Tazza tad-Dinja. Il-finali tinkludi 32 tim, li kienu ġew miżjuda għal dan in-numru fl-1998, meta sal-1994 kienu eleġibbli li jikwalifikaw 24. It-<ref target="https://mt.wikipedia.org/wiki/Tazza_tad-Dinja_2006">Tazza tad-Dinja 2006</ref> saret fil-<ref target="https://mt.wikipedia.org/wiki/Ġermanja">Ġermanja</ref> u l-edizzjoni tat-<ref target="https://mt.wikipedia.org/wiki/Tazza_tad-Dinja_2010">2010</ref> se ssir ġewwa l-<ref target="https://mt.wikipedia.org/wiki/Afrika_t'Isfel">Afrika t'Isfel</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Hemm kompetizzjonijiet oħra li joffru l-parteċipazzjoni kemm tat-timijiet nazzjonali u anki tal-klabbs:</p>
Konfederazzjonijiet
<list type="unordered"><item>Ewropa: <ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>, <ref target="https://mt.wikipedia.org/wiki/UEFA_Champions_League">UEFA Champions League</ref>, <ref target="https://mt.wikipedia.org/wiki/Tazza_UEFA">Tazza UEFA</ref>, <ref target="https://mt.wikipedia.org/wiki/Tazza_Intertoto">Tazza Intertoto</ref></item>
<item>Amerika t'Isfel: <ref target="https://mt.wikipedia.org/wiki/Copa_América">Copa América</ref>, <ref target="https://mt.wikipedia.org/wiki/Copa_Libertadores_de_América">Copa Libertadores</ref></item>
<item>Afrika: <ref target="https://mt.wikipedia.org/wiki/Tazza_Afrikana_tal-Futbol">Tazza Afrikana</ref>, <ref target="https://mt.wikipedia.org/wiki/CAF_Champions_League">CAF Champions League</ref></item>
<item>Asja: <ref target="https://mt.wikipedia.org/wiki/Tazza_Ażjatika_tal-Futbol">Tazza Ażjatika</ref>, <ref target="https://mt.wikipedia.org/wiki/AFC_Champions_League">AFC Champions League</ref></item>
<item>In-Nofs/iċ-Ċentru tal-Amerika u l-Karibew: <ref target="https://mt.wikipedia.org/wiki/CONCACAF_Gold_Cup">CONCACAF Gold Cup</ref>, <ref target="https://mt.wikipedia.org/wiki/CONCACAF_Champions_Cup">CONCACAF Champions Cup</ref></item>
<item>Oċeanja: <ref target="https://mt.wikipedia.org/wiki/Tazza_tan-Nazzjonijiet_Oċeaniċi">Tazza tan-Nazzjonijiet Oċeaniċi</ref>, <ref target="https://mt.wikipedia.org/wiki/OFC_Club_Championship">OFC Club Championship</ref></item></list>


Ħoloq esterni


<list type="unordered"><item><ref target="http://www.fifa.com">Fédération Internationale de Football Association (FIFA)</ref></item>
<item><ref target="http://www.rsssf.com/">Statistika tal-futbol (RSSSF)</ref></item>
<item><ref target="http://www.fifa.com/en/regulations/index.html">Regoli kurrenti tal-logħba (LOTG)</ref></item>
<item><ref target="http://www.11v11.co.uk/">Assoċjazzjoni tal-istatistika tal-futbol (AFS)</ref></item></list>
</text></body></html>