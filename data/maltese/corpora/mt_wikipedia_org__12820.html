<html><body><text id="wikipedia_mt_wikipedia_org__12820.html" ns="0" revid="243903" sourceurl="https://mt.wikipedia.org/wiki/Ritratt_ta%27_Adele_Bloch-Bauer_I" title="Ritratt ta' Adele Bloch-Bauer I" type="wikipedia">Ritratt ta' Adele Bloch-Bauer I
<p>Ir-<hi rend="italic"><hi rend="bold">Ritratt ta' Adele Bloch-Bauer I</hi></hi> hija pittura ta' <ref target="https://mt.wikipedia.org/wiki/Gustav_Klimt">Gustav Klimt</ref> li tlestiet fl-1907. Skont rapporti mill-istampa nbiegħet għal $135 miljun lil <ref target="https://mt.wikipedia.org/wiki/Ronald_Lauder">Ronald Lauder</ref> għan-<ref target="https://mt.wikipedia.org/wiki/Neue_Galerie">Neue Galerie</ref> tiegħu ġewwa New York f'Ġunju tal-2006, u minħabba f'hekk saret l-aktar pittura għalja li qatt inbiegħet għal dak iż-żmien <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Ilha esposta fil-gallerija msemmija minn Lulju 2006.</p>
Il-Pittura
<p>Klimt dam tliet snin biex ilesti l-pittura. Il-qies tagħha huwa ta' 138 x 138 ċm, hija magħmula minn <ref target="https://mt.wikipedia.org/wiki/Żejt">żejt</ref> u <ref target="https://mt.wikipedia.org/wiki/Deheb">deheb</ref> fuq kanvas u turi tiżjin elaborat u kumpless fl-istil <ref target="https://mt.wikipedia.org/wiki/Jugendstil">Jugendstil</ref>. Klimt kien membru mill-<ref target="https://mt.wikipedia.org/wiki/Vienna_Secession">Vienna Secession</ref>, grupp ta' artisti li marru lil hinn mill-mod tradizzjonali ta' pittura. Ix-xogħol tpitter Vjenna u ġie kkummissjonat minn Ferdinand Bloch-Bauer, li twieled Ferdinand Bloch, iben David Bloch (magħruf ukoll bħala Abraham Bloch) u bankier u propjetarju ta' fabbrika taz-zokkor flimkien ma' martu Marie, imwielda Straschnow. Ferdinand iżżewweġ lil Adele Bauer, bint Moritz Bauer (id-direttur tal-<ref target="https://mt.wikipedia.org/wiki/Bank_ta'_Vjenna">Bank ta' Vjenna</ref> <hi rend="italic">Wiener Bankverein</hi>) u martu Jeannette, imwielda Honig. Meta Ferdinand iżżewweġ lil Adele it-tnejn ħadu l-kunjom Bloch-Bauer. Bħala industrijalist għani li sab xortih fl-industrija taz-zokkor, huwa sponsorja l-arti u ffavorixxa u appoġġja lil Gustav Klimt. Adele Bloch-Bauer saret l-unika mudella li tpittret darbtejn minn Klimt hekk kif lesta it-tieni pittura tagħha, jiġifieri l-<hi rend="italic"><ref target="https://mt.wikipedia.org/wiki/Adele_Bloch-Bauer_II">Adele Bloch-Bauer II</ref></hi> fl-1912. Ebda pittura qabilha ma nbiegħet għal daqstant flus.</p>
</text></body></html>