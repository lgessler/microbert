<html><body><text id="wikipedia_mt_wikipedia_org__13470.html" ns="0" revid="257552" sourceurl="https://mt.wikipedia.org/wiki/Sofonisba_Anguissola" title="Sofonisba Anguissola" type="wikipedia">Sofonisba Anguissola<figure><caption>Awtoritratt, 1556, Mużew Lancut, il-Polonja</caption></figure>
<p><hi rend="bold">Sofonisba Anguissola</hi> (miktuba wkoll bħala <hi rend="bold">Anguisciola</hi>; <ref target="https://mt.wikipedia.org/wiki/Cremona">Cremona</ref>, c.<ref target="https://mt.wikipedia.org/wiki/1532">1532</ref> – <ref target="https://mt.wikipedia.org/wiki/Palermo">Palermo</ref>, <ref target="https://mt.wikipedia.org/wiki/16_ta'_Novembru">16 ta' Novembru</ref> <ref target="https://mt.wikipedia.org/wiki/1625">1625</ref>) kienet pittriċi <ref target="https://mt.wikipedia.org/wiki/Italja">Taljana</ref> tar-<ref target="https://mt.wikipedia.org/wiki/Rinaxximent">Rinaxximent</ref>. Kienet waħda mill-ftit artisti nisa magħrufa ta' dak iż-żmien, grupp li fih insibu 'l oħtha <ref target="https://mt.wikipedia.org/wiki/Lucia_Anguissola">Lucia Anguissola</ref>, u 'l <ref target="https://mt.wikipedia.org/wiki/Marietta_Robusti">Marietta Robusti</ref>, <ref target="https://mt.wikipedia.org/wiki/Lavinia_Fontana">Lavinia Fontana</ref>, u <ref target="https://mt.wikipedia.org/wiki/Diana_Scultori_Ghisi">Diana Scultori Ghisi</ref>.</p>
Il-familja Anguissola
<figure><caption><hi rend="italic">Ritratt tal-familja, Minerva, Amilcare u Asdrubale Anguissola</hi>, 1557</caption></figure>
<p>Sofonisba Anguissola twieldet <ref target="https://mt.wikipedia.org/wiki/Cremona">Cremona</ref>, fil-<ref target="https://mt.wikipedia.org/wiki/Lombardija">Lombardija</ref> madwar l-1532, il-kbira fost seba' wlied, li sitta minnhom kienu bniet. Missierha, Amilcare Anguissola, kien membru tan-nobbiltà minuri ta' Ġenova. Omm Sofonisba, Bianca Ponzone, kienet ġejja minn familja għanja ta' razza nobbli.</p>
<p>Għal erba' ġenerazzjonijiet, il-familja Anguissola kellhom rabta qawwija mal-istorja <ref target="https://mt.wikipedia.org/wiki/Kartaġni">Kartaġiniża</ref> u għalhekk l-ewwel tifla tagħhom semmewha għal figura traġika Kartaġiniża <ref target="https://mt.wikipedia.org/wiki/Sofonisba">Sofonisba</ref>. </p>
<p>Amilcare Anguissola is-sitt uliedu bniet (Sofonisba, Elena, Lucia, Europa, Minerva and Anna Maria) ħajjarhom irawmu u jipperfezzjonaw it-talenti tagħhom. Erbgħa minnhom (Elena, Lucia, Europa and Anna Maria) saru pittriċi, imma Sofonisba kienet ħafna ìżjed tas-sengħa u magħrufa. Elena daħlet soru (Sofonisba pinġiet ritratt tagħha) u għalhekk kellha tħalli l-pittura. Anna Maria u Europa t-tnejn waqfu jpinġu meta żżewġu, waqt li <ref target="https://mt.wikipedia.org/wiki/Lucia_Anguissola">Lucia Anguissola</ref>, l-aħjar pittriċi minn ħut Sofonisba mietet żgħira. Oħta l-oħra Minerva, saret kittieba u studjuża tal-<ref target="https://mt.wikipedia.org/wiki/Latin">Latin</ref>. Asdrubale, ħu Sofonisba, studja l-mużika u l-Latin imma ma studjax il-pittura.</p>
<p>Missierha, bniedem aristokratiku, żgura li Sofonisba u ħuta l-bniet jirċievu edukazzjoni kompluta li inkludiet il-belle arti. Anguissola kellha erbatax-il sena meta missierha bagħatha ma' oħta Elena tistudja ma' <ref target="https://mt.wikipedia.org/wiki/Bernardino_Campi">Bernardino Campi</ref>, pittur irrispettat ta' ritratti u opri reliġjużi tal-iskola tal-Lombardija, li bħalha kien minn Cremona. Meta Campi mar joqgħod belt oħra kompliet tistudja mal-pittur <ref target="https://mt.wikipedia.org/wiki/Bernardino_Gatti">Bernardino Gatti</ref> (magħruf bħala "Il Sojaro"). L-apprentistat ta' Sofonisba ma' pitturi lokali waqqaf preċedent għan-nisa li jiġi aċċettati bħala studenti tal-arti<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> <ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
<p>Ix-xogħol bikri l-iżjed importanti ta' Sofonisba hu <hi rend="italic">Bernardino Campi jpinġi 'l Sofonisba Anguissola</hi> (c 1550 Pinacoteca Nazionale, Sjena). Ir-ritratt doppju juri l-għalliem tagħha waqt li jpinġi ritratt tagħha. </p>
<p>Id-dati m'humiex ċerti, Anguissola x'aktarx kompliet l-istudji tagħha taħt Gatti għal xi tliet snin (1551-1553).</p>
<figure><caption><hi rend="italic">Lucia, Minerva u Europa Anguissola jilgħabu l-iskakki</hi>, 1555. Mużew Navrodwe, Poznan, il-Polonja</caption></figure>
<p>Fl-1554, fl-età ta' erbgħa u għoxrin sena, Sofonisba marret <ref target="https://mt.wikipedia.org/wiki/Ruma">Ruma</ref>, fejn għaddiet il-ħin kollu tagħha tpinġi kull xorta ta' xeni u nies. Waqt li kienet hemm iltaqgħet ma' <ref target="https://mt.wikipedia.org/wiki/Michelangelo_Buonarroti">Michelangelo</ref> bl-għajnuna ta' pittur ieħor li kien jaf sewwa ix-xogħol tagħha. Li tiltaqa' ma' Michelangelo kien unur kbir għal Sofonisba minn barra li kellha x-xorti li titħarreġ b'mod informali minn dan l-artista kbir. </p>
<p>Meta talabha tpinġilu tifel jibki, Sofonisba pinġiet 'Tifel migdum minn granċ' u bagħtet id-disinn lil Michelangelo, li minnufih għaraf it-talent tagħha (dan l-iskizz kellu jibqa' jiġi diskuss u kkupjat għal ħamsin sena wara mill-artisti u n-nobbiltà).</p>
<p>Michelangelo wara ta 'l Anguissola xi skizzi tiegħu biex tpinġihom fl-istil tagħha u offrielha parir fuq li kienet għamlet. Għal mill-inqas sentejn Sofonisba kompliet dan l-istudju informali, immexxija minn Michelangelo. </p>
<p>Il-kbir storiku tal-arti <ref target="https://mt.wikipedia.org/wiki/Giorgio_Vasari">Giorgio Vasari</ref> kiteb hekk dwar Sofonisba: <hi rend="italic">Anguissola wriet applikazzjoni ikbar u iżjed grazzja minn kull mara oħra ta' żmienna fl-isforzi tagħha fit-tpinġija, hekk irnexxiet mhux biss li tpinġi, tiżbogħ u tpitter min-natura, u tikkopja b'mod eċċellenti minn oħrajn, imma li waħida toħloq pitturi rari u verament sbieħ.</hi></p>
L-esperjenzi ta' pittriċi
<figure><caption><hi rend="italic">Bernardino Campi jpinġi 'l Sofonisba Anguissola</hi>, c. tard fl-1550ijiet</caption></figure>
<p>Minkejja li Sofonisba gawdiet ħafna iżjed inkuraġġament u appoġġ minn nisa ordinarji ta' żmienha, madankollu l-klassi soċjali tagħha xorta ma ppermettilitiex li taħrab il-kostrizzjoniet tas-sess tagħha. Mingħajr il-possibbiltà li tistudja l-anatomija jew tpinġi mill-ħajja (ma kienx aċcettabbli li mara tara nies għarwenin), ma setgħetx tieħu f'idejha il-kompożizzjonijiet komplessi b'ħafna figuri meħtieġa għal pitturi reliġjużi jew storiċi fuq skala kbira. Minflok fittxet l-possibbiltà ta' stil ġdid għar-ritratti, fejn is-suġġetti jippożaw b'manjieri informali. Hi nfisha u l-membri tal-familja tagħha kienu s-suġġetti li pinġiet l-iżjed sikwit, kif naraw fl-<hi rend="italic">Awtoritratt</hi> (1554, Kunsthistoriches Museum, <ref target="https://mt.wikipedia.org/wiki/Vjenna">Vjenna</ref>), <hi rend="italic">Il-logħba tal-iskakki</hi> (1555, Mużew Narowe, Poznan), li juri 'l tliet ħuta bniet Lucia, Minerva u Europa, u <hi rend="italic">Ritratt ta' Amilcare, Minerva u Asdrubale Anguissola</hi> (c. 1557-1558, Nivaagaards Malerisambling, Niva, Danemarka).</p>
Fil-Qorti Spanjola
<p>Meta kienet diġà magħrufa sewwa, Anguissola marret Milan xi żmien matul l-1558, fejn pinġiet id-Duka ta' Alba li hu mbagħad irrakkomandaha lir-re Spanjol, <ref target="https://mt.wikipedia.org/wiki/Filippu_II_ta'_Spanja">Filippu II</ref>. Is-sena ta' wara, Sofonisba ġiet mistiedna tagħmel parti mill-Qorti Spanjola, u dan ġab bidla importanti fil-karriera tagħha.</p>
<figure><caption>Ritratt tar-<ref target="https://mt.wikipedia.org/wiki/Eliżabetta_ta'_Valois">Reġina Eliżabetta ta' Spanja</ref> b' <hi rend="italic">zibellino</hi>.</caption></figure>
<figure><caption>Ritratt fil-Prado ta' Filippu II li kien maħsub li tpinġa minn <ref target="https://mt.wikipedia.org/wiki/Alonso_Sanchez_Coello">Coello</ref> imma issa rikonoxxut bħala x-xogħol ta' Anguissola</caption></figure>
<p>Sofonisba Anguissola kellha madwar 27 sena meta ħalliet l-Italja biex tidħol fil-Qorti Spanjola. Fix-xitwa tal-1559-1560 waslet <ref target="https://mt.wikipedia.org/wiki/Madrid">Madrid</ref> biex isservi bħala pittriċi tal-qorti u dama għar-reġina l-ġdida, <ref target="https://mt.wikipedia.org/wiki/Eliżabetta_ta'_Valois">Eliżabetta ta' Valois</ref>, it-tielet mara ta' <ref target="https://mt.wikipedia.org/wiki/Filippu_II_ta'_Spanja">Filippu II</ref>, li kienet pittriċi tar-ritratti dilettanta hi stess. Sofonisba kienet impjegata l-iktar biex tgħallem lir-reġina, xogħol li għamlet b'suċċess konsiderevoli, skont kortiġjan Franċiz li kiteb hekk lil <ref target="https://mt.wikipedia.org/wiki/Katerina_de'_Medici">Katerina de' Medici</ref>, omm Eliżabetta<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>:</p>
<p> Tal-għaġeb kemm, wara li tgħallmet ftit minn waħda mid-dami Taljani tagħha li taha r-re, ġiet il-quddiem fil-pittura.</p>
<p>Sofonisba malajr kisbet il-qima u l-fiduċja tar-Reġina żagħżuha u għaddiet is-snin ta' wara tpinġi ħafna ritratti uffiċjali għall-qorti, fosthom ta' Juana, oħt Filippu II u ta' ibnu, <ref target="https://mt.wikipedia.org/wiki/Don_Carlos,_Prinċep_ta'_Asturias">Don Carlos</ref>.</p>
<p>Dan ix-xogħol kien ħafna iżjed eżiġenti mir-ritratti informali li Anguissola kienet ibbażat il-fama tagħha fuqhom, billi biex tpinġi d-disinji intrikati tad-drapijiet fini u l-ġojjellerija elaborata meħtieġa fir-ritratti ta' persunaġġi rjali, kien jiħdilha ammont tal-biżgħa ta' żmien u enerġija. Madankollu minkejja l-isfida, ir-ritratti li pinġiet Sofonisba ta' Eliżabetta ta' Valois (u iktar tard, ta' <ref target="https://mt.wikipedia.org/wiki/Anna_tal-Awstrija">Anna tal-Awstrija</ref>, ir-raba' mara ta' Filippu II) huma vibranti u mimlijin ħajja. </p>
<p>Waqt li kienet fis-servizz ta' Eliżabetta ta' Valois, Anguissola kienet taħdem fil-qrib ma' <ref target="https://mt.wikipedia.org/wiki/Alonso_Sanchez_Coello">Alonso Sanchez Coello</ref>. Tant fil-qrib infatti, li l-pittura famuża tar-re Filippu II fl-età tan-nofs kien għal żmien twil attribwit lil Coello jew Pantoja. Kien biss dan l-aħħar li Anguissola intgħarfet bħala l-ħallieqa ta' din il-pittura<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
Ħajja privata
<figure><caption>Awtoritratt, 1554</caption></figure>
<p>Fl-1570, Anguissola kellha 38 u kienet għadha ma żżewġitx. Wara l-mewt ta' <ref target="https://mt.wikipedia.org/wiki/Eliżabetta_ta'_Valois">Eliżabetta ta' Valois</ref>, Filippu II beda jieħu ħsieb iżjed il-futur ta' Sofonisba u rranġalha biex tiżżewweġ. Madwar l-1571, iżżewġet lil Don Francisco de Moncada, bin il-prinċep ta' Paterno, viċire ta' <ref target="https://mt.wikipedia.org/wiki/Sqallija">Sqallija</ref>. It-tieġ kien iċcelebrat b'pompa kbira, u rċiviet dota minn għand ir-re ta' Spanja. Wara t-tieġ il-koppja vvjaġġaw biex iżuru l-familja tagħha, kif ukoll l-artijiet ta' żewġha fl-Italja imma fl-aħħar marru lura lejn Spanja. Wara 18-il sena fil-qorti Spanjola, Sofonisba u żewġha fl-aħħar telqu minn Spanja bil-permess tar-re matul l-1578. Marru Palermo fejn żewġ Sofonisba miet fl-1579.</p>
<p>Fl-età ta' 47 sena, hija u sejra d-dar f'Cremona, Sofonisba iltagħet ma' Orazio Lomellino, li kien iżgħar minnha sewwa, il-kaptan tal-vapur li kienet qiegħda tivvjaġġa fuqu. Iżżewġu ftit wara f'Jannar tal-1580, fil-belt ta' Pisa. </p>
<p>Orazio għaraf it-talent tagħha u appoġġaha fix-xogħol artistiku tagħha u kellhom żwieġ twil u hieni. Marru joqgħod <ref target="https://mt.wikipedia.org/wiki/Genova">Genova</ref>, fejn il-familja ta' żewġha kienu jgħixu f'dar kbira. Lil Anguissola tawha kwartier fid-dar għaliha li kien fih studju u kellha ħafna ħin għall-pittura.</p>
Tard fil-ħajja
<p>Bil-fortuna ta' Orazio flimkien mal-pensjoni ġeneruża li rċeviet minn Filippu II, Sofonisba kellha ħajja komda u setgħet tpinġi bla xkiel. Issa li kienet saret famuża, kienu jiġu ħafna kollegi jżuruha biex jiddiskutu l-arti magħha. Bosta minn dawn kienu pitturi żagħżagħ li xtaqu jitgħallmu u jimitaw l-istil karatteristiku ta' Anguissola. </p>
<p>Tard f'ħajjitha, Anguissola ma pinġietx ritratti biss imma wkoll pitturi reliġjużi, kif kienet tagħmel f'żogħżitha, (sfortunatament, ħafna mill-pitturi reliġjużi tagħha ntilfu). Kienet ir-ritrattista prinċipali ta' Ġenova sakemm marret toqgħod <ref target="https://mt.wikipedia.org/wiki/Palermo">Palermo</ref> fl-aħħar ta' ħajjitha. Pinġiet l-aħħar awtoritratt fl-1620.</p>
<p>Fl-1623, lil Anguissola żarha il-pittur Fjamming <ref target="https://mt.wikipedia.org/wiki/Anton_Van_Dyck">Anton Van Dyck</ref>, li kien pinġiha bosta drabi kmieni fis-1600ijiet, u fl-album li kien iżomm kellu skizzi minn kull darba li żarha. Anton Van Dyck innota li għalkemm għajnejn Sofonisba kienu iddgħajfu, moħħha kien għadu tajjeb. Għadhom jeżistu estratti tal-pariri li tagħtu fuq il-pittura waqt din iż-żjara li matulha Van Dyck pinġiha għal darba oħra; dan kien l-aħħar ritratt ta' Sofonisba. Is-sena ta' wara marret toqgħod Sqallija.</p>
<p>Kontra li sostnew xi bijografi, qatt ma għamit għal kollox, imma forsi kellha l-<ref target="https://mt.wikipedia.org/wiki/Katarrett">katarretti</ref>. Meta l-vista tagħha marret lura, Sofonisba saret patruna għanja tal-arti. Mietet ta' 93 sena, f'Palermo fl-1625. Matul ħajjitha kollha kienet dejjem irrispettata u kellha fama internazzjonali.</p><p>

Seba' snin wara, fl-għeluq il-mitt sena tagħha kieku baqgħet ħajja, żewġha qiegħed iskrizzjoni fuq qabarha li parti minnha kienet tgħid hekk: </p><p><hi rend="italic">Lil Sofonisba, marti...li hi mniżżla fost in-nisa illustri tad-dinja, eċċezzjonali fit-tpinġija tar-ritratti tal-bnedmin...Orazio Lomellino, fin-niket tat-telf tal-maħbuba kbira tiegħu, fl-1632, iddedika dan l-omaġġ żgħir lil din il-mara tant kbira.</hi></p>
Stil
<figure><caption>Sofonisba Anguissola, Awtoritratt, 1610.</caption></figure>
<p>L-influwenza ta' Campi, li r-reputazzjoni tiegħu kienet ibbażata fuq ir-ritratti, tidher ċara fix-xogħol bikri ta' Sofonisba, bħal fl-<hi rend="italic">Awtoritratt</hi> (<ref target="https://mt.wikipedia.org/wiki/Firenze">Firenze</ref>, <ref target="https://mt.wikipedia.org/wiki/Uffizi">Uffizi</ref>). Xogħlha hu assoċjat mat-tradizzjoni modana ta' Cremona, influwenzata ħafna mill-arti ta' Parma u Mantova, li anki fix-xogħlijiet reliġjużi hi permeata b'delikatezza u grazzja kbira. Minn Gatti tidher li assorbiet elementi li jfakkru f'Correggio, u bdiet moda li saret iżjed aċċentwata fil-pittura ta' Cremona tal-aħħar tas-seklu 16. Din id-direzzjoni ġdida narawha f' <hi rend="italic">Lucia, Minerva u Europa Anguissola jilgħabu l-iskakki</hi> (1555; Poznan, Muż. N.) fejn l-arti tar-ritratti titħallat f'xena kważi-ġeneru, karatteristika tal-mudelli minn Brescia.</p>
<p>Il-parti l-kbira tax-xogħol bikri ta' Anguissola jikkonsisti f'awtoritratti (l-għadd ta' awtoritratti juri l-fatt li minħabba l-fama tagħha dawn kienu sikwit mitluba) u ritratti tal-familja tagħha. Barra minn hekk, ma kellhiex bżonn li dejjem toqgħod fuq il-pittura għall-għajxien tagħha. L-awtoritratti u r-ritratti tal-familja huma meqjusa minn ħafna nies bħala l-isbaħ xogħlijiet tagħha.</p>
<p>Xi 50 pittura huma magħrufa bħala żgur minn idejn Sofonisba. Ix-xogħlijiet tagħha nistgħu narawhom fil-galleriji tal-arti f'<ref target="https://mt.wikipedia.org/wiki/Bergamo">Bergamo</ref>, <ref target="https://mt.wikipedia.org/wiki/Budapest">Budapest</ref>, <ref target="https://mt.wikipedia.org/wiki/Madrid">Madrid</ref> (<ref target="https://mt.wikipedia.org/wiki/Museo_del_Prado">Museo del Prado</ref>), <ref target="https://mt.wikipedia.org/wiki/Napli">Napli</ref>, <ref target="https://mt.wikipedia.org/wiki/Sjena">Sjena</ref>, u <ref target="https://mt.wikipedia.org/wiki/Firenze">Firenze</ref> (<ref target="https://mt.wikipedia.org/wiki/Uffizi">Uffizi</ref>).</p>
Sinjifikat storiku
<p>Il-ħidma ta' Sofonisba Anguissola kellha influwenza li damet fuq il-ġenerazzjonijet ta' artistiti ta' wara. Ir-ritratt li pinġiet tar-Reġina Eliżabetta ta' Valois biż-<hi rend="italic"><ref target="https://mt.wikipedia.org/wiki/Zibellino">zibellino</ref></hi> (il-pil ta' marta b'ras u saqajn tad-deheb imżejjen bil-ġojjelli) kien ir-ritratt l-iżjed ikkupjat fi Spanja. Fost dawk li kkupjawh kien hemm bosta mill-aħjar artisti ta' dak iż-żmien, bħal <ref target="https://mt.wikipedia.org/wiki/Peter_Paul_Rubens">Peter Paul Rubens</ref>.</p>
<p>Sofonisba hi importanti wkoll għall-istoriċi tal-arti feministi. Minkejja li qatt ma kien hemm perjodu fl-istorja tal-punent li matulu in-nisa ma dehru xejn fl-arti viżwali, is-suċċess kbir ta' Anguissola fetaħ il-bieb biex għadd ikbar ta' nisa jsegwu karriera ta' artisti. Fost is-suċċessuri famużi tal-eżempju tagħha insibu 'l <ref target="https://mt.wikipedia.org/wiki/Lavinia_Fontana">Lavinia Fontana</ref>, <ref target="https://mt.wikipedia.org/wiki/Barbara_Longhi">Barbara Longhi</ref>, <ref target="https://mt.wikipedia.org/wiki/Fede_Galizia">Fede Galizia</ref> u <ref target="https://mt.wikipedia.org/wiki/Artemisia_Gentileschi">Artemisia Gentileschi</ref>. </p>
<p>Sophonisba darba qalet, "Il-ħajja mimlija sorpriżi, jien nipprova naqbad dawn il-mumenti prezzjużi b'għajneja miftuħin beraq."</p>


Bibljografija
<list type="unordered"><item>Ilya Sandra Perlingieri, <hi rend="italic">Sofonisba Anguissola</hi>, Rizzoli International, 1992 <ref target="https://mt.wikipedia.org/wiki/Speċjali:SorsiKotba/0-8478-1544-7">ISBN0-8478-1544-7</ref></item>
<item>Chadwick, Whitney, <hi rend="italic">Women, Art, and Society,</hi> (In-nisa, l-arti u-soċjetà), Thames and Hudson, Londra, 1990 <ref target="https://mt.wikipedia.org/wiki/Speċjali:SorsiKotba/0-500-20354-7">ISBN0-500-20354-7</ref></item>
<item>Harris, Anne Sutherland and Linda Nochlin, <hi rend="italic">Women Artists: 1550-1950</hi>, (Artisti nisa: 1550-1950), Los Angeles County Museum of Art, Knopf, New York, 1976 <ref target="https://mt.wikipedia.org/wiki/Speċjali:SorsiKotba/0-394-41169-2">ISBN0-394-41169-2</ref></item>
<item>Sylvia Ferino-Pagden, Maria Kusche, <hi rend="italic">Sofonisba Anguissola: A Renaissance Woman</hi>, (Sofonisba Anguissola: Mara tar-Rinaxximent), National Museum of Women in the Arts, 1995 <ref target="https://mt.wikipedia.org/wiki/Speċjali:SorsiKotba/0-940979-31-4">ISBN0-940979-31-4</ref></item>
<item>Pizzagalli, Daniela <hi rend="italic">La signora della pittura: vita di Sofonisba Anguissola, gentildonna e artista nel Rinascimento</hi>, Milan 2003 <ref target="https://mt.wikipedia.org/wiki/Speċjali:SorsiKotba/88-17-99509-6">ISBN88-17-99509-6</ref></item>
<item><hi rend="italic">Sofonisba Anguissola e le sue sorelle</hi>, (Sofonisba Anguissola u ż-żewġ ħuta), katalgu tal-wirja ta' M. Gregori, Ruma 1994.</item>
<item>Orietta Pinessi, <hi rend="italic">Sofonisba Anguissola</hi>, Edizzjoni SELENE 2008.</item>
<item><hi rend="italic">Sofonisba Anguissola Moncada Lomellini</hi> [fi:] "Carlo Dolci e il Cristo Ecce Homo", (Carlo Dolci u l-Kristu Ecce Homo) ta' Alberto Macchi, prefazju ta' Maurizio Marini, Colosseo Editore, Ruma 2006.</item>
<item>Slatkin, Wendy, <hi rend="italic">Women Artists in History From Antiquity to the Present</hi>, (Artisti nisa fl-istorja mill-qedem għal llum). Ir-raba' edizzjoni (New Jersey: Prentice Hall, 2001)</item></list>
Ħoloq esterni
<list type="unordered"><item><ref target="http://www.mansfield.edu/~art/Papyrus2AnnabellaLajuzensofonisba_anguissola_the.htm">Sofonisba Anguissola u l-"Miracolo di Natura"</ref></item>
<item><ref target="http://www-english.tamu.edu/pers/fac/phillippy/_women_artists/anguissola/">Gallerija fuq l-internet b'29 pittura</ref></item>
<item><ref target="http://www.artcyclopedia.com/artists/anguissola_sofonisba.html">Sofonisba Anguissola fl-Artcyclopedia</ref></item></list>
</text></body></html>