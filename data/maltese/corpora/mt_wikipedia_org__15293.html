<html><body><text id="wikipedia_mt_wikipedia_org__15293.html" ns="0" revid="268901" sourceurl="https://mt.wikipedia.org/wiki/Alexa_Internet" title="Alexa Internet" type="wikipedia">Alexa Internet
<p><hi rend="bold">Alexa Internet Inc.</hi> hija kumpanija <ref target="https://mt.wikipedia.org/wiki/Stati_Uniti_tal-Amerika">Amerikana</ref> sussidjarja ta' <ref target="https://mt.wikipedia.org/wiki/Amazon.com">Amazon.com</ref> li tagħmel analiżi u tiġbor statistika fuq it-traffiku tal-<ref target="https://mt.wikipedia.org/wiki/Internet">internet</ref>. Alexa hi wkoll <ref target="https://mt.wikipedia.org/wiki/Mutur_ta'_tfittxija">mutur ta' tfittxija</ref> b'servizz ta' direttorju elettroniku.</p>
Storja
<p>Alexa Internet bdiet fl-1996 minn Brewster Kahle u Bruce Gilliat. Għall-bidu kienet toffri <hi rend="italic">toolbar</hi> li kienet tiggwida lill-utenti tal-internet permezz ta' suġġerimenti fuq fejn jistgħu jmorru, ibbażati skont mudelli tat-traffiku tal-komunità tal-utenti tagħha. Alexa kienet toffri informazzjoni fuq kull sit li wieħed kien iżur: il-proprjetarju, in-numru ta' paġni li hemm fis-sit, kemm il-sit ieħor jipponta lejh, u l-frekwenza ta' kemm isiru l-aġġornamenti.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Barra minn hekk, Alexa tipprovdi l-arkivjar ta' paġni elettroniċi permezz ta' <hi rend="italic"><ref target="https://mt.wikipedia.org/wiki/Web_crawler">web crawlers</ref></hi>. B'kollaborazzjoni mal-Internet Archive, l-inġiniera informatiċi ta' Alexa ħolqu l-<ref target="https://mt.wikipedia.org/wiki/Internet_Archive">Internet Archive's Wayback Machine</ref>.</p>
<p>Fl-1999, l-azjenda ġiet akkwistata minn Amazon għaċ-ċifra ta' 250 miljun dollaru. Fir-rebbiegħa tal-2002, Alexa bdiet sħubija mal-<ref target="https://mt.wikipedia.org/wiki/Google">Google</ref> u aktar tard fl-2005 mal-<ref target="https://mt.wikipedia.org/wiki/Open_Directory_Project">Open Directory Project</ref>. F'Mejju tal-2006, Alexa issostitwixxiet lil Google ma' <ref target="https://mt.wikipedia.org/wiki/Live_Search">Live Search</ref> bħala l-pjattaforma għat-tfittxija. F'Settembru tal-istess sena Alexa bdiet tuża' l-pjattaforma ta' tfittxija tagħha. F'Diċembru, Alexa ħolqot l-<hi rend="italic">Alexa Image Search</hi>. Din hija l-ewwel applikazzjoni li ġiet iddisinjata b'mod awtonomu u installata fuq il-pjattaforma tal-web. Illum il-ġurnata Alexa hija qabel xejn <ref target="https://mt.wikipedia.org/wiki/Mutur_ta'_tfittxija">mutur ta' tfittxija</ref>.</p>


Ħoloq esterni
<list type="unordered"><item><ref target="https://www.alexa.com/">Sit uffiċjali</ref></item>
<item><ref target="https://www.alexa.com/topsites">L-aqwa siti fid-dinja skont Alexa</ref></item></list>
</text></body></html>