<html><body><text id="wikipedia_mt_wikipedia_org__2237.html" ns="0" revid="266510" sourceurl="https://mt.wikipedia.org/wiki/Litwanja" title="Litwanja" type="wikipedia">Litwanja
<p>Il-<hi rend="bold">Litwanja</hi> (<ref target="https://mt.wikipedia.org/wiki/Lingwa_Litwana">Litwan</ref>:<hi rend="italic">Lietuva</hi>), uffiċjalment ir-<hi rend="bold">Repubblika tal-Litwanja</hi> (<ref target="https://mt.wikipedia.org/wiki/Lingwa_Litwana">Litwan</ref>:<hi rend="italic">Lietuvos Respublika</hi>) hi pajjiż fl-<ref target="https://mt.wikipedia.org/wiki/Ewropa_ta'_Fuq">Ewropa ta' Fuq</ref>, u l-akbar mit-tliet <ref target="https://mt.wikipedia.org/wiki/Stati_Baltiċi">Stati Baltiċi</ref>. Hi tinsab tul ix-xatt tax-xlokk tal-<ref target="https://mt.wikipedia.org/wiki/Baħar_Baltiku">Baħar Baltiku</ref>, lejn il-lvant tal-<ref target="https://mt.wikipedia.org/wiki/Żvezja">Iżvezja</ref> u d-<ref target="https://mt.wikipedia.org/wiki/Danimarka">Danimarka</ref>. Il-pajjiż huwa mdawwar mill-<ref target="https://mt.wikipedia.org/wiki/Latvja">Latvja</ref> lejn it-tramuntana, il-<ref target="https://mt.wikipedia.org/wiki/Bjelorussja">Bjelorussja</ref> lejn il-lvant u n-nofsinhar, il-<ref target="https://mt.wikipedia.org/wiki/Polonja">Polonja</ref> fin-nofsinhar, u l-<ref target="https://mt.wikipedia.org/wiki/Kaliningrad_Oblast">Kaliningrad Oblast</ref> għall-Lbiċ. Il-Litwanja għandha popolazzjoni stmata ta' 3 miljuni (2012), u l-belt kapitali u l-akbar belt tagħha hija <ref target="https://mt.wikipedia.org/wiki/Vilnius">Vilnius</ref>. Il-<ref target="https://mt.wikipedia.org/wiki/Litwani">Litwani</ref> huma <ref target="https://mt.wikipedia.org/wiki/Nies_Baltiċi">Nies Baltiċi</ref>, u l-lingwa uffiċjali, il-<ref target="https://mt.wikipedia.org/wiki/Lingwa_Litwana">lingwa Litwana</ref>, hija waħda minn żewġ lingwi ħajjin (flimkien mal-<ref target="https://mt.wikipedia.org/wiki/Lingwa_Latvjana">Latvjan</ref>) fil-fergħa Baltika tal-familji tal-lingwi <ref target="https://mt.wikipedia.org/wiki/Lingwi_Indo-Ewropej">Indo-Ewropej</ref>.</p>
Is-sistema politika
<p>Il-Litwanja hija repubblika parlamentari b’kap tal-gvern - il-prim ministru - u kap tal-istat - il-president - li jaħtar lill-prim ministru. Il-<ref target="https://mt.wikipedia.org/wiki/Parlament">Parlament</ref> huwa korp leġiżlattiv unikamerali. Il-pajjiż huwa maqsum f’60 muniċipalità, b’sindki eletti direttament.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
Il-kummerċ u l-ekonomija
<p>L-aktar setturi importanti tal-ekonomija tal-Litwanja fl-2018 kienu l-kummerċ bl-ingrossa u bl-imnut, it-trasport, l-akkomodazzjoni u s-servizzi tal-ikel (32.2%), l-industrija (21.9%) u l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta' xogħol soċjali (14.3%).<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-kummerċ fi ħdan l-UE jammonta għal 59% tal-esportazzjonijiet tal-Litwanja (il-<ref target="https://mt.wikipedia.org/wiki/Latvja">Latvja</ref> 10%, il-<ref target="https://mt.wikipedia.org/wiki/Polonja">Polonja</ref> 8% u l-<ref target="https://mt.wikipedia.org/wiki/Ġermanja">Ġermanja</ref> 7%), filwaqt li barra mill-UE 14% jmorru fir-<ref target="https://mt.wikipedia.org/wiki/Russja">Russja</ref> u 5% fl-<ref target="https://mt.wikipedia.org/wiki/Istati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>F’termini ta’ importazzjonijiet, 69% jiġu minn Stati Membri tal-UE (il-<ref target="https://mt.wikipedia.org/wiki/Ġermanja">Ġermanja</ref> 12%, il-<ref target="https://mt.wikipedia.org/wiki/Polonja">Polonja</ref> 11% u l-<ref target="https://mt.wikipedia.org/wiki/Latvja">Latvja</ref> 7%), filwaqt li barra mill-UE 15% jiġu mir-<ref target="https://mt.wikipedia.org/wiki/Russja">Russja</ref> u 3% miċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
Il-Litwanja fl-UE
<p>Hemm 11-il membru tal-<ref target="https://mt.wikipedia.org/wiki/Parlament_Ewropew">Parlament Ewropew</ref> mil-Litwanja.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentantiFittex it-traduzzjonijiet disponibbli tal-link preċedentiEN••• tal-gvern Litwan, skont il-qasam tal-politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Kunsill tal-UE m’għandux persuna waħda permanenti bħala president (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Matul dawn is-6 xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE.
Dati tal-presidenzi Litwani:
Lul-Diċ 2013<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Kummissarju nominat mil-Litwanja għall-Kummissjoni Ewropea hi <ref target="https://mt.wikipedia.org/wiki/Virginijus_Sinkevičius">Virginijus Sinkevičius</ref>, li hu responsabbli għall-<ref target="https://mt.wikipedia.org/wiki/Ambjent">Ambjent</ref>, l-Affarijiet Marittimi u s-<ref target="https://mt.wikipedia.org/wiki/Sajd">Sajd</ref>.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Litwanja għandha 9 rappreżentanti fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Litwanja għandha 7 rappreżentanti fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE tar-rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Litwanja tikkomunika wkoll mal-istituzzjonijiet tal-UE permezz tar-rappreżentanza permanenti tagħha fi <ref target="https://mt.wikipedia.org/wiki/Brussell">Brussell</ref>. Bħala l-“ambaxxata għall-UE” tal-Litwanja, il-kompitu ewlieni tagħha hu li tiżgura li l-interessi u l-politiki tal-pajjiż huma segwiti b’mod effettiv kemm jista’ jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa.
L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. <ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Ċifri tal-2018 għal-Litwanja:<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<list type="unordered"><item>Nefqa totali tal-UE fil-Litwanja – € 2.071 biljun (ekwivalenti għal 4.80% tal-ekonomija Litwana)</item>
<item>Kontribuzzjoni totali għall-baġit tal-UE – € 0.356 biljun (ekwivalenti għal 0.83% tal-ekonomija Litwana)</item></list>
<p>Il-flus imħallsa fil-baġit tal-UE mil-Litwanja jgħinu biex jiġu ffinanzjati programmi u proġetti fil-pajjiżi kollha tal-UE – bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
</text></body></html>