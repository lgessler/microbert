<html><body><text id="wikipedia_mt_wikipedia_org__8348.html" ns="0" revid="261572" sourceurl="https://mt.wikipedia.org/wiki/Ni%C4%A1erja" title="Niġerja" type="wikipedia">Niġerja
<p>In-<hi rend="bold">Niġerja</hi>, uffiċjalment ir-<hi rend="bold">Repubblika Federali tan-Niġerja</hi>, hija nazzjoni fl-<ref target="https://mt.wikipedia.org/wiki/Afrika">Afrika</ref>. In-Niġerja hi repubblika kostituzzjonali federali tinkludi 36 stat u Territorju Kapitali Federali. In-Niġerja tinsab fl-Afrika tal-Punent u taqsam il-fruntieri tal-art mal-<ref target="https://mt.wikipedia.org/wiki/Benin">Benin</ref> fil-punent, iċ-<ref target="https://mt.wikipedia.org/wiki/Ċad">Ċad</ref> u l-<ref target="https://mt.wikipedia.org/wiki/Kamerun">Kamerun</ref> fil-lvant, u n-<ref target="https://mt.wikipedia.org/wiki/Niġer">Niġer</ref> fit-tramuntana. Kosta tagħha fin-nofsinhar tinsab fuq il-Golf tal-Guinea fl-<ref target="https://mt.wikipedia.org/wiki/Oċean_Atlantiku">Oċean Atlantiku</ref>.</p>
<p>In-Niġerja tal-lum kienet is-sit ta' bosta renji u stati tribali fi żmien ta' iktar minn millennju. L-istat preżenti għandu l-oriġini tagħhu fil-kolonizzazzjoni mill-Ingliżi matul is-seklu dsatax u s-seklu għoxrin, bil-amalgamazzjoni tal-Protettorati tan-Niġerja tan-Nofsinhar u u tan-Niġerja tat-Tramuntana. Matul il-perjodu kolonjali, l-Ingliżi waqqfu strutturi amministrattivi u legali ġodda, filwaqt li żammew ukoll xi stituzzjonijiet tradizzjonali. In-Niġerja kisbet l-indipendenza fl-1960, iżda ftit snin wara bdiet il-<ref target="https://mt.wikipedia.org/wiki/Gwerra_tal-Biafra">Gwerra tal-Biafra</ref>. Mis-sebgħinijiet 'il quddiem, in-Niġerja alternat bejn gvernijiet ċivili eletti demokratikament u dittatorjati militari, bl-elezzjonijiet presidenzjali tal-2011 meqjusin bħala l-ewwel elezzjonijiet li kienu ġusti.</p>
<p>In-Niġerja hi spiss magħrufa bħala l-"Ġgant tal-Afrika", minħabba l-popolazzjoni kbira u l-ekonomija tagħha. Bl madwar 186 miljun abitant, in-Niġerja hija l-aktar pajjiż popolat fl-Afrika u s-seba' pajjiż l-aktar popolat fid-dinja. In-Niġerja għandha wkoll waħda mill-akbar popolazzjonijiet ta' żgħażagħ fid-dinja. Fil-pajjiż hemm aktar minn 500 gruppi etniċi differenti, li minnhom l-akbar tlieta huma l-Hausa, Igbo u Joruba. Rigward ir-reliġjon, in-Niġerja huwa maqsum bejn wieħed u ieħor min-nofs bejn Insara, li jgħixu aktar fil-partijiet tan-Nofsinhar u ċentrali tal-pajjiż, u l-Musulmani, li huma kkonċentrati l-aktar fir-reġjuni tat-Tramuntana u lbiċ. Minoranza tan-nies jipprattikaw reliġjonijiet indiġeni, bħal dawk tal-popli Igbo u Joruba.</p>
<p>Fl-2014, l-ekonomija tan-Niġerja saret l-akbar fl-Afrika, bi PGD ta' aktar minn $500 biljun, u għaddiet lil dik tal-<ref target="https://mt.wikipedia.org/wiki/Afrika_t'Isfel">Afrika t'Isfel</ref> bħala l-21 l-akbar ekonomija fid-dinja. Barra minn hekk, il-proporzjon tad-dejn mal-PGD huwa biss 11%. Sal-2050, in-Niġerja hija mistennija li ssir waħda mill-aqwa 20 ekonomija tad-dinja. Ir-riżervi taż-żejt kellhom rwol ewlieni fil-ġid tal-pajjiż. In-Niġerja hija kkunsidrata bħala suq emerġenti mill-Bank Dinji u hi kkunsidrata bħala potenza reġjonali fl-Afrika.</p>
</text></body></html>