<html><body><text id="wikipedia_mt_wikipedia_org__26676.html" ns="0" revid="266928" sourceurl="https://mt.wikipedia.org/wiki/Andr%C3%A9_Citro%C3%ABn" title="André Citroën" type="wikipedia">André Citroën
<p><hi rend="bold">André-Gustave Citroën</hi> ([ɑ̃dʁe ɡystav sitʁɔɛn]; twieled fil-5 ta’ Frar 1878 – miet fit-3 ta’ Lulju 1935) jew sempliċement <hi rend="bold">André Citroen</hi>, kien industrijalista Franċiż u l-fundatur tal-kumpanija Franċiża li tipproduċi l-<ref target="https://mt.wikipedia.org/wiki/Karozza">karozzi</ref> Citroën. Huwa baqa’ magħruf l-iktar għad-ditta tal-karozzi Citroën, iżda wkoll għall-applikazzjoni ta’ gerijiet bi spirali doppja.</p>
Ħajja u karriera
<p>Huwa twieled f’<ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Franza">Franza</ref>, fl-1878. André-Gustave Citroen kien il-ħames u l-aħħar wild tal-ġenituri <ref target="https://mt.wikipedia.org/wiki/Ġudaiżmu">Lhud</ref> tiegħu<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, il-merkant tad-djamanti <ref target="https://mt.wikipedia.org/wiki/Levie_Citroen">Levie Citroen</ref> u martu <ref target="https://mt.wikipedia.org/wiki/Masza_Amelia_Kleinman">Masza Amelia Kleinman</ref>. Kuġinuh kien il-<ref target="https://mt.wikipedia.org/wiki/Filosofija">filosofu</ref> <ref target="https://mt.wikipedia.org/wiki/Renju_Unit">Brittaniku</ref> <ref target="https://mt.wikipedia.org/wiki/Sir_A._J._Ayer">Sir A. J. Ayer</ref> (l-unika iben taz-zija tiegħu Reine).</p>
<p>Il-familja Citroen marret tgħix f’Pariġi fl-1873. Malli waslu, il-kunjom Olandiż ġie mibdul f’wieħed Franċiż permezz taż-żewġ tikek fuq il-vokali e (djareżi) x’aktarx minn wieħed mill-għalliema ta’ André. Il-kunjom Olandiż Citroen oriġina minn nannu fin-<ref target="https://mt.wikipedia.org/wiki/Pajjiżi_l-Baxxi">Netherlands</ref> li kien bejjiegħ tal-merċa u tal-<ref target="https://mt.wikipedia.org/wiki/Frott">frott</ref> tropikali, u li kien adotta l-kunjom <hi rend="italic">Limoenman</hi>, jiġifieri “il-bejjiegħ tal-ixkomp”. Madankollu, ibnu biddel il-kunjom għal <hi rend="italic">Citroen</hi>, li bl-Olandiż tfisser “<ref target="https://mt.wikipedia.org/wiki/Lumija">lumija</ref>”.</p>
<p>Missieru wettaq <ref target="https://mt.wikipedia.org/wiki/Suwiċidju">suwiċidju</ref> meta André kellu sitt snin (x’aktarx wara l-falliment ta’ negozju li kellu f’minjiera tad-djamanti fl-<ref target="https://mt.wikipedia.org/wiki/Afrika_t'Isfel">Afrika t’Isfel</ref>). Jingħad li meta kien żgħir, André Citroën kien ispirat mix-xogħlijiet ta’ <ref target="https://mt.wikipedia.org/wiki/Jules_Verne">Jules Verne</ref> u wara li kien ra l-kostruzzjoni tat-<ref target="https://mt.wikipedia.org/wiki/Torri_Eiffel">Torri Eiffel</ref> għall-Wirja Dinjija xtaq isir inġinier.</p>
<p>Citroën studja fl-<hi rend="italic">École Polytechnique</hi> fl-1900. Dik is-sena huwa żar il-<ref target="https://mt.wikipedia.org/wiki/Polonja">Polonja</ref>, art twelid ommu, li kienet għadha kemm mietet. Matul dik il-btala, huwa ra mastrudaxxa jaħdem fuq sett ta’ gerijiet bi struttura qisha dik tax-xewk tal-ħut. Dawn il-gerijiet kien jagħmlu inqas storbju u kienu iktar effiċjenti.</p>
<figure><caption>Gerijiet b’sinjali qishom V doppja bil-maqlub li x’aktarx ispirat il-logo tad-ditta Citroën.</caption></figure>
<p>Citroën xtara l-privattiva tagħhom bi ftit flus, u dawn wasslu għall-invenzjoni ta’ Citroën: il-gerijiet bi spirali doppja. Jingħad ukoll li dawn ispiraw ukoll il-logo tad-ditta Citroën. Fl-1908 huwa sar il-President tal-kumpanija tal-karozzi Mors, fejn kellu suċċess kbir.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, huwa kien responsabbli għall-produzzjoni tal-massa tal-armamenti. Citroën kiseb reputazzjoni internazzjonali matul il-gwerra, u iktar bħala l-espert ewlieni tal-produzzjoni fi Franza. L-attivitajiet tiegħu kienu estensivi b’rabta mal-fabbrika tar-Renault, li impjegat 35,000 raġel fil-manifattura tal-munizzjonijiet matul il-gwerra.</p>
<p>F’nofs l-1919, Citroën kien wieħed mid-diretturi tas-Société Française Doble, f’Pariġi, li bdiet tipproduċi l-karozzi li jaħdmu bl-istim fi Franza. Xi diretturi oħra tal-kumpanija kienu <ref target="https://mt.wikipedia.org/wiki/Paul_Sicault">Paul Sicault</ref>, tal-kumpanija Renault; <ref target="https://mt.wikipedia.org/wiki/M._Mery">M. Mery</ref>, tat-Turcat-Mery Co.; u <ref target="https://mt.wikipedia.org/wiki/M._Delage">M. Delage</ref>, disinjatur tal-karozzi. Id-disinn ma kienx fattibbli u Citroën dar fuq proġetti oħra.</p>
<p>Citroën waqqaf il-kumpanija tal-karozzi Citroën fl-1919, u wassalha biex tkun ir-raba’ l-ikbar manifattur tal-karozzi fid-<ref target="https://mt.wikipedia.org/wiki/Id-Dinja">dinja</ref> sal-bidu tas-snin 30 tas-seklu 20 (speċifikament fl-1932). Il-kostijiet tal-iżvilupp tal-karrozzerija avvanzata Traction Avant b’ingranaġġ fuq ir-roti ta’ quddiem u tal-iżvilupp mill-ġdid tal-fabbrika għall-produzzjoni fl-istess ħin, wasslu għall-falliment fl-1934. Il-kumpanija ttieħdet mill-kreditur prinċipali Michelin, li kien il-fornitur tat-tajers. It-teknoloġija tat-Traction Avant wara xi problemi inizjali tejbet il-bejgħ għall-kumpanija, u kienet suċċess kbir, tant li baqgħet tiġi prodotta sal-1957, għajr għall-perjodu matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>.</p>
<p>Huwa miet f’Pariġi, Franza, fl-1935 minħabba kanċer fl-istonku, u ġie midfun fiċ-Ċimiterju ta’ Montparnasse. Il-funeral tiegħu ġie ċċelebrat mir-Rabbi Ewlieni ta’ Pariġi.</p>
Rikonoxximent wara l-mewt
<figure><caption>Il-qabar ta’ André Citroen</caption></figure>
<p>Fid-9 ta’ Ottubru 1958, matul il-fiera tal-karozzi, il-belt ta’ Pariġi bidlet isem il-Quai de Javel għal "Quai André-Citroën," bħala rikonoxximent għat-trasformazzjoni li seħħet minn mindu l-15-il <hi rend="italic">arrondissement</hi> (kwartier) tal-belt, li żewġ ġenerazzjonijiet qabel kien magħruf għall-bejgħ tal-fjuri u x-xtieli fis-suq, kien intgħażel minn Citroën bħala l-post għall-ewwel fabbrika tal-produzzjoni tal-massa tal-karozzi fl-<ref target="https://mt.wikipedia.org/wiki/Ewropa">Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Dan kien it-tieni isem ta’ xi ħadd famuż li ngħata lit-triq peress li fl-1843 kienet issemmiet "Quai de Javel," bħala rikonoxximent għall-fabbrika tas-sustanzi kimiċi li kienet ġiet stabbilita għall-produzzjoni ta’ firxa ta’ aċidi industrijali, u li iktar ’il quddiem wasslet għall-produzzjoni tal-"Eau de Javel" (bliċ/spirtu tal-melħ) fost il-prodotti tagħha.</p>
<p>Fl-1992, il-ġnien pubbliku Parc André Citroën f’Pariġi ssemma għalih ukoll. Dan inbena fil-post fejn kien hemm il-fabbrika tal-produzzjoni tal-karozzi Citroën, li operat sal-għeluq tagħha fis-snin 70 tas-seklu 20, u li twaqqgħet f’perjodu ta’ tmien snin, bejn l-1976 u l-1984.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-1998, André-Citroën tniżżel fl-<hi rend="italic">Automotive Hall of Fame</hi> f’Dearborn, Michigan, l-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
</text></body></html>