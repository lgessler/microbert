<html><body><text id="wikipedia_mt_wikipedia_org__27221.html" ns="0" revid="270610" sourceurl="https://mt.wikipedia.org/wiki/Paulo_Coelho" title="Paulo Coelho" type="wikipedia">Paulo Coelho
<p><hi rend="bold">Paulo Coelho de Souza</hi> (/ˈkwɛl.juː, kuˈɛl-, -joʊ/<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>; pronunzja bil-<ref target="https://mt.wikipedia.org/wiki/Lingwa_Portugiża">Portugiż</ref>: [ˈpawlu kuˈeʎu]; twieled fl-24 ta' Awwissu 1947) huwa <ref target="https://mt.wikipedia.org/wiki/Kittieb">kittieb</ref> tal-kanzunetti u rumanzier <ref target="https://mt.wikipedia.org/wiki/Brażil">Brażiljan</ref>. Huwa membru tal-Akkademja Brażiljana ta<ref target="https://mt.wikipedia.org/wiki/L-Arti">l-Arti</ref> Lingwistika.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ir-rumanz tiegħu <hi rend="italic">The Alchemist</hi> bigħ iżjed minn 150 miljun kopja mad-<ref target="https://mt.wikipedia.org/wiki/Id-Dinja">dinja</ref> kollha u huwa l-iktar ktieb ta' kittieb Brażiljan li qatt inbigħ b'numri daqstant kbar. Huwa influwenza l-mużika rock Brażiljana permezz tas-sħubija tiegħu mal-mużiċista <ref target="https://mt.wikipedia.org/wiki/Raul_Seixas">Raul Seixas</ref>.</p>
Bijografija
<p>Paulo Coelho twieled f'<ref target="https://mt.wikipedia.org/wiki/Rio_de_Janeiro">Rio de Janeiro</ref>, il-Brażil, u attenda skola tal-<ref target="https://mt.wikipedia.org/wiki/Ġiżwiti">Ġiżwiti</ref>. Meta kellu 17-il sena, il-ġenituri ta' Coelho daħħluh f'istituzzjoni mentali li ħarab minnha tliet darbiet qabel ma nħeles meta kellu 20 sena.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Iktar 'il quddiem Coelho rrimarka "Il-ġenituri tiegħi ma ridux iweġġgħuni, iżda ma kinux jafu x'se jaqbdu jagħmlu... Dak li għamlu m'għamluhx biex jeqirduni, iżda biex isalvawni".<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Skont ix-xewqat tal-ġenituri tiegħu, Coelho nkiteb fi skola tad-<ref target="https://mt.wikipedia.org/wiki/Dritt">dritt</ref> u abbanduna l-ħolma tiegħu li jsir kittieb. Sena wara, telaq mill-iskola u għex ħajtu bħala <hi rend="italic">hippie</hi>, u vvjaġġa f<ref target="https://mt.wikipedia.org/wiki/L-Amerika_t'Isfel">l-Amerka t'Isfel</ref>, fit-Tramuntana tal-<ref target="https://mt.wikipedia.org/wiki/Afrika">Afrika</ref>, fil-<ref target="https://mt.wikipedia.org/wiki/Messiku">Messiku</ref>, u fl-<ref target="https://mt.wikipedia.org/wiki/Ewropa">Ewropa</ref>. Huwa beda jieħu d-drogi fis-snin 60 tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Meta reġa' lura fil-Brażil, Coelho ħadem bħala kittieb tal-kanzunetti, u kkompona l-lirika għal <ref target="https://mt.wikipedia.org/wiki/Elis_Regina">Elis Regina</ref>, <ref target="https://mt.wikipedia.org/wiki/Rita_Lee">Rita Lee</ref>, u l-ikona Brażiljan Raul Seixas. Il-kompożizzjoni ma' Raul wasslet biex Coelho jiġi assoċjat mal-maġija u mal-okkult, minħabba l-kontenut ta' xi kanzunetti.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref> Spiss jiġi akkużat li dawk il-kanzunetti kienu ġew ikkupjati minn kanzunetti barranin li ma tantx kienu magħrufa fil-Brażil dak iż-żmien.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-1974, skontu, huwa ġie arrestat għal attivitajiet "sovversivi" u ġie ttorturat<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref> mill-gvern militari fil-poter minn għaxar snin qabel u li kien iqis il-lirika ta' Coelho bħala xellugija u perikoluża.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Coelho ħadem ukoll bħala attur, <ref target="https://mt.wikipedia.org/wiki/Ġurnalist">ġurnalist</ref> u direttur tat-teatru qabel ma beda l-karriera tiegħu bħala kittieb.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
<p>Coelho iżżewweġ lill-artista <ref target="https://mt.wikipedia.org/wiki/Christina_Oiticica">Christina Oiticica</ref> fl-1980. Flimkien preċedentement kienu jqattgħu nofs sena f'Rio de Janeiro u n-nofs l-ieħor f'villeġġatura fil-<ref target="https://mt.wikipedia.org/wiki/Pirinej">Pirinej</ref> fi <ref target="https://mt.wikipedia.org/wiki/Franza">Franza</ref>, iżda issa l-koppja tirrisjedi b'mod permanenti f'<ref target="https://mt.wikipedia.org/wiki/Ġinevra">Ġinevra</ref>, l-<ref target="https://mt.wikipedia.org/wiki/Żvizzera">Iżvizzera</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Fl-1986 Coelho għamel il-<ref target="https://mt.wikipedia.org/wiki/Pellegrinaġġ_ta’_San_Ġakbu">Pellegrinaġġ ta' San Ġakbu</ref> lejn <ref target="https://mt.wikipedia.org/wiki/Santiago_de_Compostela">Santiago de Compostela</ref> fil-Majjistral ta' <ref target="https://mt.wikipedia.org/wiki/Spanja">Spanja</ref>.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Fil-pellegrinaġġ kellu qawmien mill-ġdid spiritwali, li huwa ddeskriva b'mod awtobijografiku f'<hi rend="italic">The Pilgrimage</hi>.<ref target="https://mt.wikipedia.org/wiki/Il-Paġna_prinċipali#cite_note-:3-14">[14]</ref> F'intervista, Coelho stqarr "[Fl-1986], jiena kont tassew kuntent bl-affarijiet li kont qed nagħmel. Kont qed nagħmel xi ħaġa li biha kont qed nittrejjaq – biex nuża l-metafora f'<hi rend="italic">The Alchemist</hi>, kont qed naħdem, kont qiegħed ma' persuna li nħobb, kelli l-flus, iżda ma kontx qed inwettaq il-ħolma tiegħi. Il-ħolma tiegħi kienet, u għadha, li nkun kittieb".<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Coelho abbanduna l-karriera tiegħu bħala kittieb tal-kanzunetti li biha kien qed jaqla' ħafna flus u minflok beda jikteb full-time.</p>
<p><hi rend="italic">The Pilgrim – Story of Paulo Coelho</hi> huwa t-titlu internazzjonali għall-film bijografiku <hi rend="italic">Não Pare na Pista</hi>, koproduzzjoni bejn Drama Films tal-Brażil u Babel Films ta' Spanja, li fih Coelho adolexxenti u Coelho ikbar inħadmu minn żewġ atturi differenti. Waħda mill-produtturi, Iôna de Macêdo, qalet lil <hi rend="italic">Screen International</hi>: "Il-film jirrakkonta l-ġrajja ta' raġel li għandu ħolma. Qisha l-ġrajja ta' <hi rend="italic">Aliċe fl-Art tal-Għeġubijiet</hi> – huwa xi ħadd li kien kbir wisq għal fejn kien jgħix". Il-film, maħdum bil-Portugiż, intwera għall-ewwel darba fiċ-ċinema Brażiljani fl-2014 u ġie distribwit b'mod internazzjonali fl-2015.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Karriera
Kitba
<p>Fl-1982, Coelho ppubblika l-ewwel ktieb tiegħu, <hi rend="italic">Hell Archives</hi>, li ma rnexxilux jagħmel impatt sostanzjali.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref> Fl-1986 huwa kkontribwixxa fit-tħejjija tal-<hi rend="italic">Practical Manual of Vampirism</hi> (Manwal Prattiku tal-Vampiriżmu), għalkemm iktar 'il quddiem ipprova jneħħiħ mill-kummerċjalizzazzjoni peress li kkunsidrah "ta' kwalità ħażina".<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref> Wara li għamel il-pellegrinaġġ lejn Santiago de Compostela fl-1986, Coelho kiteb <hi rend="italic">The Pilgrimage</hi>, li ġie ppubblikat fl-1987.</p>
<p>Filwaqt li kien qed jipprova jegħleb il-prokrastinazzjoni tiegħu biex jagħti bidu lill-karriera tiegħu bħala kittieb, Coelho ddeċieda, "Jekk nara rixa bajda llum, dik tkun sinjal li Alla jkun qed jagħtini li għandi nikteb ktieb ġdid". Malli ra waħda fil-vetrina ta' ħanut, huwa beda jikteb dakinhar stess.<ref target="https://mt.wikipedia.org/wiki/Il-Paġna_prinċipali#cite_note-:3-14">[14]</ref> Is-sena ta' wara, Coelho kiteb <hi rend="italic">The Alchemist</hi> u ppubblikah permezz ta' pubblikatur Brażiljan żgħir li inizjalment kienet stampat 900 kopja tal-ktieb u ddeċidiet li ma terġax tistampah.<ref target="https://mt.wikipedia.org/wiki/Il-Paġna_prinċipali#cite_note-:4-17">[17]</ref> Sussegwentement huwa sab pubblikatur ikbar, u bil-pubblikazzjoni tal-ktieb ġdid tiegħu <hi rend="italic">Brida</hi>, il-bejgħ ta' <hi rend="italic">The Alchemist</hi> qabad ġmielu. Il-pubblikatur HarperCollins iddeċieda jippubblika l-ktieb fl-1994. Iktar 'il quddiem sar wieħed mill-iktar kotba li nbigħu internazzjonalment.<ref target="https://mt.wikipedia.org/wiki/Il-Paġna_prinċipali#cite_note-:4-17">[17]</ref> F'intervista fl-2009 mar-rivista <ref target="https://mt.wikipedia.org/wiki/Sirja">Sirjana</ref> <hi rend="italic">Forward Magazine</hi>, Coelho stqarr li t-tradizzjoni Sufista kellha influwenza fuqu, b'mod partikolari meta kiteb <hi rend="italic">The Alchemist</hi> u iktar 'il quddiem meta kiteb <hi rend="italic">The Zahir</hi>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Mill-pubblikazzjoni ta' <hi rend="italic">The Alchemist</hi>, Coelho b'mod ġenerali kiteb mill-inqas rumanz wieħed kull sentejn. Erba' minnhom – <hi rend="italic">The Pilgrimage</hi>, <hi rend="italic">Hippie</hi>, <hi rend="italic">The Valkyries</hi> u <hi rend="italic">Aleph</hi> – huma awtobijografiċi, filwaqt li l-maġġoranza tal-kumplament huma fizzjoni. Kotba oħra, bħal <hi rend="italic">Maktub</hi>, <hi rend="italic">The Manual of the Warrior of Light</hi> u <hi rend="italic">Like the Flowing River</hi>, huma ġabriet ta' saġġi, artikli tal-gazzetta, jew tagħlimiet magħżula. Ix-xogħol tiegħu ġie ppubblikat f'iktar minn 170 pajjiż u ġie tradott bi tlieta u tmenin lingwa. B'kollox inbigħu 320 miljun kopja tal-kotba tiegħu kollha.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fit-22 ta' Diċembru 2016, Coelho ġie elenkat mill-kumpanija bbażata fir-<ref target="https://mt.wikipedia.org/wiki/Renju_Unit">Renju Unit</ref>, Richtopia, bħala n-numru 2 fil-lista tal-200 l-iktar awturi kontemporanji influwenti.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Madankollu, fost ir-reazzjonijiet għall-kitba tiegħu kien hemm ukoll kontroversji. Għalkemm huwa trabba f'familja <ref target="https://mt.wikipedia.org/wiki/Knisja_Kattolika">Kattolika</ref>, u hu jiddeskrivi lilu nnifsu bħala Kattoliku anke issa, il-fehmiet tiegħu ġew deskritti bħala inkompatibbli mal-fidi Kattolika, minħabba l-kontenut panteisti, relattivisti u tal-Era l-Ġdida fil-kitba tiegħu.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> U minkejja l-bejgħ tal-kitbiet tiegħu, ir-reċensjonijiet tax-xogħol ta' wara ta' Coelho b'mod konsistenti jinnutaw is-superfiċjalità tagħhom.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref><ref target="https://mt.wikipedia.org/wiki/Il-Paġna_prinċipali#cite_note-23">[23]</ref><ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>Fl-2016, huwa ġie kkuntattjat mill-plejer tal-<ref target="https://mt.wikipedia.org/wiki/Basketball">basketball</ref> <ref target="https://mt.wikipedia.org/wiki/Kobe_Bryant">Kobe Bryant</ref>, li ried jiddiskuti proġett ta' ktieb għat-tfal miegħu. Xi xhur qabel il-<ref target="https://mt.wikipedia.org/wiki/Mewt">mewt</ref> ta' Bryant f'ħabta b'ħelikopter f'Jannar 2020, huma kienu qabdu jiktbu l-ktieb flimkien, iżda malli sema' bit-traġedja, Coelho ddeċieda li jħassar l-abbozz kollu, u f'intervista qal li "ma kienx jagħmel sens li jippubblika l-ktieb mingħajru". Huwa ma qalx kemm kienu nkitbu paġni jew jekk il-ktieb kienx ingħata titlu.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Fl-2018, ġie mħabbar li Coelho kien iffirma ma' sensiela tat-televiżjoni bbażata fuq il-karattri tar-rumanzi tiegħu <hi rend="italic">The Devil and Miss Prym</hi>, <hi rend="italic">Brida</hi> u <hi rend="italic">The Witch of Portobello</hi>.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref><ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
</text></body></html>