<html><body><text id="wikipedia_mt_wikipedia_org__20868.html" ns="0" revid="272239" sourceurl="https://mt.wikipedia.org/wiki/Hirohito" title="Hirohito" type="wikipedia">Hirohito
<p><hi rend="bold">Hirohito</hi> (裕仁; twieled fid-29 ta' April 1901 – miet fis-7 ta' Jannar 1989) kien il-124 <ref target="https://mt.wikipedia.org/wiki/Imperatur_tal-Ġappun">Imperatur</ref> tal-<ref target="https://mt.wikipedia.org/wiki/Ġappun">Ġappun</ref> skont l-ordni tradizzjonali, u rrenja bejn il-25 ta' Diċembru 1926 sa mewtu fl-1989. Għalkemm magħruf aħjar barra mill-Ġappun b'ismu Hirohito personali, fil-Ġappun hua magħruf aktar bħala <hi rend="bold">Imperatur Shōwa</hi> (昭和天皇), titlu li ngħatalu wara mewtu. Il-kelma <hi rend="italic">Shōwa</hi> huwa l-isem tal-era li tikkorrispondi mar-renju tal-Imperatur, u eventwalment sar isem l-Imperatur innifsu mal-mewt tiegħu. L-isem Hirhito jfisser "benevolenza abbundanti".</p>
<p>Fil-bidu tar-renju tiegħu, il-Ġappun kien diġà wieħed mill-poteri l-kbar, bid-disa' l-akbar ekonomija fid-dinja, it-tielet l-akbar qawwa navali u wieħed mill-membri permanenti tal-kunsill tas-<ref target="https://mt.wikipedia.org/wiki/Soċjetà_tan-Nazzjonijiet">Soċjetà tan-Nazzjonijiet</ref>. Hu kien il-kap tal-istat taħt il-Kostituzzjoni tal-Imperu tal-Ġappun matul l-espansjoni imperjali, militarizzazzjoni u involviment tal-Ġappun fit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>. Wara ċ-ċediment tal-Ġappun hu ma ġiex ipproċessat għar-reati tal-gwerra bħal diversi figuri oħra governattivi, u l-involviment tiegħu fid-deċiżjonijiet meħuda fil-gwerra għadha kontroversjali. Wara l-gwerra hu sar simbolu tal-istat il-ġdid taħt il-kostituzzjoni l-ġdida u sa tmiem ir-renju tiegħu, Ġappun ħarġet bħala t-tieni l-akbar ekonomija dinjija.</p>
Tfulija
<figure><caption>It-tfajjel Hirohito fl-1902</caption></figure>
<p>Hirohito twieled fil-Palazz Aoyama f'<ref target="https://mt.wikipedia.org/wiki/Tokjo">Tokjo</ref>, iben il-Prinċep Yoshihito (dak li kellu jkun l-<ref target="https://mt.wikipedia.org/wiki/Imperatur_Taishō">Imperatur Taishō</ref>) u l-Prinċipessa Sadako (il-futura <ref target="https://mt.wikipedia.org/wiki/Imperatriċi_Teimei">Imperatriċi Teimei</ref>). Hu kien in-neputi tal-<ref target="https://mt.wikipedia.org/wiki/Imperatur_Meiji">Imperatur Meiji</ref> u <ref target="https://mt.wikipedia.org/wiki/Yanagihara_Naruko">Yanagihara Naruko</ref>. It-titlu tiegħu fi tfulitu kien Prinċep Michi. Fl-1908, beda l-istudji primarja tiegħu fl-istituzzjoni ta' <ref target="https://mt.wikipedia.org/wiki/Gakushūin">Gakushūin</ref>.</p>
<p>Meta nannuh, l-Imperatur Meiji, miet fit-30 ta' Lulju 1912, missier Hirohito, Yoshihito, ħa t-tron u Hirohito sar l-eredi. Fl-istess żmien ġie mdaħħal fl-armata u fil-flotta navali bħala t-tieni logutent u alfier, rispettivament. Fl-1914, ġie promoss fil-grad ta' logutent fl-armata u sotto-logutent fin-navi, imbagħad għal kaptan u logutent fl-1916. Fit-2 ta' Novembru 1916, ġie uffiċjalment imħabbbar bħala l-eredi tat-tron.</p>
Ħoloq esterni
<list type="unordered"><item><ref target="http://www.scarsdalemura-kara.com/emperor.htm">Riflessjonijiet fuq il-mewt tal-Imperatur Hirohito</ref></item></list>
</text></body></html>