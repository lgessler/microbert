<html><body><text id="wikipedia_mt_wikipedia_org__9695.html" ns="0" revid="250987" sourceurl="https://mt.wikipedia.org/wiki/Mekkanika_kwantistika" title="Mekkanika kwantistika" type="wikipedia">Mekkanika kwantistika<p>Il-<hi rend="bold">mekkanika kwantistika</hi> hi teorija fiżika li bdiet tiżviluppa fil-bidu tal-ewwel nofs tas-seklu 20 biex tispjega l-imġiba tal-<ref target="https://mt.wikipedia.org/wiki/Materja">materja</ref> u tal-enerġija fuq skali <ref target="https://mt.wikipedia.org/wiki/Atomu">atomiċi</ref>. Din it-teorija twieldet minħabba li l-<ref target="https://mt.wikipedia.org/wiki/Mekkanika_Klassika">mekkanika klassika</ref> ma setgħetx tagħti spjegazzjoni għall-fenomeni li għandhom x'jaqsmu mar-<ref target="https://mt.wikipedia.org/wiki/Radjazzjoni_minn_korp_iswed">radjazzjoni minn korp iswed</ref>, l-<ref target="https://mt.wikipedia.org/wiki/Effett_fotoelettriku">effett fotoelettriku</ref>, is-<ref target="https://mt.wikipedia.org/wiki/Sħana_speċifika">sħana speċifika</ref> tas-<ref target="https://mt.wikipedia.org/wiki/Solidi">solidi</ref>, l-<ref target="https://mt.wikipedia.org/wiki/Effett_Compton">effett Compton</ref>, l-i<ref target="https://mt.wikipedia.org/wiki/Spettru_atomiku">spettri atomiċi</ref> u l-istabbiltà tal-<ref target="https://mt.wikipedia.org/wiki/Atomu">atomu</ref> li dehru f'diversi esperimenti li saru bejn l-1900 u l-1930.</p>
<p>Mill-esperimenti li twettqu fl-ewwel 30 sena tas-seklu 20 kien jidher ċar li xi postulati fundamentali tal-mekkanika klassika kienu inadegwati għal kollox għar-rappreżentazzjoni ta' xi fenomeni fiżiċi ġodda. Infatti feġġew fenomeni li ma setgħux jitfissru klassikament bħal pereżempju l-imġiba <ref target="https://mt.wikipedia.org/wiki/Partiċella">partiċellari</ref> tad-<ref target="https://mt.wikipedia.org/wiki/Dawl">dawl</ref> jew l-eżistenza ta' livelli diskreti tal-<ref target="https://mt.wikipedia.org/wiki/Enerġija">enerġija</ref>.</p>
<p>Bejn 1900 u 1925, ġew żviluppati xi teoriji ewristiċi biex jispjegaw il-fenomeni osservati. Għalihom sikwit kien ikun hemm bżonn tal-adozzjoni ta' postulati arbitrarji, mhux imnissla direttament mill-postulati tal-mekkanika klassika <ref target="https://mt.wikipedia.org/wiki/Il-Paġna_prinċipali#cite_note-postulati-1">[1]</ref>. Din il-ġabra ta' teoriji saret tissejjaħ il-<ref target="https://mt.wikipedia.org/wiki/Mekkanika_kwantistika_qadima">mekkanika kwantistika qadima</ref> (bl-Ingliż <hi rend="italic">old</hi> jew <hi rend="italic">early quantum mechanics</hi>). Fost il-fiżiċi li taw kontribużżjoni għall-iżvilupp tal-mekkanika kwantistika qadima nistgħu insemmu lil <ref target="https://mt.wikipedia.org/wiki/Max_Planck">Max Planck</ref>, <ref target="https://mt.wikipedia.org/wiki/Niels_Bohr">Niels Bohr</ref>, <ref target="https://mt.wikipedia.org/wiki/Albert_Einstein">Albert Einstein</ref>, <ref target="https://mt.wikipedia.org/wiki/Peter_Debye">Peter Debye</ref>, <ref target="https://mt.wikipedia.org/wiki/Arthur_Compton">Arthur Compton</ref>, <ref target="https://mt.wikipedia.org/wiki/Louis_Victor_de_Broglie">Louis Victor de Broglie</ref> u <ref target="https://mt.wikipedia.org/wiki/Arnold_Sommerfeld">Arnold Sommerfeld</ref>.</p>
<p>Fl-1926-1927 il-fiżiċi <ref target="https://mt.wikipedia.org/wiki/Werner_Heisenberg">Werner Heisenberg</ref> u <ref target="https://mt.wikipedia.org/wiki/Erwin_Schrödinger">Erwin Schrödinger</ref> żviluppaw rispettivament it-teoriji msejħin "Mekkanika tal-matriċi" u "Mekkanika ondulatorja" jew "Mekkanika tal-mewġ". Dawn ir-rappreżentazzjonijiet differenti (imma ekwivalenti) jikkostitwixxu l-formulazzjoni moderna tal-mekkanika kwantistika. Fil-perjodu 1925-1930, it-teorija ġiet formalizzata bl-adozzjoni ta' postulati fundamentali permezz tax-xogħol tal-fiżiċi u matematiċi <ref target="https://mt.wikipedia.org/wiki/Paul_Adrien_Maurice_Dirac">Paul Adrien Maurice Dirac</ref>, <ref target="https://mt.wikipedia.org/wiki/John_Von_Neumann">John Von Neumann</ref> u <ref target="https://mt.wikipedia.org/wiki/Hermann_Weyl">Hermann Weyl</ref>.</p>
<p>Fl-1948 il-fiżiku <ref target="https://mt.wikipedia.org/wiki/Richard_Feynman">Richard Feynman</ref> żviluppa rappreżentazzjoni oħra differenti li testendi xi kunċetti klassiċi, imsejħa "Integral fuq il-mogħdijiet", . </p>
<p>Il-mekkanika kwantistika tvarja b'mod radikali mill-mekkanika klassika<ref target="https://mt.wikipedia.org/wiki/Il-Paġna_prinċipali#cite_note-waqa'_mekk_klass-2">[2]</ref> fis-sens li ma tbassarx ir-riżultati tal-kejl ta' kwantitajiet fiżiċi imma tagħti biss il-<ref target="https://mt.wikipedia.org/wiki/Probabbiltà">probabbiltà</ref> ta' kull riżultat possibbli (<ref target="https://mt.wikipedia.org/wiki/Interpretazzjoni_ta'_Kopenħagen">interpretazzjoni ta' Kopenħagen</ref>).<ref target="https://mt.wikipedia.org/wiki/Il-Paġna_prinċipali#cite_note-probabbilità-3">[3]</ref> Din il-kundizzjoni ta' inċertezza mhux ġejja minn nuqqas ta' informazzjoni li jkollu l-isperimentatur fuq il-kundizzjonijiet inizjali tas-sistema fiżika li jkun qiegħed josserva, imma hi karatteristika fundamentali tas-sistemi fisiċi. It-teorija għalhekk tipprevedi li r-riżultati ta' kejl ma jkunux għall kollox arbitarji, imma imħaddnin f'sett ta' valuri li għandhom probabbilitajiet ta' preżentazzjonijiet diversi. Is-sistemi mela huma deskritti bħala soprapożizzjoni ta' bosta stati li kull wieħed minhomm iwassal <hi rend="italic">fil-mument biss meta ssir l-osservazzjoni</hi> għal riżultat differenti tal-kejl. Dan il-mod ġdid kif ninterpretaw il-fenomeni kien l-oġġett ta' diskussjonijiet numerużi<ref target="https://mt.wikipedia.org/wiki/Il-Paġna_prinċipali#cite_note-mudell-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-determinatezza-5">[5]</ref> qalb il-komunità xjentifika kif tixhed l-eżistenza ta' interpretazzjonijiet diversi tal-mekkanika kwantistika. L-osservazzjoni mela għandha effetti importanti fuq is-sistema osservata: marbut ma' dan il-kunċett ġdid hemm l-impossibbiltà li nkunu nafu eżattament l-iżvilupp ta' sistema, espressa fil-<ref target="https://mt.wikipedia.org/wiki/Prinċipju_ta'_indeterminazzjoni">prinċipju ta' indeterminazzjoni</ref><ref target="https://mt.wikipedia.org/wiki/Il-Paġna_prinċipali#cite_note-osservazzjoni-6">[6]</ref> <ref target="https://mt.wikipedia.org/wiki/Il-Paġna_prinċipali#cite_note-kawżalità-7">[7]</ref>. </p>
Introduzzjoni
<p>Il-mekkanika kwantistika tgħaqqad fiha kumpless ta' teoriji fiżiċi imfassla fl-ewwel nofs tas-seklu 20 li jiddeskrivu l-imġiba tal-materja fuq livell mikroskopiku, fuq skali ta' kejl żgħar ħafna, ngħidu aħna, it-tul tal-atomu, jew l-enerġija bejn atomu u ieħor, fejn ma jibqgħux japplikaw l-ipoteżijiet tal-<ref target="https://mt.wikipedia.org/wiki/Mekkanika_klassika">mekkanika klassika</ref>. Tipprovdilna mezz biex ninterpretaw u nikkwantifikaw fenomeni li, fil-fehma tal-parti kbira tal-fiżiċi kontemporanji, ma jistgħux jiġu ġġustifikati bil-<ref target="https://mt.wikipedia.org/wiki/Mekkanika_klassika">mekkanika klassika</ref>, li l-previżjonijiet tagħha  ma jaqblux mar-riżultati sperimentali kompletament.</p>
<p>Il-mekkanika għandha l-kwalità speċjali li l-istat u l-evoluzzjoni ta' sistema fiżika huma deskritti b'mod intrinsekament probabbilistiku. Spiss meta nippruvaw nimmaġinaw l-imġiba ta' partiċella inġibu quddiem għajnejna il-"funzjoni tal-mewġa" jew il-"mewġa tal-probabbiltà". Però, fil-każi iżjed ġenerali, din l-istampa "konkreta" irridu nibdluha f'waħda iżjed "astratta", li fiha l-fażi komplessa oxxillanti (il-"mewġa tal-probabbiltà") hi assoċjata ma' kwantitajiet, bħall-i<ref target="https://mt.wikipedia.org/wiki/Spin">spin</ref>, li, għall-kuntrarju tal-pożizzjoni u l-momentu li jikkaratterizzaw il-funzjoni tal-mewġa tas-soltu, m'għandux ekwivalenti klassiku.</p>
<p>In-natura assolutament ġdida tal-probabbiltà li jkollha tidħol fil-mekkanika kwantistika tidher ċara fid-differenza bejn <ref target="https://mt.wikipedia.org/wiki/Taħlita_statistika">taħlita statistika</ref>, li tikkorispondi għall-kunċett klassiku tal-probabbiltà, u <ref target="https://mt.wikipedia.org/wiki/Soprapożizzjoni_koerenti">soprapożizzjoni koerenti</ref>. Wieħed mill-effetti l-iżjed famużi ta' dan il-kunċett ġdid ta' probabbiltà insibuh f'dak li nsejħulu l-<ref target="https://mt.wikipedia.org/wiki/Prinċipju_ta'_indeterminazzjoni_ta'_Heisenberg">prinċipju ta' indeterminazzjoni ta' Heisenberg</ref>: jeżistu pari ta' varjabbli (li ngħidu li mhumiex kompatibbli bejniethom ), bħall-pożizzjoni u l-impuls ta' partiċella, fejn il-valuri tagħhom bil-prinċipju ma jistgħux ikun magħrufa fl-istess ħin b'preċiżjoni arbitrarja, indipendentement mill-akkuratezza sperimentali li biha jsir il-kejl <ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. Hekk naraw li l-karattru probabbilistiku tal-mekkanika kwantistika, jippermeja din it-teorija ġdida mis-sisien tagħha.</p>
<p>Il-mekkanika kwantistika tneħħi wkoll id-distinzjoni bejn partiċelli u mewġ li kienet tikkaratterizza l-fiżika sas-seklu XIX. Min-naħa waħda, l-evoluzzjoni temporali<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> ta' sistema kwantistika hi evoluzzjoni deterministika b'fażi oxxillanti — il-karattru ondulatorju — ta' distribuzzjoni ta' probabbiltà; min-naħa l-oħra, ir-reazzjoni għal kejl ta' osservabbli ta' sistema kwantistika tidher b'mod diskret — il-karattru korpuskolari. Hekk, pereżempju, l-evoluzzjoni temporali mhux biss ta' raġġ tad-dawl imma wkoll ta' raġġ ta' elettroni jew anki elettron wieħed, turi l-karatteristiċi tipiċi tal-mewġ (fenomeni ta' <ref target="https://mt.wikipedia.org/wiki/Interferenza">interferenza</ref> u <ref target="https://mt.wikipedia.org/wiki/Diffrazzjoni">diffrazzjoni</ref>). Imma fl-istess ħin, meta nkejlu kwantitajiet estensivi ma nisbux fluss kontinwu imma sensiela ta' kwanti (mil-<ref target="https://mt.wikipedia.org/wiki/Latin">Latin</ref> <hi rend="italic">quantum</hi>, kwantità, minn fejn ġej l-isem tat-teorija), kemm għall-elettroni, li mela ma jisfgħux mifruxin mal-ispazju kollu bħal f'distribuzzjoni ta' probabbiltà ondulatorja vera, u kemm għall-fotoni, il-kwanti tar-raġġ tad-dawl.</p>
<p>Din-natura doppja nsejħulha <ref target="https://mt.wikipedia.org/wiki/Duwaliżmu_mewġa-partiċella">duwaliżmu mewġa-partiċella</ref>, terminu li għadu jiddeskrivi l-paradoss li tlaqqam hekk qabel il-formulazzjoni kompleta tal-mekkanika kwantistika, li fiha ż-żewġ aspetti dehru li kienu f' kontradizzjoni irriduċibbli bejniethom.</p>
Deskrizzjoni tat-teorija
<p>Fil-<ref target="https://mt.wikipedia.org/wiki/Mekkanika_klassika">mekkanika klassika</ref>, l-istat ta' partiċella jiġi definit permezz tal-valur eżatt taż-żewġ kwantitajiet osservabbli, il-pożizzjoni u l-impuls (<ref target="https://mt.wikipedia.org/wiki/Koordinati_ġeneralizzati">varjabbli kanoniċi</ref>); fil-mekkanika kwantistika, minflok, l-istat ta' partiċella hu deskritt (fir-rappreżentazzjoni ta' Schrödinger) b'<ref target="https://mt.wikipedia.org/wiki/Funzjoni_tal-mewġa">funzjoni tal-mewġa</ref>. Din m'għandhiex tifsira fiżika, waqt li modulu kwadrat tagħha għandu għax jagħti d-distribuzzjoni tal-probabbiltà tal-osservabbli l-pożizzjoni: għal kull punt tal-ispazju, jassenja l-probabbiltà li nsibu l-partiċella f'dak il-punt, meta nkejlu l-pożizzjoni tagħha. Is-sinjifikat ta' din il-probabbiltà jista' jiġi mfisser kif ġej: <hi rend="italic">Kieku jkollna għad-dispożizzjoni tagħna numru infinit ta' sistemi identiċi u nagħmlu l-istess kejl fuq is-sistemi kollha fl-istess ħin, id-distribuzzjoni tal-valuri miksuba hi propju il-modulu kwadrat tal-funzjoni tal-mewġ.</hi> Bl-istess mod, il-modulu kwadrat tat-<ref target="https://mt.wikipedia.org/wiki/Trasformata_ta'_Fourier">trasformata ta' Fourier</ref> tal-funzjoni tal-mewġa tagħti d-distribuzzjoni tal-probabbiltà tal-impuls tal-istess partiċella.</p>
<p>In ġenerali, it-teorija kwantistika tagħti informazzjoni dwar il-probabbiltà li niksbu valur meta nkejlu kwantità osservabbli (kultant, nistgħu niksbu l-valur eżatt bil-probabbiltà ta' 100%). Mill-proprjetajiet tat-trasformata ta' Fourier nistgħu naraw li iżjed ma d-distribuzzjoni tal-probabbiltà tal-pożizzjoni ta' partiċella tkun konċentrata (il-partiċella kwantistika tkun <hi rend="italic">lokalizzata tajjeb</hi>), iżjed titwessa' d-distribuzzjoni tal-impulsi, u viċeversa. Dan hu eżempju tal-<ref target="https://mt.wikipedia.org/wiki/Prinċipju_ta'_indeterminazzjoni_ta'_Heisenberg">prinċipju ta' indeterminazzjoni ta' Heisenberg</ref>: hu impossibbli li noħolqu funzjoni tal-mewġa lokalizzata tajjeb kemm fil-pożizzjoni u kemm fl-impuls.</p>
<p>Il-funzjoni tal-mewġa li tiddeskrivi l-istat tas-sistema tista' tinbidel mal-mogħdija taż-żmien. Pereżempju, partiċella li timxi fi spazju vojt hi deskritta minn funzjoni tal-mewġa kostitwita minn <ref target="https://mt.wikipedia.org/wiki/Pakkett_ta'_mewġ">pakkett ta' mewġ</ref> iċċentrat fuq <ref target="https://mt.wikipedia.org/wiki/Pożizzjoni">pożizzjoni</ref> medja. Meta jgħaddi l-ħin iċ-ċentru tal-pakkett ta' mewġ jimxi, b'mod li l-partiċella tista' wara tkun lokalizzata f'pożizzjonijiet differenti. L-evoluzzjoni temporali tal-funzjoni tal-mewġa hi deskritta mill-<ref target="https://mt.wikipedia.org/wiki/Ekwazzjoni_ta'_Schrödinger">ekwazzjoni ta' Schrödinger</ref>.</p>
<p>Xi funzjonijiet tal-mewġa jiddeskrivu distribuzzjonijiet ta' probabbiltà li huma kostanti fil-ħin. Ħafna sistemi ttrattati fil-mekkanika klassika jistgħu jiġu deskritti minn dawn il-<ref target="https://mt.wikipedia.org/wiki/Mewġa_stazzjonarja">mewġ stazzjonarji</ref>. Pereżempju , <ref target="https://mt.wikipedia.org/wiki/Elettron">elettron</ref> f' <ref target="https://mt.wikipedia.org/wiki/Atomu">atomu</ref> mhux eċċitat hu deskritt klassikament bħala partiċella li ddur madwar in-<ref target="https://mt.wikipedia.org/wiki/Nukleju_atomiku">nukleju tal-atomu</ref>, waqt li fil-mekkanika kwantistika hu deskritt minn <ref target="https://mt.wikipedia.org/wiki/Mewġa_stazzjonarja">mewġa stazzjonarja</ref> li tikkorispondi ma' funzjoni ta' distribuzzjoni mogħnija minn simmetrija sferika b'rispett għan-nukleju. Din l-intuwizzjoni hi l-bażi tal-<ref target="https://mt.wikipedia.org/wiki/Mudell_atomiku_ta'_Bohr">mudell atomiku ta' Bohr</ref>.</p>
<p>Minkejja li l-preżenza ta' funzjoni tal-mewġa ma tħalliniex inbassru <hi rend="italic">a priori</hi> ir-riżultat, kull kejl iwassalna għal valur definit (u mhux pereżempju għall-valur medju). Dan il-problema, li sikwit jissejjaħ il- <ref target="https://mt.wikipedia.org/wiki/Problema_tal-kejl_(mekkanika_kwantistika)">problema tal-kejl</ref>, welled wieħed mill-iżjed dibattiti intellettwali profondi u komplessi fl-i<ref target="https://mt.wikipedia.org/wiki/Storja_tax-xjenza">storja tax-xjenza</ref>. Hawn nillimitaw ruħna għall-approċċ standard għal dan il-problema, msejjaħ l-<ref target="https://mt.wikipedia.org/wiki/Interpretazzjoni_ta'_Kopenħagen">interpretazzjoni ta' Kopenħagen</ref>.</p>
<p>Skond din l-interpretazzjoni, meta jsir kejl ta' osservabbli, il-parti tal-funzjoni tal-mewġa pertinenti għal dan l-osservabbli "tikkrolla" fuq il-funzjoni tal-mewġa, li nsejħulha l-<ref target="https://mt.wikipedia.org/wiki/Awtofunzjoni">awtofunzjoni</ref> tal-osservabbli mkejjel, li tagħti l-ikbar probabbiltà (ġrajja ċerta) lill-valur miksub b'dak il-kejl. Dan hu interpretat bħala xiehda tal-fatt li l-kejl jipperturba s-sistema: meta jsir il-kejl, is-sistema jaqa' ċertament fl-istat li fih ħallieh l-istrument tal-kejl (evoluzzjoni temporali apparti). Dan l-istat jissejjaħ ukoll <ref target="https://mt.wikipedia.org/wiki/Awtostat">awtostat</ref> tal-osservabbli mkejjel, bi qbil terminoloġiku mal-formulazzjoni assjomatika ta' Dirac-Von Neumann fejn dan l-istat hu rappreżentat b'<ref target="https://mt.wikipedia.org/wiki/Awtovettur">awtovettur</ref> tal-operatur linjari awtoaġġunt (fuq l-i<ref target="https://mt.wikipedia.org/wiki/Spazju_ta'_Hilbert">spazju ta' Hilbert</ref> tal-vetturi ta' stat) li hu assoċjat mal-osservabbli li qegħdin insemmu (ara l-quddiem).</p>
<p>Pereżempju ejjew nieħdu partiċella miexja ħielsa fl-ispazju, b'ċerti distribuzzjonijiet ta' probabbiltà għall-pożizzjoni u l-veloċità u nissoponu li nkejlu l-pożizzjoni tagħha u niksbu ċertu valur <hi rend="italic">x</hi>. Allura, nistgħu nipprevedu li malajr ħafna wara, il-kejl tal-pożizzjoni żgur jagħti l-istess riżultat bħal ta' qabel: il-funzjoni tal-mewġa tikkrolla fuq punt u tagħti 'l dak il-punt probabbiltà ċerta.</p>
<p>Il-kroll tal-funzjoni tal-mewġa meta jsir kejl mhuwiex deskritt mill-<ref target="https://mt.wikipedia.org/wiki/Ekwazzjoni_ta'_Schrödinger">ekwazzjoni ta' Schrödinger</ref>, li tistabilixxi biss l-iżvilupp tal-evoluzzjoni temporali. Infatti, din l-ekwazzjoni hi strettament deterministika, fis-sens li minnha hu possibbli li nipprevedu l-forma tal-funzjoni tal-mewġa f'kull waqt wara. In-natura probabbilistika tal-mekkanika kwantistika titfaċċa, imbagħad, fl-att tal-kejl.</p>
<p>Minn-naħa l-oħra, il-<ref target="https://mt.wikipedia.org/wiki/Prinċipju_ta'_indeterminazzjoni_ta'_Heisenberg">prinċipju ta' indeterminazzjoni ta' Heisenberg</ref> iwassal għall-kunċett ta' osservabbli inkompatibbli: jittratta fuq pari ta' osservabbli li l-għarfien totali ta' wieħed minhom iwassal għan-nuqqas totali tal-għarfien tal-ieħor.
Fil-każ ta' qabel, il-kejl tal-pożizzjoni iwassal għall-injoranza kompluta fuq il-velocità. Bl-istess mod l-enerġija hi inkompatibbli mal-intervall ta' ħin li fiha l-enerġija tinbidel. Fi kliem ieħor, il-kroll tal-funzjoni tal-mewġa assoċjata ma' osservabbli, twassal għal funzjoni ta' distribuzzjoni uniformi, fuq id-dominju ta' definizzjoni kollu, għall-osservabbli konjugata magħha.</p>
<p>Interpretazzjonijiet oħra tal-mekkanika kwantistika, differenti mill-<ref target="https://mt.wikipedia.org/wiki/Interpretazzjoni_ta'_Kopenħagen">interpretazzjoni ta' Kopenħagen</ref>, huma msemmija fl-aħhar ta' dan l-artiklu.</p>
Formulazzjoni matematika
<p>L-istruttura formali tal-Mekkanika Kwantistika nafuha prinċipalment lil <ref target="https://mt.wikipedia.org/wiki/Paul_Adrien_Maurice_Dirac">Paul Adrien Maurice Dirac</ref> u lil <ref target="https://mt.wikipedia.org/wiki/John_von_Neumann">John von Neumann</ref>. Minn din il-formulazzjoni jsegwi li l-istati possibbli msejħin "proprji" ta' sistema kwantistiku huma rappreżentati minn vetturi unitarji (jiġifieri ta' <ref target="https://mt.wikipedia.org/wiki/Norma_(matematika)">norma</ref> 1) identifikati sa fażi komplessa, imsejħin <hi rend="italic">vetturi tal-istat</hi>, li jagħmlu parti minn <ref target="https://mt.wikipedia.org/wiki/Spazju_ta'_Hilbert">spazju ta' Hilbert</ref> kompless u separabbli (imsejjaħ <hi rend="italic">spazju tal-istati</hi>). Jekk irridu ninkludu wkoll il-vetturi fl-ispazju ta' Hilbert li n-norma tagħhom mhijiex 1 fl-identifikazzjoni mas-sett ta' stati kwantistiċi, nistgħu ngħidu li kull stat tas-sistema jikkorrispondi ma' raġġ fl-ispazju ta' Hilbert (jiġifieri klassi ddefinita tajjeb li fiha il-vetturi kollha li jiddiferixxu biss bejniethom b'fattur kompless moltiplikattiv). L-evoluzzjoni ta' stat kwantistiku hi deskritta mill-<ref target="https://mt.wikipedia.org/wiki/Ekwazzjoni_ta'_Schrödinger">ekwazzjoni ta' Schrödinger</ref>, fejn il-Hamiltonjana, jiġifieri l-operatur li jikkorrispondi mal-enerġija totali tas-sistema, għandu rwol ċentrali.</p>
<p>Kull kwantità osservabbli hi rappreżentata minn <ref target="https://mt.wikipedia.org/wiki/Operatur_awtoaġġunt">operatur awtoaġġunt</ref> linjari li jaġixxi fuq l-ispazju tal-istati. Kull awtostat ta' osservabbli jikkorrispondi ma' awtovettur (normalizzat) wieħed tal-operatur, u l-awtovalur tiegħu jikkorrispondi mal-uniku valur li jista' jagħti l-kejl ta' dak l-osservabbli f'dak l-awtostat. Jekk l-ispettru tal-operatur hu diskret ngħidu li l-osservabbli jista' jkollu biss awtovaluri diskreti.</p>
<p>Il-probabbiltà li waqt kejl is-sistema jikkrolla fuq l-awtovalur tal-osservabbli mkejjel tingħata mill-kwadrat tal-valur assolut tal-<ref target="https://mt.wikipedia.org/wiki/Prodott_intern">prodott intern</ref> bejn il-vettur tal-istat qabel il-kejl u l-vettur li jikkorrispondi ma' dak l-awtovalur li rridu nkunu nafu l-probabbiltà li jidher.</p>
Estensjoni tal-Mekkanika Kwantistika
<p>Il-formulazzjoni originarja mhux kompatibbli mat-<ref target="https://mt.wikipedia.org/wiki/Teorija_tal-relattività">teorija tal-relattività</ref> ta' Einstein, però il-prinċipji tal-Mekkanika Kwantistika jistgħu jiġu reinterpretati fil-kwadru tar-<ref target="https://mt.wikipedia.org/wiki/Relattività_ristretta">relattivitá ristretta</ref>, biex niksbu t-<ref target="https://mt.wikipedia.org/wiki/Teorija_kwantistika_tal-kampi">teorija kwantistika tal-kampi</ref>.</p>
<p>It-teorija kwantistika tal-kampi li tittratta l-interazzjonijiet <ref target="https://mt.wikipedia.org/wiki/Elettromanjetiżmu">elettromanjetiċi</ref> nsejħulha l-<ref target="https://mt.wikipedia.org/wiki/Elettrodinamica_kwantistika">elettrodinamica kwantistika</ref> (QED<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>). Din kapaċi li tispjega mill-bidu kemm l-interazzjonijiet kimiċi u kemm l-interazzjonijiet bejn il-materja u r-radjazzjoni.</p>
<p>It-teorija kwantistika tal-interazzjonijiet qawwija li jgħidulha <ref target="https://mt.wikipedia.org/wiki/Kromodinamika_kwantistika">kromodinamika kwantistika</ref> (QCD<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>), tittratta l-interazzjonijiet subnukleari: <ref target="https://mt.wikipedia.org/wiki/Kwark">kwark</ref> u <ref target="https://mt.wikipedia.org/wiki/Gluwoni">gluwoni</ref>.</p>
<p>Ukoll il-forzi elettromanjetiċi u l-forza nukleari dgħajfa jistgħu jiġu unifikati, fil-forma tagħhom kwantizzata, f'teorija kwantistika tal-kampi waħda: it-<ref target="https://mt.wikipedia.org/wiki/Teorija_elettrodgħajfa">teorija elettrodgħajfa</ref>.</p>
<p>L-unifikazzjoni tal-Mekkanika Kwantistika mal-<ref target="https://mt.wikipedia.org/wiki/Gravità">gravità</ref>, u hekk mar-<ref target="https://mt.wikipedia.org/wiki/Relattività_ġenerali">teorija tar-relattività ġenerali</ref>, li twassal għat-<ref target="https://mt.wikipedia.org/wiki/Teorija_ta'_Kollox">Teorija ta' Kollox</ref> jew it-<ref target="https://mt.wikipedia.org/wiki/Teorija_tal-Unifikazzjoni_l-Kbira">Teorija tal-Unifikazzjoni l-Kbira</ref> (GUT)<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>, sa issa għadha ma twettqitx.</p>
Applikazzjonijiet
<p>Il-parti kbira tat-<ref target="https://mt.wikipedia.org/wiki/Teknoloġija">teknoloġiji</ref> moderni huma bbażati fuq il-mekkanika kwantistika. pereżempju il-<ref target="https://mt.wikipedia.org/wiki/Laser">laser</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref>, il-<ref target="https://mt.wikipedia.org/wiki/Mikroskopju_elettroniku">mikroskopju elettroniku</ref> u r-<ref target="https://mt.wikipedia.org/wiki/Riżonanza_manjetika_nucleari">riżonanza manjetika nucleari</ref>. Ukoll, ħafna kalkuli tal-kimika komputazzjonali huma bbażati fuq din it-teorija.</p>
<p>Ħafna mill-fenomeni studjati fl-i<ref target="https://mt.wikipedia.org/wiki/Struttura_tal-materija">struttura tal-materija</ref> huma kwantu-meckaniċi, u ma hemmx mudell soddisfaċenti għalihom fil-<ref target="https://mt.wikipedia.org/wiki/Fiżika_klassika">fiżika klassika</ref>. Fost dawn il-fenomeni nsemmu is-<ref target="https://mt.wikipedia.org/wiki/Superkonduttività">superkonduttività</ref> u s-<ref target="https://mt.wikipedia.org/wiki/Semikondutturi">semikonduttività</ref>. L-istudju tas-semikondutturi wassal għall-invenzjoni tad-<ref target="https://mt.wikipedia.org/wiki/Diodu">diodi</ref> u tat-<ref target="https://mt.wikipedia.org/wiki/Transistur">transisturi</ref>, li huma indispensabbli għall-<ref target="https://mt.wikipedia.org/wiki/Elettronika">elettronika</ref> moderna.</p>
<p>Ir-riċerki l-iżjed innovativi, bħal issa, huma dawk li jistudjaw metodi biex jimmanipulaw direttament l-istati kwantistiċi. Saru ħafna sforzi għall-iżvilupp ta' <ref target="https://mt.wikipedia.org/wiki/Krittografija_kwantistika">krittografija kwantistika</ref>, li, kieku tirnexxi, tiggarantirixxi trasmissjoni żgurissma tal-<ref target="https://mt.wikipedia.org/wiki/Informazzjoni">informazzjoni</ref>, fis-sens li l-informazzjoni ma tkunx tista' tiġi interċettata mingħajr ma fl-istess ħin tiġi modifikata. Hemm tfittix ieħor b'għan iżjed diffiċli fl-iżvilupp ta' <ref target="https://mt.wikipedia.org/wiki/Kompjuter_kwantistiku">kompjuters kwantistiċi</ref>, ibbażati fuq kalkulu kwantistiku li jistgħu iwettqu operazzjonijiet komputazzjonali b'effiċjenza ikbar mill-<ref target="https://mt.wikipedia.org/wiki/Kompjuter">kompjuters</ref> klassiċi.
Fl-<ref target="https://mt.wikipedia.org/wiki/2001">2001</ref> ġie magħmul <ref target="https://mt.wikipedia.org/wiki/Krikk_kwantistiku">krikk kwantistiku</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> jaħdem, verżjoni kwantistika tal-<ref target="https://mt.wikipedia.org/wiki/Krikk_Brownjan">krikk Brownjan</ref>.</p>
Dibattitu filosofiku
<figure><caption>Il-paradoss famuż tal-<ref target="https://mt.wikipedia.org/wiki/Qattus_ta'_Schrödinger">qattus ta' Schrödinger</ref> b'illustrazzjoni skematika tal-qattus f'soprapożizzjoni bejn l-istati "qattus ħaj" u "qattus mejjet".</caption></figure>
<p>Mill-bidu nett, il-kunċetti għal kollox kontrointwittivi tal-mekkanika kwantistika welldu ħafna dibattiti filosofiċi komplessi. Hemm diversi "interpretazzjonijiet" tal-mekkanika kwantistika li jfittxu, b'modi differenti, li jagħmlu pont bejn il-mod kif il-formaliżmu tat-teorija jidher li jiddeskrivi d-dinja fiżika u l-imġiba "klassika" li naraw fuq livell makroskopiku. Li dak li għedna fuq hu, effettivament , problema (konċettwali u formali), kien diġà deher fl-<ref target="https://mt.wikipedia.org/wiki/1935">1935</ref> meta <ref target="https://mt.wikipedia.org/wiki/Erwin_Schrödinger">Erwin Schrödinger</ref> ħareġ bil paradoss li jgib ismu, il-<ref target="https://mt.wikipedia.org/wiki/Paradoss_tal-qattus_ta'_Schrödinger">paradoss tal-qattus ta' Schrödinger</ref>. Kien hemm ħafna diskussjonijiet ukoll, fuq il-pekuljarità interessanti tat-teorija, il-fatt li l-mekkanika kwantistika tidher li mhijiex <ref target="https://mt.wikipedia.org/wiki/Principju_ta'_lokalità">lokali</ref>. Din il-karatteristika dehret mill-"paradoss" famuż propost minn <ref target="https://mt.wikipedia.org/wiki/Albert_Einstein">Albert Einstein</ref>, Podolsky u Rosen, ukoll- fl-<ref target="https://mt.wikipedia.org/wiki/1935">1935</ref>, li jissejjaħ il-<ref target="https://mt.wikipedia.org/wiki/Paradoss_EPR">paradoss EPR</ref> mill-inizjali tat-tliet fisiċi.</p>
<p>L-<ref target="https://mt.wikipedia.org/wiki/Interpretazzjoni_ta'_Kopenħagen">interpretazzjoni ta' Kopenħagen</ref> hi l-iżjed magħrufa u famuża mill-interpretazzjonijiet tal-mekkanika kwantistika, u għalhekk insejjħulha l-"interpretazzjoni standard". Il-formulazzjoni tagħha ġiet inkorporata wkoll fil-postulati tal-teorija. Din l-interpretazzjoni hi miġbura minn diversi riflessjonijiet filosofiċi, proposti minn fisiċi famużi, li kollha kellhom xi rabta mal-belt ta' Kopenħagen. L-iżjed famużi fosthom kienu: <ref target="https://mt.wikipedia.org/wiki/Niels_Bohr">Niels Bohr</ref>, <ref target="https://mt.wikipedia.org/wiki/Werner_Karl_Heisenberg">Heisenberg</ref>, <ref target="https://mt.wikipedia.org/wiki/Max_Born">Max Born</ref>, <ref target="https://mt.wikipedia.org/wiki/Pascual_Jordan">Pascual Jordan</ref> u <ref target="https://mt.wikipedia.org/wiki/Wolfgang_Pauli">Wolfgang Pauli</ref>. Min-naħa l-oħra, l-interpretazzjoni ta' Kopenħagen qatt ma' tħabbret fil-forma ta' llum, minn dawn il-fisiċi, minkejja li l-ħsiebijiet tagħhom kellhom bosta xeħtiet komuni magħha. B'mod partikulari, l-idea ta' Bohr kienet ħafna iżjed komplikata mill-interpretazzjoni ta' Kopenħagen, u tista' titqis separatament bħala l-interpretazzjoni tal-komplementarità fil-mekkanika kwantistika.</p>
<p><ref target="https://mt.wikipedia.org/wiki/Albert_Einstein">Albert Einstein</ref>, minkejja li kkontribwixxa għat-twelied tal-mekkanika kwantistika, dejjem kien jikkritika t-teorija mill-<hi rend="italic">punto di vista</hi> konċettwali. Għal Einstein kien inkonċepibbli li teorija fiżika tista' tkun valida u kompluta biex tiddeskrivi r-realtà, jekk ittina sempliċi probabbiltà li nosservaw xi ġrajjiet u din il-probabbiltà mhux statistika imma ontoloġika. Il-kritika ta' Einstein tirreferi għall-mekkanika kwantistika fl-"interpretazzjoni" ta' Bohr u tal-iskola ta' Kopenħagen (dak iż-żmien ma kienx hemm interpretazzjonijiet apprezzati daqsha), u għandna nifhmu l-"<ref target="https://mt.wikipedia.org/wiki/Paradoss_EPR">paradoss EPR</ref>" f'dan il-kuntest.</p>
<p><ref target="https://mt.wikipedia.org/wiki/Albert_Einstein">Einstein</ref> ma acċettax ukoll l-assunt tat-teorija li xi ħaġa teżisti biss jekk tiġi osservata. Einstein sostna li r-realtà (magħmula mill-materja, radiazzjoni, eċċ...) hu element oġġettiv, li jeżisti indipendentiment mill-preżenza jew le ta' osservatur u indipendentiment mill-interazzjonijiet li jista' jkun hemm ma' materja jew radiazzjoni oħra. <ref target="https://mt.wikipedia.org/wiki/Niels_Bohr">Bohr</ref> għall-kontrarju sostna li r-realtà (mill-<hi rend="italic"> punto di vista</hi> tal-fiżiku) teżisti jew turi ruħha biss fil-mument li tiġi osservata għaliex ma hemmx lanqas fil-prinċipju metodu ieħor biex nistabbilixxu jekk xi ħaġa teżistix mingħajr ma nosservawha. Baqgħet famuża, fid-dibattiti twal u sħan immexxija minn Einstein ue Bohr, il-mistoqsija ta' Einstein immirata l-iżjed lejn Bohr "Allura inti ssostni li l-qamar ma jeżistix meta ħadd ma jkun qiegħed josservah?" Bohr wieġeb li ma nistgħux nagħmlu din il-mistoqsija għax konċettwalment ma nistgħux nirrisponduha.</p>
<p>L-Interpretazzjoni ta' Ħafna Dinjiet tal-mekkanika kwantistika issostni, minflok, li ma' kull att ta' kejl, l-univers tagħna jinqasam f'mirjadu ta' universi paralleli, wieħed għal kull riżultat possibbli għall-proċess ta' kejl. Din l-interpretazzjoni ħarġet minn artiklu tal-1956 miktub minn <ref target="https://mt.wikipedia.org/wiki/Hugh_Everett_III">Hugh Everett III</ref>. Minħabba l-mod ambigwu ħafna li bih it-teorija kienet imfissra f'dan l-artiklu ma saritx famuża sa meta kienet "riskoperta" fis-snin '70 minn De Witt u Graham li fissru it-teorija b'manjiera iżjed kompluta u formalment soddisfaċenti.</p>
<p>Minkejja li l-mekkanika kwantistika kellha ħafna suċċessi ma tistax titqis bħala teorija definittiva. Żewġ limiti fundamentali tal-teorija, li kienu diġà intebħu bihom l-istess xjenzati li fformulawha, huma l-inkompatibilità tagħha mat-<ref target="https://mt.wikipedia.org/wiki/Teorija_tal-relattività">teorija tal-relattività</ref> <ref target="https://mt.wikipedia.org/wiki/Albert_Einstein">Einsteinjana</ref> u l-inkapacità tagħha li tiddeskrivi sistemi fejn in-numru ta' partiċelli preżenti jinbidel mal-ħin.</p>
<p>It-<ref target="https://mt.wikipedia.org/wiki/Teorija_kwantistika_tal-kampi">teorija kwantistika tal-kampi</ref> tirrappreżenta estensjoni tal-mekkanika kwantistika li tieħu kont tal-effetti assoċjati mal-invarianza permezz ta' trasformazzjonijiet ta' Lorentz li huma meħtieġa mir-relattività ristretta (fosthom in-non konservazzjoni tan-numru ta' partiċelli) imma għad m'hemmx estensjoni tal-mekkanika kwantistika li tieħu kont tar-<ref target="https://mt.wikipedia.org/wiki/Relattività_ġenerali">relattività ġenerali</ref>.</p>
<p>L-unifikazzjoni taż-żewġ teoriji, dik li msejħa <ref target="https://mt.wikipedia.org/wiki/Teorija_kwantistika_tal-gravitazzjoni">teorija kwantistika tal-gravitazzjoni</ref> hi wieħed mill-għanijiet l-iżjed importanti għall-fiżika tas-seklu XXI. Ovvjament, billi hemm bosta konfermi sperimentali taż-żewġ teoriji, it-teorija unifikata trid tinkludi t-tnejn l-oħra bħala approssimazzjonijiet, meta l-kondizzjonijiet ixaqilbu lejn waħda jew l-oħra.</p>
Kronoloġija
<list type="unordered"><item><ref target="https://mt.wikipedia.org/wiki/1900">1900</ref>: <ref target="https://mt.wikipedia.org/wiki/Max_Planck">Max Planck</ref> jintroduċi l-idea li l-emissjoni u l-assorbiment tal-enerġija elettromanjetika huma kwantizzati, u hekk jirnexxilu jiġġustifika teorikament il-liġi empirika li tidddeskrivi d-dipendenza fuq il-frekwenza tal-enerġija tar-radjazzjoni mitfugħa minn <ref target="https://mt.wikipedia.org/wiki/Korp_iswed">korp iswed</ref>.</item>
<item><ref target="https://mt.wikipedia.org/wiki/1905">1905</ref>: <ref target="https://mt.wikipedia.org/wiki/Albert_Einstein">Einstein</ref> jispjega l-<ref target="https://mt.wikipedia.org/wiki/Effett_fotoelettriku">effett fotoelettriku</ref> fuq il-bażi tal-ipoteżi li l-enerġija tal-kamp elettromanjetiku hija ttrasportata minn kwanti ta' dawl (li fl-1926 bdew jissejħu <ref target="https://mt.wikipedia.org/wiki/Foton">fotoni</ref>).</item>
<item><ref target="https://mt.wikipedia.org/wiki/1913">1913</ref>: <ref target="https://mt.wikipedia.org/wiki/Niels_Bohr">Bohr</ref> jinterpreta l-linji spettrali tal-atomu tal-<ref target="https://mt.wikipedia.org/wiki/Idroġenu">idroġenu</ref>, billi juża l-kwantizzazzjoni tal-muviment orbitali tal-elettron.</item>
<item><ref target="https://mt.wikipedia.org/wiki/1915">1915</ref>: <ref target="https://mt.wikipedia.org/wiki/Arnold_Sommerfeld">Sommerlfeld</ref> jiġġeneralizza l-metodi preċedenti ta' kwantizzazzjoni u jintroduċi dawk li nsibuhom bħala r-regoli ta' Bohr-Sommerfeld.</item></list>
<p>Dawn ta' fuq jikkostitwixxu t-<hi rend="italic">teorija qadima tal-kwanti</hi>.</p>
<list type="unordered"><item><ref target="https://mt.wikipedia.org/wiki/1924">1924</ref>: <ref target="https://mt.wikipedia.org/wiki/Louis-Victor_Pierre_Raymond_de_Broglie">Louis de Broglie</ref> jiżviluppa t-teorija tal-<hi rend="italic">mewġ materjali</hi>, li skontha il-partiċelli materjali jistgħu jiġu assoċjati ma' proprjetajiet ondulatorji. Dan hu l-ewwel pass lejn il-mekkanika kwantistika vera u proprja.</item>
<item><ref target="https://mt.wikipedia.org/wiki/1925">1925</ref>: <ref target="https://mt.wikipedia.org/wiki/Werner_Karl_Heisenberg">Heisenberg</ref> jifformula l-mekkanika tal-matriċi.</item>
<item><ref target="https://mt.wikipedia.org/wiki/1926">1926</ref>: <ref target="https://mt.wikipedia.org/wiki/Erwin_Schrödinger">Schrödinger</ref> jiżviluppa l-mekkanika ondulatorja, li hu stess juri li hi ekwivalenti mill-<hi rend="italic">punto di vista</hi> matematiku, għall-mekkanika tal-matriċi.</item>
<item><ref target="https://mt.wikipedia.org/wiki/1927">1927</ref>: Heisenberg jifformula l-<ref target="https://mt.wikipedia.org/wiki/Prinċipju_ta'_indeterminazzjoni_ta'_Heisenberg">prinċipju ta' indeterminazzjoni</ref>; ftit xhur wara titwieled dik li nsejħulha l- <ref target="https://mt.wikipedia.org/wiki/Interpretazzjoni_ta'_Kopenħagen">interpretazzjoni ta' Kopenħagen</ref>.</item>
<item><ref target="https://mt.wikipedia.org/wiki/1927">1927</ref>: Dirac japplika r-<ref target="https://mt.wikipedia.org/wiki/Relattività_ristretta">relattività ristretta</ref> għall-mekkanika kwantistika; jagħmel użu mifrux tat-teorija tal-operaturi (li fiha jintroduċi n-notazzjoni famuża ta' <hi rend="italic">bra-ket</hi>).</item>
<item><ref target="https://mt.wikipedia.org/wiki/1932">1932</ref>: <ref target="https://mt.wikipedia.org/wiki/John_von_Neumann">John von Neumann</ref> jagħti bażi matematika rigoruża għall-formulazzjoni tat-teorija tal-operaturi.</item>
<item><ref target="https://mt.wikipedia.org/wiki/1940">1940</ref>: <ref target="https://mt.wikipedia.org/wiki/Richard_P._Feynman">Feynman</ref>, <ref target="https://mt.wikipedia.org/wiki/Freeman_Dyson">Dyson</ref>, <ref target="https://mt.wikipedia.org/wiki/Julian_Schwinger">Schwinger</ref> u <ref target="https://mt.wikipedia.org/wiki/Sin-Itiro_Tomonaga">Tomonaga</ref> jifformulaw l-<ref target="https://mt.wikipedia.org/wiki/Elettrodinamika_kwantistika">elettrodinamika kwantistika</ref> (QED), li sservi bħala mudell għat-teoriji tal-kampi li ġew wara.</item>
<item><ref target="https://mt.wikipedia.org/wiki/1956">1956</ref>: <ref target="https://mt.wikipedia.org/wiki/Hugh_Everett_III">Everett</ref> jipproponi l-interpretazzjoni ta' 'ħafna dinjiet'.</item>
<item><ref target="https://mt.wikipedia.org/wiki/1960">1960</ref>: tibda l-istorja twila tal-<ref target="https://mt.wikipedia.org/wiki/Kromodinamika_kwantistika">kromodinamika kwantistika</ref> (QCD).</item>
<item><ref target="https://mt.wikipedia.org/wiki/1975">1975</ref>: Polizter, <ref target="https://mt.wikipedia.org/wiki/David_Gross">David Gross</ref> u <ref target="https://mt.wikipedia.org/wiki/Frank_Wilczek">Frank Wilczek</ref> jifformulaw l-QCD fil-forma aċċettata daż-żmien.</item>
<item><ref target="https://mt.wikipedia.org/wiki/1980">1980</ref>: Higgs, Goldstone, Glashow, Weinberg u Salam kollha jibdew mix-xogħol ta' Schwinger biex juru indipendentement minn xulxin li l-<ref target="https://mt.wikipedia.org/wiki/Interazzjoni_dgħajfa">forza dgħajfa</ref> u l-QED jistgħu jiġu unifikati fit-<ref target="https://mt.wikipedia.org/wiki/Interazzjoni_elettrodgħajfa">teorija elettrodgħajfa</ref>.</item>
<item><ref target="https://mt.wikipedia.org/wiki/1982">1982</ref>: grupp ta' riċerkaturi fl-Istitut Ottiku ta' Orsay, immexxi minn <ref target="https://mt.wikipedia.org/wiki/Alain_Aspect">Alain Aspect</ref>, itemm b'suċċess sensiela twila ta' esperimenti li juru vjolazzjoni tad- <ref target="https://mt.wikipedia.org/wiki/Teorema_ta'_Bell">disugwaljanza ta' Bell</ref>, u hekk jikkonfermaw il-previżjonijiet teoriċi tal-mekkanika kwantistika.</item></list>


Bibljografija
<list type="unordered"><item>Albert Messiah <hi rend="italic">Mécanique quantique</hi>, tome 1, (Dunod, 1966)</item>
<item>P. A. M. Dirac, <hi rend="italic">The Principles of Quantum Mechanics</hi> (1930)</item>
<item>John von Neumann <hi rend="italic">Mathematical foundations of Quantum Mechanics</hi> (Princeton University Press. 1955)</item>
<item>Franz Schwabl <hi rend="italic">Quantum mechanics</hi> (Springer 2002)</item>
<item>Franco Strocchi <hi rend="italic">An introduction to the mathematical structure of quantum mechanics, a short course for mathematicians</hi>  (World Scientific Publishing 2005).</item>
<item>L. Pauling e E. B. Wilson <hi rend="italic"><ref target="http://www.archive.org/details/introductiontoqu031712mbp">Introduction To Quantum Mechanics With Applications To Chemistry</ref></hi> (McGrawHill, New York, 1935)</item>
<item>S. Dushman <hi rend="italic"><ref target="http://www.archive.org/details/elementsofquantu031067mbp">The Elements of Quantum Mechanics</ref> </hi> (John Wiley &amp; Sons, New York, 1938)</item>
<item>M. Planck, L. Silberstein e H. T. Clarke <hi rend="italic"><ref target="http://www.archive.org/details/origindevelopmen00planrich">The origin and development of the quantum theory</ref></hi> (Clarendon Press, Oxford, 1922)</item>
<item>F. Reiche, H. Hatfield, e L.  Henry <hi rend="italic"><ref target="http://www.archive.org/details/quantumtheory00reiciala">The quantum theory </ref></hi> (E. P. Dutton &amp; co., New York, 1922)</item>
<item>J. F. Frenkel <hi rend="italic"><ref target="http://www.archive.org/details/wavemechanics030681mbp">Wave Mechanics: Advanced General Theory</ref></hi> (Clarendon Press, Oxford, 1934)</item>
<item>N. F. Mott <hi rend="italic"><ref target="http://www.archive.org/details/elementsofwaveme031632mbp">Elements of Wave Mechanics</ref></hi> (Cambridge University Press, 1958)</item></list>
</text></body></html>