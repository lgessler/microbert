<html><body><text id="wikipedia_mt_wikipedia_org__13135.html" ns="0" revid="236561" sourceurl="https://mt.wikipedia.org/wiki/UEFA_Europa_League" title="UEFA Europa League" type="wikipedia">UEFA Europa League
<p>Il-<hi rend="bold">UEFA Europa League</hi> hi tieni l-ikbar kompetizzjoni <ref target="https://mt.wikipedia.org/wiki/Ewropa">Ewropea</ref> għall-<ref target="https://mt.wikipedia.org/wiki/Klabb_tal-futbol">klabbs tal-futbol</ref> wara l-<ref target="https://mt.wikipedia.org/wiki/UEFA_Champions_League">UEFA Champions League</ref>. Din hi kompetizzjoni annwali għall-klabbs Ewropej organizzata mill-<ref target="https://mt.wikipedia.org/wiki/UEFA">Unjoni Ewropea tal-Assoċjazzjonijiet tal-Futbol (UEFA)</ref>. Il-klabbs jikkwalifikaw għal din il-kompetizzjoni bbażat skont il-prestazzjoni tagħhom fil-kampjonat nazzjonali u t-tazzi nazzjonali.</p>
<p>Preċedentament imsejħa bħala t-<hi rend="italic">Tazza UEFA</hi>, il-kompetizzjoni, minn Ġunju tal-2009, għall-istaġun tal-futbol 2009–10 bdiet tissejjaħ <hi rend="italic">Europa League</hi>,<ref target="https://mt.wikipedia.org/wiki/Il-Paġna_prinċipali#cite_note-bbc_europa-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-uefa_europa-3">[3]</ref> wara li saret bidla fil-format. Għal raġunijiet ta' żammm ta' rekords min-naħa tal-UEFA, l-Europa League u t-Tazza UEFA huma kkunsidrati bħala l-istess kompetizzjoni, bil-bdil fl-isem ikun sempliċement bidla fit-titlu tal-marka.</p>
<p>Il-kompetizzjoni bdiet fl-1971 u postha ħaditu t-<ref target="https://mt.wikipedia.org/wiki/Tazza_tal-Fieri">Tazza tal-Fieri</ref>. Għall-fini ta' rekords, il-UEFA tirrikonoxxi t-Tazza tal-Fieri bħala predeċessur dirett tat-Tazza UEFA. Fl-1999, it-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref> ġiet abolita u mwaħħda mat-Tazza UEFA. Għall-kompetizzjoni tal-2005–06 ġiet miżjuda l-fażi tal-gruppi għal qabel l-istadju eliminatorju. Il-format il-ġdid tal-2009 se jara t-twaħħid tat-<ref target="https://mt.wikipedia.org/wiki/Tazza_Intertoto">Tazza Intertoto</ref> li se jipproduċi format aktar estensiv, b'fażi tal-gruppi ikbar u tibdil fil-kriterji ta' kwalifikazzjoni.</p>
<p><ref target="https://mt.wikipedia.org/wiki/Atlético_Madrid">Atlético Madrid</ref> ta' <ref target="https://mt.wikipedia.org/wiki/Spanja">Spanja</ref> huma attwalment iċ-ċampjins renjanti tal-kompetizzjoni wara li fil-finali tat-12 ta' Mejju 2010 għelbu lill-Ingliżi ta' <ref target="https://mt.wikipedia.org/wiki/Fulham_FC">Fulham</ref>, fl-ewwel edizzjoni taħt l-isem il-ġdid tal-UEFA Europa League.</p>
Storja
<figure><caption>Il-logo tat-Tazza UEFA bejn l-2004 u l-2009.</caption></figure>
<p>It-Tazza UEFA intlagħbet għall-ewwel darba fl-istaġun 1971–72, bit-tim <ref target="https://mt.wikipedia.org/wiki/Ingilterra">Ingliż</ref> ta' <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> ikun l-ewwel rebbieħ. Ir-regola ta' 'klabb wieħed għal kull belt', li ntirtet mit-<ref target="https://mt.wikipedia.org/wiki/Tazza_tal-Fieri">Tazza tal-Fieri</ref>, ġiet abolita fl-1975. Il-klabb Ingliż ta' <ref target="https://mt.wikipedia.org/wiki/Everton_FC">Everton</ref> spiċċa r-raba' fil-<ref target="https://mt.wikipedia.org/wiki/L-Ewwel_Diviżjoni_tal-Football_League">kampjonat Ingliż</ref> u b'hekk seta' jikkwalifika, imma ċċaħdu minn din l-opportunità hekk kif ir-rivali lokali ta' <ref target="https://mt.wikipedia.org/wiki/Liverpool_FC">Liverpool</ref> kienu wkoll ikkwalifikaw meta spiċċaw it-tieni. Everton appellaw li r-regola kienet inġusta u l-UEFA qablu li jdwaru din id-deċiżjoni.</p>
<p>Il-kompetizzjoni kien tradizzjonalment miftuħa għat-tieni klassifikati fil-kampjonati domestiċi, imma l-kompetizzjoni fl-1999 ġiet magħquda mal-kompetizzjoni preċedenti tal-UEFA, it-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref>. Minn dakinhar, ir-rebbieħa tat-tazez nazzjonali daħlu wkoll fit-Tazza UEFA. Barra minn hekk, il-klabbs eliminati fit-tielet rawnd ta' kwalifikazzjoni għall-<ref target="https://mt.wikipedia.org/wiki/UEFA_Champions_League">UEFA Champions League</ref> u t-timijiet li jispiċċaw fit-tielet post tal-fażi tal-gruppi jkomplu jikkompetu fit-Tazza UEFA. Ammessi f'din il-kompetizzjoni huma wkoll tliet rappreżentanti tal-Fair Play, ħdax-il rebbieħ tat-<ref target="https://mt.wikipedia.org/wiki/Tazza_Intertoto">Tazza Intertoto</ref>, u r-rebbieħa ta' xi kompetizzjonijet tal-League Cup.</p>
<p>Ir-rebbieħa jżommu t-trofew għal sena qabel ma jerġgħu jagħtuh lill-UEFA. Wara li jirritornawh lura, il-klabb jirċievi replika tat-trofew oriġinali fi skala ta' erba' kwinti. Ir-regoli jgħidu wkoll li t-trofew oriġinali jingħata lil kwalunkwe klabb li jirbaħ it-Tazza UEFA għal tliet darbiet wara xulxin jew ħames darbiet fl-istorja, minkejja li mill-2008 din għadha ma seħħitx.</p>
<p>Erba' timijiet rebħu t-Tazza UEFA flimkien mal-kampjonat nazzjonali u t-tazza nazzjonali fl-istess sena, b'dawn ikunu <ref target="https://mt.wikipedia.org/wiki/IFK_Göteborg">IFK Göteborg</ref> fl-1982, <ref target="https://mt.wikipedia.org/wiki/Galatasaray_SK">Galatasaray</ref> fl-2000, <ref target="https://mt.wikipedia.org/wiki/FC_Porto">Porto</ref> fl-2003 u <ref target="https://mt.wikipedia.org/wiki/PFC_CSKA_Moscow">CSKA Moscow</ref>  fl-2005. Din il-kisba hi magħrufa bħala tripletta li Galatasaray biss irnexxielhom ikompluha bis-<ref target="https://mt.wikipedia.org/wiki/Supertazza_Ewropea">Supertazza Ewropea</ref>. Aktar minn hekk <ref target="https://mt.wikipedia.org/wiki/AFC_Ajax">Ajax</ref> u Galatasaray huma l-uniċi żewġ timijiet li rebħu t-tazza mingħajr ma tilfu matul il-kompetizzjoni u kif ukoll <ref target="https://mt.wikipedia.org/wiki/RCD_Espanyol">Espanyol</ref>, li minkejja li spiċċaw finalisti telleifa, waslu sal-finali mingħajr ma jsofru telfa.</p>
<p>Mill-istaġun 2009–10 'il quddiem, il-kompetizzjoni ġiet rinominata għal UEFA Europa League.<ref target="https://mt.wikipedia.org/wiki/Il-Paġna_prinċipali#cite_note-bbc_europa-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-uefa_europa-3">[3]</ref> Il-kompetizzjoni se titwaħħad mat-<ref target="https://mt.wikipedia.org/wiki/Tazza_Intertoto">Tazza Intertoto</ref>, kompetizzjoni tat-tielet livell tal-UEFA.</p>
Trofew
<p>It-trofew, li jiżen 15-il <ref target="https://mt.wikipedia.org/wiki/Kilogramma">kg</ref>, mingħajr il-mankijiet, huwa poġġut fuq bażi ta' rħama safra. Ġie iddisinjat u maħdum mil-laboratorji Bertoni ta' Milan għall-finali tal-1972 għal spiża ta' 23,000 <ref target="https://mt.wikipedia.org/wiki/Ewro">Ewro</ref>. It-trofew juri kif mill-bażi tal-irħama joħorġu grupp ta' plejers li jidhru li qed jisfidaw lil xulxin biex jilħqu l-ballun. Fil-fatt, dawn isostnu t-tazza ottagonali li tirrafigura l-emblema tal-UEFA.</p>
Format
<p>Il-format attwali tal-kompetizzjoni ġie adottat għall-<ref target="https://mt.wikipedia.org/wiki/Tazza_UEFA_2004-05">istaġun 2004–05</ref>. Il-bidla maġġuri kienet l-introduzzjoni ta' fażi tal-gruppi u żewġ rawnds ta' kwalifika minflok waħda. Aktar tibdiliet saru għall-istaġun 2006–07 minħabba li saru tibdiliet fil-format tat-<ref target="https://mt.wikipedia.org/wiki/Tazza_Intertoto">Tazza Intertoto</ref>. Mill-bidu tal-<ref target="https://mt.wikipedia.org/wiki/UEFA_Europa_League_2009-10">istaġun 2009–10</ref>, il-UEFA iddeċidiet li tbiddel għal format ta' tnax-il grupp ta' erba' timijiet fit-tieni rawnd minflok il-format preċedenti ta' tmien gruppi u ħames timijiet.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Formati storiċi
<p>Il-kompetizzjoni kienet tradizzjonalment turnew ta' eliminazzjoni diretta. Kull konfront kien jintlagħab fuq bażi ta' żewġ partiti, fosthom il-finali wkoll. Mill-1998, il-finali bdiet tintlagħab fuq partita waħda, imma l-konfronti l-oħra baqgħu fuq żewġ partiti.</p>
<p>Qabel l-istaġun 2004–05, it-turnew kien jikkonsisti minn rawnd wieħed ta' kwalifikazzjoni, segwit minn serje ta' rawnds eliminatorji. Is-sittax-il tellief fit-tielet rawnd ta' kwalifika għaċ-<ref target="https://mt.wikipedia.org/wiki/UEFA_Champions_League">Champions League</ref> kienu jidħlu fl-ewwel rawnd; aktar tard fil-kors tat-turnew, mat-tim li jkunu salvaw fil-fażijiet suċċessivi jingħaqdu magħhom it-timijiet li jkunu temmew il-fażi tal-gruppi taċ-Champions League fit-tielet post.</p>
<p>Qabel ir-riforma tal-2009, it-Tazza UEFA kienet tibda b'żewġ rawnds ta' kwalifika li jsiru f'<ref target="https://mt.wikipedia.org/wiki/Lulju">Lulju</ref> u <ref target="https://mt.wikipedia.org/wiki/Awwissu">Awwissu</ref>. Parteċipanti li jagħmlu parti mill-assoċjazzjonijiet klassifikati mit-18-il post 'l isfel jidħlu fl-ewel rawnd, waqt li għat-tieni rawnd jipparteċipaw timijiet mill-assoċjazzjonijiet ta' bejn id-9 u t-18-il post. Barra minn hekk, tliet postijiet fl-ewwel rawnd kienu jkunu riservati għar-rebbieħa tal-<ref target="https://mt.wikipedia.org/wiki/Klassifikazzjoni_tal-Fair_Play_tal-UEFA">Fair Play</ref> u ħdax-il post fit-tieni rawnd ikunu riservati għar-rebbieħa tat-<ref target="https://mt.wikipedia.org/wiki/Tazza_Intertoto">Tazza Intertoto</ref>.</p>
<p>Ir-rebbieħa tar-rawnds ta' kwalifika jissieħbu ma' timijiet mill-assoċjazzjonijiet klassifikati mill-1 sat-13-il post. Barra minn hekk, it-telliefa tat-tielet rawnd ta' kwalifikazzjoni tal-UEFA Champions League jidħlu wkoll f'din il-fażi, waqt li post ieħor jiġi riservat għaċ-ċampjins attwali tal-kompetizzjoni. F'dan l-istadju jkun hemm 80 tim.</p>
<p>Wara l-ewwel rawnd, l-40 tim li jibqgħu fil-kompetizzjoni jiġu mqassmin fi tmien gruppi ta' ħamsa. B'differenza mill-fażi tal-gruppi tal-UEFA Champions League, il-fażi tal-gruppi tat-Tazza UEFA tintlagħab fuq format ta' kollha kontra kulħadd, fejn kull klabb jilgħab żewġ partiti ġewwa daru u tnejn oħra barra minn daru. L-aqwa tliet timijiet ta' kull grupp jipprosegwu għar-rawnd segwenti, fejn magħhom jingħaqdu t-timijiet li jkunu kklassifikaw fit-tielet post fil-gruppi rispettivi tagħhom fil-UEFA Champions League.</p>
<p>Wara l-fażi tal-gruppi jkun hemm il-waqfa tax-xitwa. Minn dan il-punt, il-fażi eliminatorja tkompli b'konfronti abbażi ta' żewġ partiti li jwasslu għall-finali, li tintlagħab fuq grawnd newtrali li jilħaq il-kriterji tal-UEFA għal stadju ta' <ref target="https://mt.wikipedia.org/wiki/Klassifikazzjoni_tal-UEFA_għall-istadji">erba' stilel</ref>.</p>
Riforma għall-istaġun 2009–10
<p>Mill-istaġun 2009–2010, il-kompetizzjoni ħadet isem ġdid u ssemmiet bħala l-<hi rend="bold">UEFA Europa League</hi>.<ref target="https://mt.wikipedia.org/wiki/Il-Paġna_prinċipali#cite_note-bbc_europa-2">[2]</ref></p>
<p>Format ġdid għall-UEFA Europa League se jiġi introdott għal ċiklu ta' tliet snin, li jibda mill-istaġun 2009–2010. L-ikbar bidla se tkun fażi tal-gruppi bi tnax-il grupp ta' erba' timijiet, minflok tmien gruppi ta' ħamsa.</p>
<p>Anke l-kwalifikazzjoni se titbiddel b'mod sinjifikanti. L-assoċjazzjonijiet ikklassifikati bejn is-7 u d-9 post fil-<ref target="https://mt.wikipedia.org/wiki/Koeffiċjenti_tal-UEFA">koeffiċjenti tal-UEFA</ref> jibgħatu r-rebbieħa tat-tazza nazzjonali u tliet timijiet oħra għall-kwalifika tal-UEFA Europa League, waqt li l-pajjiżi l-oħra jibgħatu r-rebbieħ tat-tazza nazzjonali u żewġ timijiet oħra, minbarra l-<ref target="https://mt.wikipedia.org/wiki/Liechtenstein">Liechtenstein</ref>, l-<ref target="https://mt.wikipedia.org/wiki/Andorra">Andorra</ref> u <ref target="https://mt.wikipedia.org/wiki/San_Marino">San Marino</ref> li minflok se jibgħatu biss r-rebbieħ tat-tazza nazzjonali. Ħafna drabi, it-timijiet l-oħra jkunu l-aqwa timijiet f'kull kampjonat domestiku wara dawk li jkunu kkwalifikaw għall-UEFA Champions League; madanakollu, <ref target="https://mt.wikipedia.org/wiki/Franza">Franza</ref> u l-<ref target="https://mt.wikipedia.org/wiki/Ingilterra">Ingilterra</ref> jidhru li se jkomplu jużaw post minnhom għar-rebbieħ tal-League Cup. Aktar minn hekk, tliet postijiet fl-ewwel mill-erba' rawnds ta' kwalifikazzjoni huma xorta riservati għar-rebbieħa tal-Fair Play. Għall-istaġun inwagurali 2009–2010 dawn il-postijiet se jmorru għal <ref target="https://mt.wikipedia.org/wiki/Rosenborg_BK">Rosenborg</ref> tan-<ref target="https://mt.wikipedia.org/wiki/Norveġja">Norveġja</ref>, <ref target="https://mt.wikipedia.org/wiki/Randers_FC">Randers</ref> tad-<ref target="https://mt.wikipedia.org/wiki/Danimarka">Danimarka</ref> u <ref target="https://mt.wikipedia.org/wiki/Motherwell_FC">Motherwell</ref> tal-<ref target="https://mt.wikipedia.org/wiki/Skozja">iSkozja</ref>.</p>
<p>Ġeneralment, aktar mal-assoċjazzjoni tkun għolja fil-koeffiċjenti tal-UEFA, il-klabbs mill-istess assoċjazzjoni jidħlu f'fażi aktar tardiva tal-fażi ta' kwalifika, madanakollu kull tim minbarra ċ-ċampjin kurrenti jrid jilgħab mill-inqas f'rawnd wieħed ta' kwalifika. Barra mit-timijiet imsemmija, 15-il tim ieħor tellief fit-tieni rawnd ta' kwalifika għall-UEFA Champions League jidħlu fir-raba' u l-aħħar stadju ta' kwalifikazzjoni tal-UEFA Europa League, preċedentament magħrfuha bħala l-ewwel rawnd, u l-10 telliefa tat-tielet rawnd ta' kwalifika taċ-Champions League jidħlu direttament fil-fażi tal-gruppi tal-Europa League. It-12-il rebbieħ u 12-il tim klassifikat fit-tieni post jipproċedi għar-rawnd eliminatorju, flimkien ma' tmien timijiet oħra li temmew l-impenji tagħhom fil-fażi tal-gruppi taċ-Champions League fit-tielet post. Il-finalista tellief tat-tazza domestika huwa xorta intitolat li jidħol għall-UEFA Europa League jekk ir-rebbieħ tal-istess tazza jkun ikkwalifika għall-UEFA Champions League.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Finali

<p>Għall-ewwel 25 sena tal-kompetizzjoni, il-finali kienet kontestata fuq żewġ partiti, li jintlagħbu fil-grawnds rispettivi tat-timijiet. Fl-1998, it-tim Taljan ta' <ref target="https://mt.wikipedia.org/wiki/FC_Internazionale_Milano">Internazionale</ref> għeleb lil <ref target="https://mt.wikipedia.org/wiki/SS_Lazio">Lazio</ref> fl-ewwel finali li saret fuq bażi ta' konfront wieħed fuq grawnd newtrali, fil-<ref target="https://mt.wikipedia.org/wiki/Parc_des_Princes">Parc des Princes</ref> ta' <ref target="https://mt.wikipedia.org/wiki/Pariġi">Pariġi</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> rebħu l-finali inawgurali tal-kompetizzjoni fl-1972 meta rebħu lil <ref target="https://mt.wikipedia.org/wiki/Wolverhampton_Wanderers_FC">Wolverhampton Wanderers</ref> bi skor aggregat ta' 3–2.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>
</p>







Rebbieħa
Skont il-klabb
<figure><caption>Il-logo tat-Tazza UEFA qabel l-2004.</caption></figure>





Ħoloq esterni
<list type="unordered"><item><ref target="http://www.uefa.com/uefaeuropaleague/index.html">Sit uffiċjali</ref></item></list>
</text></body></html>