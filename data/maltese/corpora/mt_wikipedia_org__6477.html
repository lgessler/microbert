<html><body><text id="wikipedia_mt_wikipedia_org__6477.html" ns="0" revid="271003" sourceurl="https://mt.wikipedia.org/wiki/Miroslav_Klose" title="Miroslav Klose" type="wikipedia">Miroslav Klose
<p><hi rend="bold">Miroslav Klose</hi>, imwieled bħala <hi rend="bold">Mirosław Marian Kloze</hi> (<ref target="https://mt.wikipedia.org/wiki/Opole">Opole</ref>, <ref target="https://mt.wikipedia.org/wiki/9_ta'_Ġunju">9 ta' Ġunju</ref> <ref target="https://mt.wikipedia.org/wiki/1978">1978</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ġermanja">Ġermaniż</ref> li kien jilgħab bħala <ref target="https://mt.wikipedia.org/wiki/Attakkant">attakkant</ref>.</p>
<p>Minkejja li <ref target="https://mt.wikipedia.org/wiki/Polonja">Pollakk</ref> minn twelidu, Klose għandu ċ-ċittadinanza Ġermaniża. Matul it-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> ġewwa l-Ġermanja hu kien l-aqwa skorer tal-kompetizzjoni b'ħames gowls. Fl-<ref target="https://mt.wikipedia.org/wiki/Tazza_tad-Dinja_tal-Futbol_2002">edizzjoni preċedenti tal-2002</ref> li saret fil-<ref target="https://mt.wikipedia.org/wiki/Korea_t'Isfel">Korea t'Isfel</ref> u l-<ref target="https://mt.wikipedia.org/wiki/Ġappun">Ġappun</ref> hu skorja wkoll l-istess ammont ta' gowls fl-ewwel dehra tiegħu f'fażi finali ta' dan il-kampjonat dinji. Fit-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja tal-FIFA 2010</ref>, l-ewwel gowl tiegħu wasal fl-ewwel rawnd tal-fażi eliminatorja kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> u skorja darbtejn kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> fil-kwarti tal-finali, partita li mmarkat il-100 dehra tiegħu man-nazzjonal Ġermaniż. Permezz ta' dan il-gowls, attwalment jinsab fit-tieni post flimkien ma' <ref target="https://mt.wikipedia.org/wiki/Gerd_Müller">Gerd Müller</ref> fil-lista tal-aqwa skorers ta' kull żmien fit-Tazza tad-Dinja.</p>
Bijografija
<p>Imwieled f'<ref target="https://mt.wikipedia.org/wiki/Opole">Opole</ref>, belt fil-Polonja b'komunità qawwija Ġermaniża, ta' età żgħira ttrasferixxa lejn il-Ġermanja. Missieru, Józef Kloze, u ommu, Barbara Jeż, it-tnejn kienu nvoluti fl-isport: missieru kien plejer professjonista u lagħab ukoll fl-<ref target="https://mt.wikipedia.org/wiki/Ligue_1">Ewwel Diviżjoni</ref> Franċiża, waqt li ommu kienet għal diversi snin gowlkiper tat-tim nazzjonali Pollakk tal-<ref target="https://mt.wikipedia.org/wiki/Ħendbol">ħendbol</ref> u membru tal-Partit Komunista Pollakk.</p>
<p>Hu hu miżżewweġ lil Sylwia Klose<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u hu missier tat-twemin Luan u Noah. F'intervista mar-rivista Ġermaniża <hi rend="italic"><ref target="https://mt.wikipedia.org/wiki/Der_Spiegel">Der Spiegel</ref></hi> hu stqarr kif fid-dar jitkellmu il-<ref target="https://mt.wikipedia.org/wiki/Lingwa_Pollakka">Pollakk</ref> waqt li t-tfal tiegħu jitgħallmu l-<ref target="https://mt.wikipedia.org/wiki/Lingwa_Ġermaniża">Ġermaniż</ref> l-iskola.</p>
Karriera
Kaiserslautern
<p>Wara staġun ma' <ref target="https://mt.wikipedia.org/wiki/FC_Homburg">Homburg</ref>, huwa ngħaqad ma' <ref target="https://mt.wikipedia.org/wiki/1._FC_Kaiserslautern">Kaiserslautern</ref>. Sena wara li ngħaqad mal-klabb hu rnexxielu jiżblokka ruħu mal-ewwel tim. Fl-ewwel 67 logħba huwa skorja 33 gowl. L-istaġun 2002–03 kien diżappuntanti għal Klose minħabba li sab ix-xibka 7 darbiet biss.</p>
Werder Bremen
<figure><caption>Miroslav Klose ma' Werder Bremen</caption></figure>
<p>Fl-2004 huwa ttrasferixxa għal ma' <ref target="https://mt.wikipedia.org/wiki/SV_Werder_Bremen">Werder Bremen</ref> għal somma ta' <ref target="https://mt.wikipedia.org/wiki/Ewro">€</ref>5 miljun. Wara bidu mhux daqsek mill-aqwa, Klose ifforma koppja offensiva mill-aktar effetiva mal-Franċiż <ref target="https://mt.wikipedia.org/wiki/Johan_Micoud">Johan Micoud</ref> u l-Kroat <ref target="https://mt.wikipedia.org/wiki/Ivan_Klasnić">Ivan Klasnić</ref> u anki mal-Paragwajan <ref target="https://mt.wikipedia.org/wiki/Nelson_Valdez">Nelson Valdez</ref>, biex b'hekk skorja 15-il gowl fil-Bundesliga.</p>
<p>Sal-2005, Klose kien stabbilixxa lilu nnifsu bħala fost l-aqwa attakkanti tal-futbol Ġermaniżi, jekk mhux ukoll l-aqwa. Fl-<ref target="https://mt.wikipedia.org/wiki/Fußball-Bundesliga_2005–06">istaġun 2005–06</ref>, hu skorja 25 gowl f'26 logħba tal-kampjonat, l-akbar total f'dak l-istaġun, u barra minn hekk assista sittax-il gowl.</p>
<p>Wara prestazzjoni mill-aqwa li ħalla fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, kien hemm għajdut li Klose kien se jitlaq lit-tim ta' <ref target="https://mt.wikipedia.org/wiki/Weserstadion">Weserstadion</ref>. Timijiet bħal <ref target="https://mt.wikipedia.org/wiki/Barcelona_FC">Barcelona</ref> u <ref target="https://mt.wikipedia.org/wiki/Juventus_FC">Juventus</ref> kienu fost dawk interessati fl-akkwist ta' dan il-plejer. Kien hemm spekulazzjoni li Klose seta' jissieħeb ma' <ref target="https://mt.wikipedia.org/wiki/FC_Bayern_Munich">Bayern Munich</ref>, bil-president tal-klabb <ref target="https://mt.wikipedia.org/wiki/Franz_Beckenbauer">Franz Beckenbauer</ref> ammiratur kbir tal-plejer.</p>
Bayern Munich
<p>Fis-26 ta' Ġunju, 2007, ġie kkonfermat il-passaġġ ta' Klose għal Bayern Munich għas-somma ta' <ref target="https://mt.wikipedia.org/wiki/Ewro">€</ref>15-il miljun. Klose kompla t-testijiet mediċi fit-28 ta' Ġunju qabel ma ffirma kuntratt ta' erba' snin.</p>
<p>Klose għamel id-debutt uffiċjali fir-rebħa ta' 4–1 kontra l-eks-tim tiegħu, Werder Bremen, fl-ewwel rawnd tad-<ref target="https://mt.wikipedia.org/wiki/DFB_Liga-Pokal">DFB Liga-Pokal</ref>. Wara li naqas milli jipparteċipaw fir-rebħa li Bayern Munich għamlu fis-semifinali kontra <ref target="https://mt.wikipedia.org/wiki/VfB_Stuttgart">Stuttgart</ref> minħabba li kien imweġġa', Klose irritorna fil-finali kontra <ref target="https://mt.wikipedia.org/wiki/FC_Schalke_04">Schalke 04</ref>, fejn skorja l-ewwel gowl kompetittiv tiegħu mal-klabb il-ġdid biex huma rebħu l-ewwel titlu staġjonali.</p>
<p>Miroslav Klose beda tajjeb fil-Bundesliga meta skorja doppjetta kontra <ref target="https://mt.wikipedia.org/wiki/FC_Hansa_Rostock">Hansa Rostock</ref> fl-ewwel ġurnata tal-kampjonat fir-rebħa ta' 3–0, fejn ukoll assista lil <ref target="https://mt.wikipedia.org/wiki/Luca_Toni">Luca Toni</ref>. Lejn l-aħħar ta' Settembru, hu skorja l-ewwel <ref target="https://mt.wikipedia.org/wiki/Tripletta">tripletta</ref> għall-klabb f'rebħa ta' 5–0 kontra <ref target="https://mt.wikipedia.org/wiki/FC_Energie_Cottbus">Energie Cottbus</ref> fil-kampjonat. Lejn l-aħħar nofs tal-istaġun, Klose bata sabiex jirrepeti l-forma tal-ewwel nofs. Madanakollu, l-20 gowl tiegħu (fil-kompetizzjonijiet kollha) – flimkien ma' rekord impressjonanti fit-Tazza DFB – għenu mhux ftit lill-klabb biex jikseb id-doppjetta tal-kampjonat u t-tazza nazzjonali.</p>
<p>It-tieni staġun tiegħu kien wieħed pożittiv hekk kif spiċċa bħala l-aqwa skorer tal-klabb b'20 gowl f'kull kompetizzjoni, figura li setgħet kienet aħjar li ma kienux għall-problemi fiżiċi li tappnulu l-istaġun. L-aħħar sentejn mal-klabb Bavarjan kienu deludenti hekk kif ħafna drabi spiċċa fost is-sostituti.</p>
<p>Fis-6 ta' Ġunju, 2011, Klose u Bayern Munich baqgħu ma laħqux qbil u hekk kif il-kuntratt tiegħu kien skada, iddeċieda li jħalli 'l-klabb fi tmiem l-istaġun 2010–11.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Lazio
<p>Nhar id-9 ta' Ġunju, 2011, Klose iffirma kuntratt ta' sentejn mal-klabb Taljan ta' <ref target="https://mt.wikipedia.org/wiki/SS_Lazio">Lazio</ref>. Dan se jkun l-ewwel tim tiegħu barra mill-Ġermanja.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Internazzjonali
<figure><caption>Miroslav Klose waqt taħriġ mat-tim nazzjonali Ġermaniż</caption></figure>
<p>F'Jannar tal-2001, il-kowċ nazzjonali tal-Polonja, <ref target="https://mt.wikipedia.org/wiki/Jerzy_Engel">Jerzy Engel</ref>, mar il-Ġermanja sabiex jipperswadi lil Klose biex jilgħab f'isem il-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref>. Din ir-rikjesta ġie rrifjutata minn Klose li għażel li jilgħab għall-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>. Il-konsistenza tiegħu fl-ammont ta' gowls, wassluh biex jiddebutta mat-tim nazzjonali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Albanija">Albanija</ref> nhar l-24 ta' Marzu, 2001. Klose daħal bħala sostitut u żewġ minuti mill-ħin skorja l-gowl tar-rebħa permezz ta' daqqa ta' ras, għal skor finali ta' 2–1.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>F'intervista li ta għal <hi rend="italic">Przegląd Sportowy</hi> fid-9 ta' Ġunju, 2008, Klose stqarr li d-deċiżjoni tiegħu li jilgħab għall-Ġermanja u mhux għall-Polonja ma kinitx waħda faċli, u li kieku l-uffiċċjali Pollakki kienu aktar kmieni, seta' għażel li jilgħab mal-Polonja. Fatt kurjuż huwa li meta Klose skorja mal-Ġermanja, it-tim qatt ma tilef. Attwalment jinsab fit-tieni post flimkien ma' <ref target="https://mt.wikipedia.org/wiki/Gerd_Müller">Gerd Müller</ref> bħala l-aqwa skorer ta' kull żmien fit-Tazza tad-Dinja.</p>
Tazza tad-Dinja 2002
<p>Klose żblokka fix-xena internazzjonali tal-futbol waqt it-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref> li saret fil-<ref target="https://mt.wikipedia.org/wiki/Korea_t'Isfel">Korea</ref> u l-<ref target="https://mt.wikipedia.org/wiki/Ġappun">Ġappun</ref>. Għall-Ġermanja hu skorja ħames gowls, kollha bir-ras, matul il-kompetizzjoni, fejn temm l-ewwel esperjenza f'kampjonat internazzjonali bħala t-tieni l-aqwa skorer flimkien ma' <ref target="https://mt.wikipedia.org/wiki/Rivaldo">Rivaldo</ref>. Fost il-ħames gowls kien hemm tripletta li għamel fir-rebħa kbira tal-Ġermaniżi fuq l-<ref target="https://mt.wikipedia.org/wiki/Tim_nazzjonali_tal-futbol_tal-Għarabja_Sawdita">Għarabja Sawdita</ref> bl-iskor ta' 8–0.</p>
Tazza tad-Dinja 2006
<p>Klose ġie msejjaħ mal-iskwadra għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, it-tieni Tazza tad-Dinja fuq livell personali. Fil-partita tal-ftuħ kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kosta_Rika">Kosta Rika</ref>, li kienet taħbat ukoll ma' għeluq it-28 sena tiegħu, Klose skorja darbtejn għall-Ġermanja, fis-17 u fil-61 minuta. Il-partita spiċċat 4–2 favur it-tim Ġermaniż. Matul il-kompetizzjoni fforma koppja offensiva formidabbli ma' <ref target="https://mt.wikipedia.org/wiki/Lukas_Podolski">Lukas Podolski</ref> li bejniethom skorjaw tmien gowls.</p>
<p>Hu skorja żewġ gowls oħra kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref> fl-20 ta' Ġunju, fejn b'hekk poġġa ruħu fl-ewwel post tal-klassifika tal-aqwa skorers. Klose lagħab rwol importanti fir-rebħa tal-Ġermanja kontra l-<ref target="https://mt.wikipedia.org/wiki/Tim_nazzjonali_tal-futbol_ta'_l-Iżvezja">Iżvezja</ref> fejn kien hu li pprovda żewġ assists lil <ref target="https://mt.wikipedia.org/wiki/Lukas_Podolski">Lukas Podolski</ref> li skorja ż-żewġ gowls fir-rebħa ta' 2–0 fir-rawnd tal-aħħar sittax.</p>
<p>Il-forma tajba tiegħu kompliet hekk kif lejn l-aħħar minuti tal-partita mill-kwarti tal-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, li ntlagħbet fit-30 ta' Ġunju 2006, hu rnexxielu jikseb il-gowl tal-pari fejn wassal biex il-Ġermanja tirbaħ 4–2 wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref>. Klose huwa l-ewwel Ġermaniż minn żmien <ref target="https://mt.wikipedia.org/wiki/Gerd_Müller">Gerd Müller</ref> fis-sebgħinijiet li sar l-aqwa skorer tat-Tazza tad-Dinja, u l-ewwel Ġermaniż li skorja l-aktar gowls minn meta l-Ġermanja ngħaqdet f'pajjiż wieħed (Müller irrappreżenta lill-<ref target="https://mt.wikipedia.org/wiki/Ġermanja_tal-Punent">Ġermanja tal-Punent</ref>). L-edizzjoni tal-2006 intemmet bi Klose għaxar gowls fiż-żewġ edizzjonijiet li lagħab tat-Tazza tad-Dinja, sitta 'l bogħod mir-rekord tal-Brażiljan <ref target="https://mt.wikipedia.org/wiki/Ronaldo">Ronaldo</ref>. </p>
Kampjonati Ewropej 2008
<p>Fis-6 ta' Settembru, 2006, Klose skorja darbtejn kontra <ref target="https://mt.wikipedia.org/wiki/Tim_nazzjonali_tal-futbol_ta'_San_Marino">San Marino</ref> fir-rebħa ta' 13–0 tal-Ġermanja, biex b'hekk tella' n-numru ta' gowls internazzjonali għal 33, l-istess ammont ta' <ref target="https://mt.wikipedia.org/wiki/Fritz_Walter">Fritz Walter</ref> u b'hekk wasal sas-seba' post tal-aqwa skorers ta' kull żmien tal-Ġermanja.</p>
<p>Minkejja n-nifxa fil-gowls li kien għaddej minnha li wasslu għal xniegħat li seta' jitneħħa mill-ewwel ħdax, il-kowċ Ġermaniż <ref target="https://mt.wikipedia.org/wiki/Joachim_Löw">Joachim Löw</ref> ċaħad dan kollu. Nhar it-8 ta' Settembru, 2007, Klose kellu l-<ref target="https://mt.wikipedia.org/wiki/Kaptan_(futbol)">faxxa ta' kaptan</ref> għall-ewwel darba u ċċelebraa dan l-avveniment biż-żewġ gowls tar-rebħa ta' 2–0 fuq <ref target="https://mt.wikipedia.org/wiki/Tim_nazzjonali_tal-futbol_ta'_Wales">Wales</ref>.</p>
<p>Fil-<ref target="https://mt.wikipedia.org/wiki/Kampjonati_Ewropej_tal-Futbol_2008">fażi finali</ref>, Klose beda l-partita tal-ftuħ mill-ewwel minuta u kien hu li pprovda ż-żewġ gowls tal-Ġermanja skurjati minn <ref target="https://mt.wikipedia.org/wiki/Lukas_Podolski">Lukas Podolski</ref> fir-rebħa ta' 2–0. Fiż-żewġ partiti segwenti kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref> ma rnexxielux jiskorja gowl wieħed, però fil-fażi eliminatorja hu fetaħ il-kont tiegħu għal din il-kompetizzjoni permezz ta' żewġ gowls għall-Ġermanja, l-ewwel fil-partita tal-kwarti tal-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> u t-tieni wasal fis-semifinali kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>. Madanakollu ma sabx ix-xibka fil-<ref target="https://mt.wikipedia.org/wiki/Finali_tal-Kampjonati_Ewropej_tal-Futbol_2008">finali</ref> mitlufa mill-Ġermaniżi kontra <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>.</p>
Tazza tad-Dinja 2010
<p>Klose ġie magħżul fost it-23 plejer tal-Ġermanja għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>, it-tielet waħda tiegħu. Fl-ewwel logħba mill-fażi tal-gruppi kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref>, Klose skorja t-tieni gowl fir-rebħa ta' 4–0. Fit-tieni logħba kontra s-<ref target="https://mt.wikipedia.org/wiki/Tim_nazzjonali_tal-futbol_tas-Serbja">Serbja</ref>, Klose ingħata karta ħamra fit-36 minuta, partita li l-Ġermaniżi tilfu 1–0. Fir-rawnd ta' L-Aħħar Sittax, hu skorja t-tnax-il gowl tiegħu fit-Tazza tad-Dinja meta sab ix-xibka fil-konfront kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> tas-27 ta' Ġunju, 2010. Dan kien il-50 gowl tiegħu fid-99 logħba internazzjonali, hekk kif il-Ġermaniżi ttrijonfaw 4–1. Il-100 logħba tiegħu waslet fil-kwarti tal-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> hu skorja darbtejn, it-tieni u r-raba' gowls, fir-rebħa ta' 4–0, biex ugwalja r-rekord tal-konnazzjonali Gerd Müller. Minħabba uġigħ f'daru li sofra fis-semifinali kontra <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> (li l-Ġermanja tilfet 1-0), Klose ma setax jilgħab fil-partita għat-tielet post kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> (li l-Ġermanja rebħet 3-2).</p>
Statistika tal-karriera
<hi rend="italic">Korretti sal-14 ta' Mejju 2011</hi>

Unuri
Klabb
Werder Bremen
<list type="unordered"><item><ref target="https://mt.wikipedia.org/wiki/DFB_Liga-Pokal">DFB Liga-Pokal</ref>: 2006</item></list>
Bayern Munich
<list type="unordered"><item><ref target="https://mt.wikipedia.org/wiki/Fußball-Bundesliga">Bundesliga</ref>: 2007–08, 2009–10</item>
<item><ref target="https://mt.wikipedia.org/wiki/DFB-Pokal">DFB-Pokal</ref>: 2008, 2010</item>
<item><ref target="https://mt.wikipedia.org/wiki/DFB_Liga-Pokal">DFB Liga-Pokal</ref>: 2007</item>
<item><ref target="https://mt.wikipedia.org/wiki/DFL-Supercup">DFL-Supercup</ref>: 2010</item></list>
Individwali
<list type="unordered"><item><ref target="https://mt.wikipedia.org/wiki/Plejer_Ġermaniż_tas-Sena">Plejer Ġermaniż tas-Sena</ref>: 2006</item>
<item><ref target="https://mt.wikipedia.org/wiki/Unuri_tat-Tazza_tad-Dinja_tal-Futbol#Żarbuna_tad-Deheb">Żarbuna tad-Deheb</ref>: 2006</item>
<item><ref target="https://mt.wikipedia.org/wiki/Unuri_tat-Tazza_tad-Dinja_tal-Futbol">Żarbuna tal-Fidda</ref>: 2002</item></list>


Ħoloq esterni

<list type="unordered"><item>(DE)  <ref target="http://www.miroslav-klose.de/">Sit uffiċjali</ref></item>
<item>Il-mudell {{<ref target="https://mt.wikipedia.org/wiki/Mudell:Fussballdaten">Fussballdaten</ref>}} għandu nieqes l-identifikatur u l-entità ma teżistix fuq Wikidata</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:UEFA">UEFA</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>