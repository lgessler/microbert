<html><body><text id="wikipedia_mt_wikipedia_org__13331.html" ns="0" revid="230601" sourceurl="https://mt.wikipedia.org/wiki/Unuri_tat-Tazza_tad-Dinja_tal-Futbol" title="Unuri tat-Tazza tad-Dinja tal-Futbol" type="wikipedia">Unuri tat-Tazza tad-Dinja tal-Futbol<p>Fi tmiem ta' kull edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja tal-Futbol</ref>, diversi unuri jiġu mogħtija lil plejers u timijiet li jkunu ddistingwixxew ruħhom f'dan it-turnew, ibbażat fuq diversi aspetti tal-logħba.</p>
<p>Attwalment hemm sitt unuri:</p>
<list type="unordered"><item><hi rend="bold">Il-Ballun tad-Deheb</hi> għall-aqwa plejer matul il-kompetizzjoni, li jingħata mill-membri tal-istampa wara li ssir votazzjoni. Bejn l-<ref target="https://mt.wikipedia.org/wiki/Tazza_tad-Dinja_tal-Futbol_1982">1982</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_2006">2006</ref> ingħataw ukoll <hi rend="italic">Il-Ballun tal-Fidda</hi> u <hi rend="italic">Il-Ballun tal-Bronż</hi> għat-tieni u t-tielet plejer ikklassifikat.</item>
<item><hi rend="bold">Iż-Żarbuna tad-Deheb</hi> għall-aqwa skorer fil-kompetizzjoni. Bejn l-<ref target="https://mt.wikipedia.org/wiki/Tazza_tad-Dinja_tal-Futbol_1982">1982</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_2006">2006</ref> ingħataw ukoll <hi rend="italic">Iż-Żarbuna tal-Fidda</hi> u <hi rend="italic">Iż-Żarbuna tal-Bronż</hi> għat-tieni u t-tielet plejer ikklassifikat.</item>
<item><hi rend="bold">Il-Premju Yashin</hi> għall-aqwa <ref target="https://mt.wikipedia.org/wiki/Gowlkiper">gowlkiper</ref>. Beda jingħata mill-<ref target="https://mt.wikipedia.org/wiki/Tazza_tad-Dinja_tal-Futbol_1994">1994</ref>.</item>
<item><hi rend="bold">L-Aqwa Plejer Żagħżugħ</hi> għall-aqwa plejer taħt il-21 sena. Beda jingħata mill-<ref target="https://mt.wikipedia.org/wiki/Tazza_tad-Dinja_tal-Futbol_2006">2006</ref>.</item>
<item><hi rend="bold">L-Unur FIFA Fair Play</hi> għat-tim li jkun wera l-aktar logħob rett (magħrufha aktar bħala <hi rend="italic">fair play</hi>). Beda jingħata mill-<ref target="https://mt.wikipedia.org/wiki/Tazza_tad-Dinja_tal-Futbol_1978">1978</ref>.</item>
<item><hi rend="bold">L-Aktar Tim Divertenti</hi> għat-tim li jkun iddeverta l-aktar lill-pubbliku matul it-turnew tat-Tazza tad-Dinja, kif jiġi determinat minn sondaġġ magħmul fost il-pubbliku ġenerali. Beda jingħata mill-<ref target="https://mt.wikipedia.org/wiki/Tazza_tad-Dinja_tal-Futbol_1994">1994</ref>.</item></list>
<p>Barra minn hekk, mill-<ref target="https://mt.wikipedia.org/wiki/Tazza_tad-Dinja_tal-Futbol_1990">1990</ref> beda jiġi formulat it-tim ideali fi tmiem kull edizzjoni. Din il-lista hi magħrufha bħala l-<hi rend="italic"><hi rend="bold">All-Star Team</hi></hi>.</p>
Ballun tad-Deheb
<p>L-unur tal-<hi rend="bold">Ballun tad-Deheb</hi> huwa ppreżentat lill-aqwa plejer f'kull fażi finali tat-Tazza tad-Dinja, b'lista ta' nominati tkun formulata mill-kumitat tekniku tal-FIFA qabel ma r-rebbieħ jiġi deċiż minn votazzjoni mir-rappreżentanti tal-istampa. Dawk li jispiċċaw fit-tieni u t-tielet post jirċievu l-<hi rend="italic">Ballun tal-Fidda</hi> u l-<hi rend="italic">Ballun tal-Bronż</hi> rispettivament.</p>
<p>Dan l-unur ingħata għall-ewwel darba fl-edizzjoni tal-1982.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>

Żarbuna tad-Deheb
<p>Iż-<hi rend="bold">Żarbuna tad-Deheb</hi> tingħata lill-aqwa skorer tat-Tazza tad-Dinja.</p>
<p>Dan l-unur ġie introdott fit-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja 1930</ref>. Fl-<ref target="https://mt.wikipedia.org/wiki/Tazza_tad-Dinja_tal-Futbol_1994">edizzjoni tal-1994</ref> li saret ġewwa l-<ref target="https://mt.wikipedia.org/wiki/Stati_Uniti">Istati Uniti</ref> rat iż-żieda taż-żewġ unuri oħra: iż-<hi rend="italic">Żarbuna tal-Fidda</hi> u ż-<hi rend="italic">Żarbuna tal-Bronż</hi> li bdew jingħataw lit-tieni u t-tielet l-aqwa skorers fit-turnew, rispettivament. Mill-1994, jekk ikun hemm iktar minn plejer wieħed bl-istess numru ta' gowls, l-ispareġġ jiġi deċiż billi jingħadd in-numru ta' <ref target="https://mt.wikipedia.org/wiki/Assist_(futbol)">assists</ref> li saru (bil-Grupp tal-Istudju Tekniku tal-FIFA jiddeċiedi jekk inhux assist jew le). Jekk xorta waħda jkun hemm aktar minn tim wieħed, ikun l-iktar plejer li lagħab l-inqas numru ta' minuti li jieħu l-vantaġġ fuq il-plejer jew plejers l-oħra fil-kwistjoni.</p>
<list type="unordered"><item>Mill-1982, flimkien mal-unur taż-Żarbuna tad-Deheb, ġie introdott l-unur għaż-Żarbuna tal-Fidda u ż-Żarbuna tal-Bronż.</item></list>

Premju Yashin
<p>Il-<hi rend="bold">Premju Yashin</hi> hu għall-aqwa <ref target="https://mt.wikipedia.org/wiki/Gowlkiper">gowlkiper</ref> li ġie msemmi <hi rend="italic">ad unur</hi> il-gowlkiper leġġendarju <ref target="https://mt.wikipedia.org/wiki/Lev_Yashin">Lev Yashin</ref> tal-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>. Il-Grupp tal-Istudju Tekniku tal-FIFA jirrikonoxxi l-aqwa gowlkiper tat-turnew ibbażat skont il-prestazzjoni tal-plejer matul il-kompetizzjoni. Minkejja li l-gowlkipers għandhom dan l-unur speċifiku, huma huma xorta waħda eleġibbli għall-Ballun tad-Deheb, kif irnexxielu jagħmel <ref target="https://mt.wikipedia.org/wiki/Oliver_Kahn">Oliver Kahn</ref> fl-2002. Minkejja li l-Premju Yashin beda jingħata għall-ewwel darba mill-1994, kull Tim <hi rend="italic">All-Star</hi> tat-Tazza tad-Dinja qabel l-1998 kien jinkludi gowlkiper wieħed.</p>
<p>L-ewwel unur għal <hi rend="bold">Premju tal-Ingwanta tad-Deheb</hi> ingħata fl-2010.</p>

L-Aqwa Plejer Żagħżugħ
<p>L-unur ta' <hi rend="bold">L-Aqwa Plejer Żagħżugħ</hi> (magħruf aħjar bħala <hi rend="italic">L-Aqwa Plejer Żagħżugħ Gillette</hi> għal raġunijiet ta' sponsorizzazzjoni) ingħata għall-ewwel darba fl-<ref target="https://mt.wikipedia.org/wiki/Tazza_tad-Dinja_tal-Futbol_2006">edizzjoni tal-2006</ref> tat-Tazza tad-Dinja ġewwa l-<ref target="https://mt.wikipedia.org/wiki/Ġermanja">Ġermanja</ref> u ngħata lill-Ġermaniż <ref target="https://mt.wikipedia.org/wiki/Lukas_Podolski">Lukas Podolski</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Dan l-unur jingħata lill-aqwa plejer matul it-turnew li ma jaqbiżx il-21 sena. L-elezzjoni ssir fuq is-sit uffiċjali tat-Tazza tad-Dinja tal-FIFA bl-għajnuna tal-Grupp tal-Istudju Tekniku tal-FIFA.</p>
<p>Barra minn hekk il-<ref target="https://mt.wikipedia.org/wiki/FIFA">FIFA</ref>, fl-okkażjoni tal-ewwel premjazzjoni ta' dan l-unur, organizzat sondaġġ permezz tal-internet biex tagħżel l-aqwa plejer żagħżugħ ta' bejn l-edizzjonijiet tal-<ref target="https://mt.wikipedia.org/wiki/Tazza_tad-Dinja_tal-Futbol_1958">1958</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_2002">2002</ref>, li ġie mirbuħ minn <ref target="https://mt.wikipedia.org/wiki/Pelé">Pelé</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>L-ewwel unur għal <hi rend="bold">L-Aqwa Plejer Żagħżugħ</hi> ingħata fl-2006.</p>

Trofew FIFA Fair Play
<p>It-<hi rend="bold">Trofew tal-FIFA Fair Play</hi> jingħata lit-tim bl-aqwa rekord ta' logħob rett matul it-Tazza tad-Dinja. Huma biss dawk it-timijiet li jikkwalifikaw għat-tieni rawnd li huma eleġibbli għal dan il-premju. Ir-rebbieħa ta' dan l-unur jiksbu t-Trofew FIFA Fair Play, diploma, midalja għal kull plejer u diriġent, u <ref target="https://mt.wikipedia.org/wiki/Dollaru_Amerikan">$</ref>50,000 biex bihom jiġu akkwistati tagħmir sportiv għall-iżvilupp tas-settur ġovanili.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>L-ewwel premjazzjoni ta' dan l-unur saret fl-<ref target="https://mt.wikipedia.org/wiki/Tazza_tad-Dinja_tal-Futbol_1978">edizzjoni tal-1978</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>

L-Aktar Tim Divertenti
<p>L-unur tal-FIFA għal <hi rend="bold">L-Aqwa Tim Divertenti</hi> hu premju suġġettiv li jiġi attribwit lill-iskwadra li turi l-approċċ l-aktar attiv u pożittiv għall-partita u li jirnexxielha tiddeverti lill-pubbliku. Dan l-unur jiġi organizzat permezz tal-parteċipazzjoni tal-pubbliku f'sondaġġ.</p>

Tim <hi rend="italic">All-Star</hi>
<p>It-<hi rend="bold">Tim <hi rend="italic">All-Star</hi></hi> (magħruf aħjar bħala <hi rend="italic"><ref target="https://mt.wikipedia.org/wiki/MasterCard">MasterCard</ref> All-Star Team</hi>) huwa tim tal-aqwa 23 plejer, magħżula mill-Grupp tal-Istudju Tekniku tal-FIFA, matul il-fażi finali tat-Tazza tad-Dinja. In-numru ta' plejers ġie miżjud minn 11 għal 16 fl-edizzjoni tal-1998,<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> u aktar tard għal 23 (il-verżjoni attwali). Qabel l-1998, il-ġurnalisti u l-esperti (prinċiparjament Ewropej u Sud-Amerikani) kienu jagħżlu "It-Tim tal-Ħolm" tagħhom bi plejers minn kull pożizzjoni.</p>
</text></body></html>