<html><body><text id="wikipedia_mt_wikipedia_org__16326.html" ns="0" revid="268463" sourceurl="https://mt.wikipedia.org/wiki/David_de_Gea" title="David de Gea" type="wikipedia">David de Gea
<p><hi rend="bold">David de Gea Quintana</hi> (twieled fis-<ref target="https://mt.wikipedia.org/wiki/7_ta'_Novembru">7 ta' Novembru</ref> <ref target="https://mt.wikipedia.org/wiki/1990">1990</ref> f'<ref target="https://mt.wikipedia.org/wiki/Madrid">Madrid</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Spanja">Spanjol</ref> li jilgħab bħala <ref target="https://mt.wikipedia.org/wiki/Gowler">gowler</ref> ma' <ref target="https://mt.wikipedia.org/wiki/Manchester_United_FC">Manchester United</ref>. Imrobbi fl-akkademja ta' <ref target="https://mt.wikipedia.org/wiki/Atlético_Madrid">Atlético Madrid</ref> mill-età ta' 10 snin, hu ddebutta mal-ewwel tim fl-2009. Wara li sar l-ewwel għażla bejn il-lasti, il-prestazzjonijiet tiegħu laqqtu għajn il-klabb ta' Manchester United li ffirmawh magħhom fl-2011.</p>
Karriera
Atlético Madrid
<p>De Gea ingħaqad mal-akkademja ta' <ref target="https://mt.wikipedia.org/wiki/Atlético_Madrid">Atlético Madrid</ref> ta' 10 snin. Hu qatta' l-ewwel staġuni professjonali tiegħu ma' Atlético Madrid B (it-tim tar-riservi) fis-<ref target="https://mt.wikipedia.org/wiki/Segunda_División_B">Segunda División B</ref>. Bil-gowler tal-ewwel għażla <ref target="https://mt.wikipedia.org/wiki/Sergio_Asenjo">Sergio Asenjo</ref> jiġi msejjaħ għat-<ref target="https://mt.wikipedia.org/wiki/Tazza_tad-Dinja_tal-Futbol_ta'_taħt_l-20_sena_2009">Tazza tad-Dinja U-20 2009</ref>, De Gea ingħażel mal-ewwel skwadra bħala kopertura għal <ref target="https://mt.wikipedia.org/wiki/Roberto_Jiménez_Gago">Roberto</ref>. Hu lagħab l-ewwel logħba tiegħu fit-30 ta' Settembru 2009, meta daħal bħala sostitut għall-imweġġa Roberto wara 26 minuta fil-partita kontra <ref target="https://mt.wikipedia.org/wiki/FC_Porto">Porto</ref> mill-<ref target="https://mt.wikipedia.org/wiki/UEFA_Champions_League_2009–10">UEFA Champions League</ref>; De Gea sofra żewġ gowls fl-aħħar minuti biex Atlético tilfu 2–0.<ref target="https://mt.wikipedia.org/wiki/Il-Paġna_prinċipali#cite_note-uefa-1">[1]</ref></p>
<p>Il-problemi fiżiċi ta' Roberto fissru li De Gea ġie magħżul mal-ewwel ħdax tliet ijiem fil-konfront kontra <ref target="https://mt.wikipedia.org/wiki/Real_Zaragoza">Real Zaragoza</ref> mil-<ref target="https://mt.wikipedia.org/wiki/La_Liga">La Liga</ref>. Bit-tim tiegħu 1–0 minn fuq, De Gea waqqa' lil <ref target="https://mt.wikipedia.org/wiki/Jorge_López_Montaña">Jorge López</ref> fil-kaxxa però rnexxielu jsalva l-penalty segwenti mogħti minn Marko Babić, sabiex ħarġu rebbieħa 2–1.<ref target="https://mt.wikipedia.org/wiki/Il-Paġna_prinċipali#cite_note-uefa-1">[1]</ref> Wara numru ta' żbalji minn Asenjo, u l-wasla ta' <ref target="https://mt.wikipedia.org/wiki/Quique_Sánchez_Flores">Quique Sánchez Flores</ref> bħala l-kowċ il-ġdid, De Gea temm l-istaġun 2009–10 bħala n-numru wieħed. Hu deher fit-tmien logħbiet tal-kampanja rebbieħa tal-<ref target="https://mt.wikipedia.org/wiki/UEFA_Europa_League">UEFA Europa League</ref>, fosthom fil-finali mirbuħa kontra <ref target="https://mt.wikipedia.org/wiki/Fulham_FC">Fulham</ref>.</p>
<p>L-<ref target="https://mt.wikipedia.org/wiki/La_Liga_2010–11">istaġun 2010–11</ref> bdieh bl-aqwa mod possibbli, hekk kif għen lil Atlético jirbħu s-<ref target="https://mt.wikipedia.org/wiki/Super_Cup_Ewropea">Super Cup Ewropea</ref> kontra l-<ref target="https://mt.wikipedia.org/wiki/FC_Internazionale_Milano">Inter</ref>, fejn fil-finali salva wkoll penalty mogħti mill-attakkant <ref target="https://mt.wikipedia.org/wiki/Diego_Milito">Diego Milito</ref>.</p>
Manchester United
<p>L-ewwel nofs tal-2011 kien hemm għajdut kbir fuq min kellu jkun l-eredi ta' <ref target="https://mt.wikipedia.org/wiki/Edwin_van_der_Sar">Edwin van der Sar</ref> bejn il-lasti ta' <ref target="https://mt.wikipedia.org/wiki/Manchester_United_FC">Manchester United</ref>. Wara l-logħba ta' testimonjanza f'ġieħ is-servizzi ta' <ref target="https://mt.wikipedia.org/wiki/Gary_Neville">Gary Neville</ref> fl-24 ta' Mejju, il-kowċ ta' United <ref target="https://mt.wikipedia.org/wiki/Alex_Ferguson">Alex Ferguson</ref> stqarr li kien hemm qbil biex jiġi akkwistat De Gea, imma din kienet miċħuda aktar tard mir-rappreżentanti ta' De Gea, b'dan tal-aħħar jistqarr li hu kien se jikkunsidra l-futur tiegħu wara l-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_il-21_sena_2011">Kampjonati Ewropej tal-U-21</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Wara r-rebħa ta' Spanja, De Gea deher f'Manchester jagħmel testijiet mediċi ma' United fis-27 ta' Ġunju. It-trasferiment tiegħu ġie kkonfermat fid-29 ta' Ġunju.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Id-debutt kompetittiv tiegħu wasal fil-<ref target="https://mt.wikipedia.org/wiki/FA_Community_Shield">Community Shield</ref> tas-7 ta' Awwissu kontra r-rivali <ref target="https://mt.wikipedia.org/wiki/Manchester_City_FC">Manchester City</ref>, li United rebħuha bl-iskor ta' 3–2.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>


Ħoloq esterni
<list type="unordered"><item><ref target="https://www.manutd.com/en/players-and-staff/detail/david-de-gea">Profil</ref> fuq ManUtd.com</item>
<item><ref target="https://www.bdfutbol.com/en/j/j12499.html">Profil fuq BDFutbol</ref></item>
<item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>