<html><body><text id="wikipedia_mt_wikipedia_org__16066.html" ns="0" revid="268849" sourceurl="https://mt.wikipedia.org/wiki/Hamit_Alt%C4%B1ntop" title="Hamit Altıntop" type="wikipedia">Hamit Altıntop
<p><hi rend="bold">Hamit Altıntop</hi> (<ref target="https://mt.wikipedia.org/wiki/Gelsenkirchen">Gelsenkirchen</ref>, <ref target="https://mt.wikipedia.org/wiki/8_ta'_Diċembru">8 ta' Diċembru</ref> <ref target="https://mt.wikipedia.org/wiki/1982">1982</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Turkija">Tork</ref>, imwieled il-<ref target="https://mt.wikipedia.org/wiki/Ġermanja">Ġermanja</ref>. Hu hu midfilder versatili fejn kapaċi jilgħab kemm fi rwol difensiv u wkoll f'dak offensiv, u fuq iż-żewġ faxex. Għandu ħuh tewmi, <ref target="https://mt.wikipedia.org/wiki/Halil_Altıntop">Halil Altıntop</ref>, li hu wkoll futboler.</p>
Karriera
Schalke
<p>Altıntop beda l-karriera professjonali tiegħu fil-futbol, flimkien ma' ħuh, mal-klabb Ġermaniż ta' <ref target="https://mt.wikipedia.org/wiki/SG_Wattenscheid_09">Wattenscheid</ref>. Fl-2003 hu issieħeb ma' <ref target="https://mt.wikipedia.org/wiki/FC_Schalke_04">Schalke 04</ref> fejn kien jilgħab primarjament bħala midfilder difensiv. Aktar tard, matul is-suq tat-trasferimenti tal-2006–07 ħuh ingħaqad miegħu wara li ffirma minn ma' <ref target="https://mt.wikipedia.org/wiki/1._FC_Kaiserslautern">Kaiserslauten</ref>. Dak l-istaġun kellu jintemm b'Schalke fit-tieni post, żewġ punti biss 'il bogħod mir-rebbieħa eventali tal-<ref target="https://mt.wikipedia.org/wiki/Fußball-Bundesliga">Bundesliga</ref>, <ref target="https://mt.wikipedia.org/wiki/VfB_Stuttgart">VfB Stuttgart</ref>.</p>
Bayern Munich
<p>Fl-<ref target="https://mt.wikipedia.org/wiki/Fußball-Bundesliga_2007–08">istaġun 2007–08</ref>, <ref target="https://mt.wikipedia.org/wiki/FC_Bayern_Munich">Bayern Munich</ref> għamlu l-akkwist tas-servizzi ta' Altıntop meta ingħaqad b'xejn mill-klabb preċedenti tiegħu. L-ewwel gowl tiegħu wasal fl-ewwel logħba tiegħu għal Bayern kontra ċ-ċampjins Brażiljani, <ref target="https://mt.wikipedia.org/wiki/São_Paulo_FC">São Paulo</ref>, gowl li ta r-rebħa ta' 2–1 lit-tim Bavarjan.</p>
<p>Fil-<ref target="https://mt.wikipedia.org/wiki/UEFA_Champions_League_2009–10">kampanja 2009–10</ref> tal-UEFA Champions League, Bayern Munich laħqu l-finali kontra <ref target="https://mt.wikipedia.org/wiki/FC_Internazionale_Milano">Inter</ref> tal-Italja, finali li ntlagħbet fit-22 ta' Mejju, 2010. Altıntop kien skjerat mal-ewwel ħdax, għalkemm ġie sostitwit għal <ref target="https://mt.wikipedia.org/wiki/Miroslav_Klose">Miroslav Klose</ref> wara 63 minuta logħob.</p>
<p>Nhar it-2 ta' Ġunju, 2010, hu iffirma estensjoni tal-kuntratt għal sena oħra.</p>
Real Madrid
<p>Nhar id-19 ta' Mejju, 2011, tħabbar li Altıntop kien se jingħaqad b'xejn ma' <ref target="https://mt.wikipedia.org/wiki/Real_Madrid_CF">Real Madrid</ref> fejn iffirma kuntratt ta' erba' snin.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Iddebutta fil-logħba miċ-Champions League kontra <ref target="https://mt.wikipedia.org/wiki/AFC_Ajax">Ajax</ref> nhar is-27 ta' Settembru bħala sostitut għal <ref target="https://mt.wikipedia.org/wiki/Mesut_Özil">Mesut Özil</ref>. Fil-<ref target="https://mt.wikipedia.org/wiki/La_Liga">kampjonat</ref> lagħab l-ewwel logħba tiegħu kontra <ref target="https://mt.wikipedia.org/wiki/Real_Betis">Real Betis</ref> fil-15 ta' Ottubru, fejn daħal fit-78 minuta għal <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>. L-ewwel gowl tiegħu wasal fit-18 ta' Diċembru kontra <ref target="https://mt.wikipedia.org/wiki/Sevilla_FC">Sevilla</ref> minn assist ta' <ref target="https://mt.wikipedia.org/wiki/Xabi_Alonso">Xabi Alonso</ref>.</p>
Galatasaray
<p>Fit-13 ta' Lulju, 2012, il-klabb Tork ta' <ref target="https://mt.wikipedia.org/wiki/Galatasaray_SK">Galatasaray</ref> iffirmawh għal €3.5 miljun minn Real Madrid.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Internazzjonali
<p>Altıntop lagħab iktar minn ħamsin  darba man-<ref target="https://mt.wikipedia.org/wiki/Tim_nazzjonali_tal-futbol_tat-Turkija">tim nazzjonali Tork</ref>. Hu kien strumentali fl-avventura tat-tim matul il-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> fejn barra li lagħab il-ħames partiti tat-Turkija, assista t-tliet gowls fir-rebħa ta' 3–2 fuq ir-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref>. Fi tmiem it-tornew, il-prestazzjonijiet tiegħu ġew ippremjati b'post fit-"Tim tat-Tornew" tal-UEFA.</p>
<p>F'Jannar tal-2001, Altıntop rebaħ l-unur tal-Gowl tas-Sena tal-FIFA 2010 (magħruf aħjar bħala l-<hi rend="italic">FIFA Puskás Award</hi>) wara x-xutt spettakolari tiegħu fil-partita kontra l-<ref target="https://mt.wikipedia.org/wiki/Tim_nazzjonali_tal-futbol_tal-Każakistan">Każakistan</ref> ta' Settembru 2010 valida għall-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2012">kwalifikazzjoni għall-Euro 2012</ref>.</p>
<p>Nhar it-30 ta' Marzu, 2011, hu libes għall-ewwel darba l-faxxa ta' <ref target="https://mt.wikipedia.org/wiki/Kaptan_(futbol)">kaptan</ref> fir-rebħa ta' 2–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>.</p>
Unuri
Klabb
<p> <hi rend="bold">Schalke 04</hi></p>
<list type="unordered"><item><ref target="https://mt.wikipedia.org/wiki/DFB-Ligapokal">Liga-Pokal</ref>: 2005</item></list>
<p> <hi rend="bold">Bayern Munich</hi></p>
<list type="unordered"><item><ref target="https://mt.wikipedia.org/wiki/Fußball-Bundesliga">Bundesliga</ref>: 2007-08, 2009-10</item>
<item><ref target="https://mt.wikipedia.org/wiki/DFB-Pokal">DFB-Pokal</ref>: 2008, 2010</item>
<item><ref target="https://mt.wikipedia.org/wiki/DFB-Ligapokal">Liga-Pokal</ref>: 2007</item>
<item><ref target="https://mt.wikipedia.org/wiki/DFL-Supercup">DFL-Supercup</ref>: 2010</item></list>
<p> <hi rend="bold">Real Madrid</hi></p>
<list type="unordered"><item><ref target="https://mt.wikipedia.org/wiki/La_Liga">La Liga</ref>: 2011–12</item></list>
<p> <hi rend="bold">Galatasaray</hi></p>
<list type="unordered"><item><ref target="https://mt.wikipedia.org/wiki/Süper_Kupa">Süper Kupa</ref>: 2012</item></list>


Ħoloq esterni

<list type="unordered"><item><ref target="http://www.hamit-altintop.com/">Sit uffiċjali</ref></item>
<item><ref target="https://www.soccerbase.com/players/player.sd?player_id=35706">Il-Paġna prinċipali</ref> fuq Soccerbase</item>
<item>(DE)  <ref target="https://www.fussballdaten.de/person/altintophamit/">Il-Paġna prinċipali</ref> fuq fussballdaten.de</item>
<item><ref target="http://www.national-football-teams.com/v2/player.php?id=6997">Profil</ref> fuq National-Football-Teams</item></list>
</text></body></html>