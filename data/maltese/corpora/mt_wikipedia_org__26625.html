<html><body><text id="wikipedia_mt_wikipedia_org__26625.html" ns="0" revid="266115" sourceurl="https://mt.wikipedia.org/wiki/John_Strutt_Rayleigh" title="John Strutt Rayleigh" type="wikipedia">John Strutt Rayleigh
<p><hi rend="bold">John William Strutt, it-tielet Baruni Rayleigh</hi>, OM, PC, PRS (/ˈreɪli/; twieled fit-12 ta’ Novembru 1842 – miet fit-30 ta’ Ġunju 1919), kien xjenzat Brittaniku li ta kontributi estensivi kemm għall-fiżika teorika kif ukoll għall-fiżika sperimentali. Huwa qatta’ l-karriera akkademika kollha tiegħu fl-Università ta’ Cambridge. Fost il-ħafna unuri li ngħata, huwa rċieva l-<ref target="https://mt.wikipedia.org/wiki/Premju_Nobel_għall-Fiżika">Premju Nobel għall-Fiżika</ref> fl-1904 “għall-investigazzjonijiet tiegħu tad-densitajiet tal-iktar gassijiet importanti u għall-iskoperta tiegħu tal-argon b’rabta mal-istudji tiegħu”. Huwa kien President tas-Soċjetà Rjali mill-1905 sal-1908 u Kanċillier tal-Università ta’ Cambridge mill-1908 sal-1919.</p>
<p>Rayleigh ipprovda l-ewwel trattament teoriku tat-tifrix elastiku tad-dawl minn partikoli ferm iżgħar mit-tul tal-mewġ tad-dawl; fenomenu li issa huwa magħruf bħala “t-tifrix ta’ Rayleigh”, li b’mod partikolari jispjega għalfejn is-sema huwa blu. Huwa studja u ddeskriva il-mewġ trasversali tas-superfiċe fis-solidi, li issa huma magħrufin bħala l-“mewġ ta’ Rayleigh”. Huwa kkontribwixxa b’mod estensiv għad-dinamika tal-fluwidi, b’kunċetti bħan-numru ta’ Rayleigh (numru mingħajr dimensjoni assoċjat mal-konvezzjoni naturali), il-fluss ta’ Rayleigh, l-instabbiltà ta’ Rayleigh-Taylor, u l-kriterju ta’ Rayleigh għall-istabbiltà tal-fluss ta’ Taylor-Couette. Huwa fformula wkoll it-teorija taċ-ċirkolazzjoni tal-portanza ajrudinamika. Fl-ottika, Rayleigh ippropona kriterju magħruf sew għar-riżoluzzjoni angolari. Iktar ’il quddiem, id-derivazzjoni tiegħu tal-liġi ta’ Rayleigh-Jeans għar-radjazzjoni klassika tal-korpi suwed kellha rwol importanti fit-twelid tal-mekkanika kwantistika. Il-ktieb akkademiku ta’ Rayleigh <hi rend="italic">The Theory of Sound</hi> (<hi rend="italic">It-Teorija tal-Ħoss</hi>, 1877) għadu jintuża sa llum mill-akustiċi u mill-inġiniera.</p>
Bijografija
<p>Strutt twieled fit-12 ta’ Novembru 1842 f’Langford Grove f’Maldon, <ref target="https://mt.wikipedia.org/wiki/Essex">Essex</ref>, ir-<ref target="https://mt.wikipedia.org/wiki/Renju_Unit">Renju Unit</ref>. Fi tfulitu huwa kien fraġli u kellu problemi tas-saħħa. Huwa attenda l-Kulleġġ ta’ Eton u l-Iskola ta’ Harrow (it-tnejn li huma għal perjodu qasir), qabel ma kompla jistudja fl-Università ta’ Cambridge fl-1861 fejn studja l-<ref target="https://mt.wikipedia.org/wiki/Matematika">matematika</ref> fit-Trinity College, Cambridge. Huwa kiseb Baċellerat ta<ref target="https://mt.wikipedia.org/wiki/L-Arti">l-Arti</ref> (Senior Wrangler u l-ewwel Premju Smith) fl-1865, u Master tal-Arti fl-1868. Sussegwentement ġie elett sħab fit-Trinity College. Huwa baqa’ f’din il-kariga sa meta żżewweġ lil <ref target="https://mt.wikipedia.org/wiki/Evelyn_Balfour">Evelyn Balfour</ref>, bint <ref target="https://mt.wikipedia.org/wiki/James_Maitland_Balfour">James Maitland Balfour</ref>, fl-1871. Huwa kellu tliet subien flimkien magħha.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-1873, meta miet missieru, <ref target="https://mt.wikipedia.org/wiki/John_Strutt">John Strutt</ref>, it-tieni Baruni Rayleigh, huwa wiret it-titlu ta’ Baruni Rayleigh.</p>
<p>Huwa kien it-tieni Professur Cavendish tal-Fiżika tal-Università ta’ Cambridge (wara <ref target="https://mt.wikipedia.org/wiki/James_Clerk_Maxwell">James Clerk Maxwell</ref>), mill-1879 sal-1884. Huwa ddeskriva t-titjir dinamiku tal-<ref target="https://mt.wikipedia.org/wiki/Għasfur">għasafar</ref> tal-baħar għall-ewwel darba fl-1883, fil-ġurnal Brittaniku <hi rend="italic">Nature</hi>. Mill-1887 sal-1905 huwa kien Professur tal-<ref target="https://mt.wikipedia.org/wiki/Filosofija">Filosofija</ref> Naturali fl-Istituzzjoni Rjali.</p>
<p>Għall-ħabta tas-sena 1900, Rayleigh żviluppa t-teorija <hi rend="italic">duplex</hi> (kombinament ta’ tnejn) tal-lokalizzazzjoni umana tal-ħsejjes bl-użu ta’ żewġ sinjali biawrikolari, id-differenza fil-fażi interawrikolari (IPD) u d-differenza fil-livell interawrikolari (ILD) (abbażi tal-analiżi ta’ ras sferika bl-ebda pinen esterni). It-teorija sserraħ fuq il-fatt li nużaw żewġ sinjali primarji għal-lateralizzazzjoni tal-ħsejjes, filwaqt li nużaw id-differenza fil-fażijiet ta’ komponenti sinusojdi tal-ħsejjes u d-differenza fil-livell jew fl-amplitudni bejn iż-żewġ widnejn.</p>
<p>Fl-1904 ingħata l-Premju Nobel għall-Fiżika “għall-investigazzjonijiet tiegħu dwar id-densitajiet tal-iktar gassijiet importanti u għall-iskoperta tiegħu tal-argon b’rabta mal-istudji tiegħu”.</p>
<p>Matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, huwa kien il-President tal-Kumitat Konsultattiv tal-Gvern għall-Ajrunawtika, li kien stabbilit fil-Laboratorju Fiżiku Nazzjonali, u ppresjedut minn <ref target="https://mt.wikipedia.org/wiki/Richard_Glazebrook">Richard Glazebrook</ref>.</p>
<p>Fl-1919, Rayleigh kien il-President tas-Soċjetà għar-Riċerka Psikika. Bħala wieħed li kien favur il-ħsieb li s-sempliċità u t-teorija huma parti mill-metodu xjentifiku, Rayleigh argumenta wkoll favur il-prinċipju tas-similitudni.</p>
<p>Rayleigh ġie elett sħab tas-Soċjetà Rjali fit-12 ta’ Ġunju 1873, u kien President tas-Soċjetà Rjali mill-1905 sal-1908. Minn żmien għal żmien huwa pparteċipa fil-House of Lords; madankollu, kien jitkellem biss meta l-politika kienet tipprova tinvolvi ruħha fix-<ref target="https://mt.wikipedia.org/wiki/Xjenza">xjenza</ref>.</p>
<p>Ħafna mid-dokumenti li kiteb dwar il-lubrifikazzjoni, issa ġew rikonoxxuti bħala kontributi klassiċi bikrin fil-qasam tat-<ref target="https://mt.wikipedia.org/wiki/Triboloġija">triboloġija</ref>. Għal dawn il-kontributi, huwa ssemma bħala wieħed mit-23 “Irġiel tat-Triboloġija” minn <ref target="https://mt.wikipedia.org/wiki/Duncan_Dowson">Duncan Dowson</ref>.</p>
<p>Huwa miet fit-30 ta’ Ġunju 1919, fid-dar tiegħu f’Witham, Essex. Ibnu <ref target="https://mt.wikipedia.org/wiki/Robert_John_Strutt">Robert John Strutt</ref>, fiżiku magħruf ieħor, sar ir-raba’ Lord Rayleigh. Rayleigh ġie midfun fiċ-ċimiterju tal-Knisja tal-Qaddisin Kollha f’Terling, Essex.</p>
<p>Hemm mafkar iddedikat lilu minn Derwent Wood fil-Kappella ta’ Sant'Indrija fl-<ref target="https://mt.wikipedia.org/wiki/Abbazija_ta’_Westminster">Abbazija ta’ Westminster</ref>.</p>
Unuri u premjijiet
<p>Il-krater <hi rend="italic">Rayleigh</hi> tal-<ref target="https://mt.wikipedia.org/wiki/Qamar">qamar</ref> kif ukoll ta’ <ref target="https://mt.wikipedia.org/wiki/Marte_(pjaneta)">Marte</ref> ngħataw ismu f’ġieħu. L-<ref target="https://mt.wikipedia.org/wiki/Asterojde">asterojde</ref> 22740 Rayleigh ingħatat ismu fl-1 ta’ Ġunju 2007. Rayleigh ingħata wkoll:</p>
<list type="unordered"><item>Premju Smith (1864)</item>
<item>Medalja Rjali (1882)</item>
<item>Membru tas-Soċjetà Filosofika Amerikana (1886)</item>
<item>Medalja ta’ Matteucci (1894)</item>
<item>Membru tal-Akkademja Rjali Żvediża tax-Xjenzi (1897)</item>
<item>Medalja ta’ Copley (1899)</item>
<item>Premju Nobel għall-Fiżika (1904)</item>
<item>Medalja ta’ Elliott Cresson (1913)</item>
<item>Medalja ta’ Rumford (1914)</item></list>
<p>Lord Rayleigh kien fost ir-riċevituri oriġinali tal-Ordni tal-Mertu (OM) fil-lista tal-1902 tal-Unuri tal-Koronazzjoni ppubblikata fis-26 ta’ Ġunju 1902, u rċieva l-ordni mir-Re <ref target="https://mt.wikipedia.org/wiki/Edward_VII">Edward VII</ref> fil-<ref target="https://mt.wikipedia.org/wiki/Palazz_ta’_Buckingham">Palazz ta’ Buckingham</ref> fit-8 ta’ Awwissu 1902.</p>
<p>Huwa rċieva d-dottorat <hi rend="italic">Doctor mathematicae (honoris causa)</hi> mill-Università Rjali ta’ Frederick fis-6 ta’ Settembru 1902, meta ċċelebraw iċ-ċentenarju tat-twelid tal-matematiku <ref target="https://mt.wikipedia.org/wiki/Niels_Henrik_Abel">Niels Henrik Abel</ref>.</p>
<p>Sir <ref target="https://mt.wikipedia.org/wiki/William_Ramsay">William Ramsay</ref>, il-ko-ħaddiem tiegħu fl-investigazzjoni li wasslet għall-iskoperta tal-argon iddeskriva lil Rayleigh bħala “l-aqwa raġel ħaj” hu u jitkellem ma’ Lady Ramsay matul l-aħħar marda tiegħu.</p>
<p><ref target="https://mt.wikipedia.org/wiki/H._M._Hyndman">H. M. Hyndman</ref> qal dwar Rayleigh li “l-ebda raġel qatt ma wera daqstant li kien ġenju kbir mingħajr hu stess ma jaf”.</p>
Biblijografija
<list type="unordered"><item><hi rend="italic">The Theory of Sound vol. I</hi> (Londra: Macmillan, 1877, 1894) (Cambridge: University Press, maħruġ mill-ġdid mill-pubblikatur fl-2011, ISBN 978-1-108-03220-9)</item>
<item><hi rend="italic">The Theory of Sound vol.II</hi> (Londra: Macmillan, 1878, 1896) (Cambridge: University Press, maħruġ mill-ġdid mill-pubblikatur fl-2011, ISBN 978-1-108-03221-6)</item>
<item><hi rend="italic">Scientific papers (Vol. 1: 1869–1881)</hi> (Cambridge: University Press, 1899–1920, maħruġ mill-ġdid mill-pubblikatur fl-2011, ISBN 978-0-511-70396-6)</item>
<item><hi rend="italic">Scientific papers (Vol. 2: 1881–1887)</hi> (Cambridge: University Press, 1899–1920, maħruġ mill-ġdid mill-pubblikatur fl-2011, ISBN 978-0-511-70397-3)</item>
<item><hi rend="italic">Scientific papers (Vol. 3: 1887–1892)</hi> (Cambridge: University Press, 1899–1920, maħruġ mill-ġdid mill-pubblikatur fl-2011, ISBN 978-0-511-70398-0)</item>
<item><hi rend="italic">Scientific papers (Vol. 4: 1892–1901)</hi> (Cambridge: University Press, 1899–1920, maħruġ mill-ġdid mill-pubblikatur fl-2011, ISBN 978-0-511-70399-7)</item>
<item><hi rend="italic">Scientific papers (Vol. 5: 1902–1910)</hi> (Cambridge: University Press, 1899–1920, maħruġ mill-ġdid mill-pubblikatur fl-2011, ISBN 978-0-511-70400-0)</item>
<item><hi rend="italic">Scientific papers (Vol. 6: 1911–1919)</hi> (Cambridge: University Press, 1899–1920, maħruġ mill-ġdid mill-pubblikatur fl-2011, ISBN 978-0-511-70401-7)</item></list>
</text></body></html>