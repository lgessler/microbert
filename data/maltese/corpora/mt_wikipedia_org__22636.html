<html><body><text id="wikipedia_mt_wikipedia_org__22636.html" ns="0" revid="267890" sourceurl="https://mt.wikipedia.org/wiki/Marjanu_Vella" title="Marjanu Vella" type="wikipedia">Marjanu Vella<figure><caption>Marjanu Vella bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p>Patri <hi rend="bold">Marjanu Vella</hi> (<ref target="https://mt.wikipedia.org/wiki/Tas-Sliema">Tas-Sliema</ref>, 14 ta' Diċembru 1927 - 25 ta' Frar 1988), kien poeta u Patri Franġiskan Minuri.</p>
Studju
<p>Studja fi Stella Maris College u l-Liċeo u ġab il-Matrikola fil-Malti u t-Taljan. Ta' 18-il sena daħal patri (O.F.M.) u qaddes fl-1952. Kiseb il-lettorat fl-ilsien u l-letteratura Taljana fl-1960. </p>
<p>Għallem il-Malti u t-Taljan. </p>
Poeżiji
<p>L-ewwel poeżija tiegħu kitibha meta kien għadu l-Liċeo. Il-kitbiet tiegħu bdew jidhru f' <hi rend="italic">Leħen il-Malti</hi> u fl-antoloġiji <hi rend="italic">Il-Muża Maltija</hi>, <hi rend="italic">Linji Ġodda</hi> u <hi rend="italic">Poeti Maltin</hi>. </p>
<p>Ix-xogħlijiet tiegħu jinsabu miġbura f’ <hi rend="italic">Ġiżimin Aħmar</hi> (1958), <hi rend="italic">Dgħajjes tal-Karti</hi> (1969), <hi rend="italic">Ħitan tas-Sejjieħ</hi> (1975), <hi rend="italic">Ġarġir mal-Ħerża</hi> (1979), u <hi rend="italic">Qoffa Riħ</hi> (1985).</p>
<p>Fl-1975, <hi rend="italic">Ħitan tas-Sejjieħ</hi> intgħażel bħala test għall-istudenti tal-Malti fil-Matrikola.</p>
<p>Numru sew ta' poeżiji tiegħu nqalbu għall-Ingliż u t-Taljan. </p>
<p>Il-Prof. <ref target="https://mt.wikipedia.org/wiki/Oliver_Friggieri">Oliver Friggieri</ref> janalizza hekk il-poeżija ta' Vella:</p>
<p>"Il-lirika tiegħu, oriġinali u personali ħafna, hi mfassla sikwit fuq il-Vanġelu jew fuq siltiet bibliċi. Il-ġrajjiet ta’ kuljum huma mbiddla f’xhieda tal-preżenza ta’ Alla fil-ħajja, waqt li n-niket huwa dejjem mogħti tifsira reliġjuża. Tema ewlenija fil-versi tiegħu hija l-ħtieġa tal-bniedem li jifhem il-misteru u jiltaqa’ ma’ Alla.</p>
<p>Il-kelma mhux biss titniżżel fuq il-karta bil-qies li titlob is-sengħa tal-kitba, iżda tirrifletti qagħda ġewwiena, esperjenza mġarrba tassew mill-awtur. Il-poeżija ta’ Marjanu Vella mhix magħluqa f’gaġġa provinċjali, ristretta fiċ-ċokon tal-lokalità Maltija, hi miftuħa biex tħaddan temi universali, ħielsa minn kull irbit ma’ żmien u spazju partikulari. Dan hu xkiel li sikwit il-poeżija Maltija tas-sittinijiet u tal-bidu tas-sebgħinijiet qajla rnexxielha tegħleb. Kontra ta’ dan, Marjanu Vella nxteħet mill-ewwel fil-kurrent ta’ ħsieb u ta’ sentiment li mhumiex tipiċi ta’ gżira ċkejkna.</p>
<p>It-tematika tiegħu hi nisranija u mistika. Bħal Dun Karm, Rużar Briffa, Anton Buttigieg u Karmenu Vassallo huwa jixrob min-nixxiegħa tat-tiġrib. Għal Vella l-ogħla quċċata fil-ġrajja tal-umanità tibqa’ dik li tirrappreżenta lid-divinità tmiss mal-umanità. Il-Kruċifissjoni ta’ Kristu tibqa’ għajn tal-akbar ispirazzjoni, kif fil-fatt għadha għal bosta artisti tas-seklu għoxrin. Il-bniedem imġarrab jagħraf lilu nnifsu fit-tislib, fit-tbatija li l-aqwa eżempju tagħha seħħ fuq il-Golgota. Fit-tema ċentrali tiegħu, jinġabru t-temi l-oħra kollha, ilkoll varjazzjonijiet tal-ħsieb Nisrani li l-bniedem jinsab fid-dinja biex bit-tbatija tiegħu jasal għall-ħelsien dejjiemi mit-tbatija. Il-kontenut bibliku jitbiddel f’kontenut liriku u ritwalistiku."</p>
Xogħlijiet oħra
<p>Bejn l-1952 u l-1964 kiteb tmien bijografiji li kollha reġgħu ġew stampati t-tieni darba.</p>
<p>Fl-1985 kiteb <hi rend="italic">Oratorjo Madonna tas-Sacro Cuor</hi> u, fl-1989, <hi rend="italic">Demm fuq il-Verna</hi> li ġew immużikati mill-Maestro Prof. Joseph Vella li ttellgħu f'diversi okkażjonijiet. Dawn iż-żewġ oratorji flimkien ma' xi poeżiji, li kitibhom fiż-żmien li kien l-isptar, ġew ippubblikati ftit wara mewtu, fl-1989 fi ktieb bl-isem <hi rend="italic">Demm fuq il-Verna</hi>.</p>
Ħoloq esterni

<list type="unordered"><item><ref target="http://www.akkademjatalmalti.com/page.asp?p=9051&amp;l=1">akkademjatalmalti.com</ref></item></list>
</text></body></html>