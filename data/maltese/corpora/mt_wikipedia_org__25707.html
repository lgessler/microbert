<html><body><text id="wikipedia_mt_wikipedia_org__25707.html" ns="0" revid="272407" sourceurl="https://mt.wikipedia.org/wiki/Saryarka" title="Saryarka" type="wikipedia">Saryarka<figure><caption>Il-pajsaġġ tal-bwar u tal-isteppi ta' Saryarka</caption></figure>
<p><hi rend="bold">Saryarka</hi> (bil-<ref target="https://mt.wikipedia.org/wiki/Lingwa_Każaka">Każak</ref>: <hi rend="italic">saryarka</hi>, li tfisser "wita safra") hija parti watja mir-reġjun muntanjuż tal-<ref target="https://mt.wikipedia.org/wiki/Każakistan">Każakistan</ref>, b'pajsaġġ enormi ta' 450,344 ettaru magħmul minn <ref target="https://mt.wikipedia.org/wiki/Steppa">steppi</ref> u <ref target="https://mt.wikipedia.org/wiki/Lag">lagi</ref> fit-Tramuntana tal-Każakistan.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Saryarka ġiet iddeżinjata bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fis-7 ta' Lulju 2008<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u tinkludi żewġ riżervi naturali: ir-Riżerva Naturali Statali ta' <ref target="https://mt.wikipedia.org/wiki/Naurzum">Naurzum</ref> fil-Provinċja ta' <ref target="https://mt.wikipedia.org/wiki/Kostanay">Kostanay</ref> u r-Riżerva Naturali Statali ta' <ref target="https://mt.wikipedia.org/wiki/Korgalzhyn">Korgalzhyn</ref> fir-Reġjun ta' <ref target="https://mt.wikipedia.org/wiki/Aqmola">Aqmola</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Iż-żewġ riżervi fihom <ref target="https://mt.wikipedia.org/wiki/Art_mistagħdra">artijiet mistagħdra</ref> li jservi bħala punti ta' waqfa importanti għall-għasafar li jpassu mill-<ref target="https://mt.wikipedia.org/wiki/Afrika">Afrika</ref>, mill-<ref target="https://mt.wikipedia.org/wiki/Ewropa">Ewropa</ref> u min-Nofsinhar tal-<ref target="https://mt.wikipedia.org/wiki/Asja">Asja</ref> sal-postijiet tat-tnissil tagħhom fil-Punent u fil-Lvant tas-<ref target="https://mt.wikipedia.org/wiki/Siberja">Siberja</ref>. Huwa stmat li bejn 15 u 16-il miljun <ref target="https://mt.wikipedia.org/wiki/Għasfur">għasfur</ref>, fosthom speċijiet mhedda, jużaw is-siti bħala postijiet fejn l-għasafar jieqfu biex jieklu u għalhekk huma postijiet magħrufa sew fost dawk li jħobbu josservaw l-għasafar. Il-<ref target="https://mt.wikipedia.org/wiki/Fjamingu">fjamingi</ref> roża u l-<ref target="https://mt.wikipedia.org/wiki/Pellikan">pellikani</ref> b'mod partikolari huma attrazzjoni kbira fir-Riżerva Naturali Statali ta' Korgalzhyn.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Sit ta' Wirt Dinji
<figure><caption>Sajga</caption></figure>
<p>Saryarka hija sit ta' wirt naturali dinji tal-UNESCO u tqies li għandha valur straordinarju universali abbażi ta' żewġ kriterji tal-għażla tal-UNESCO: <hi rend="bold">il-kriterju (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar", ladarba hemm spazji kbar ta' artijiet mistagħdra u ta' bwar mhux mimsusa li huma partikolari tal-<ref target="https://mt.wikipedia.org/wiki/Asja_Ċentrali">Asja Ċentrali</ref>, u <hi rend="bold">l-kriterju (x)</hi> "Post fejn hemm l-iktar <ref target="https://mt.wikipedia.org/wiki/Ħabitat">ħabitats</ref> naturali importanti u sinifikanti għall-konservazzjoni fil-post tad-diversità <ref target="https://mt.wikipedia.org/wiki/Bijoloġija">bijoloġika</ref>, inkluż fejn hemm speċijiet mhedda ta' valur universali straordinarju mill-perspettiva tax-<ref target="https://mt.wikipedia.org/wiki/Xjenza">xjenza</ref> jew tal-konservazzjoni", ladarba jpassu speċijiet rari bħall-grawwijiet tas-Siberja jew fejn jgħixu b'mod permanenti ħafna żwiemel fil-beraħ u fis-selvaġġ kif ukoll speċijiet ta' <ref target="https://mt.wikipedia.org/wiki/Fawna">fawna</ref> selvaġġa rari tal-isteppi tal-Każakistan, fosthom il-<ref target="https://mt.wikipedia.org/wiki/Marmotta">marmotti</ref>, il-<ref target="https://mt.wikipedia.org/wiki/Lupu">lupi</ref> u s-<ref target="https://mt.wikipedia.org/wiki/Sajga">sajga</ref> (speċi ta' <ref target="https://mt.wikipedia.org/wiki/Antilop">antilopi</ref> mneħirhom minfuħ).<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
</text></body></html>