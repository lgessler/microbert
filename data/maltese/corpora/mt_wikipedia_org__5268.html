<html><body><text id="wikipedia_mt_wikipedia_org__5268.html" ns="0" revid="215950" sourceurl="https://mt.wikipedia.org/wiki/Opossum_ta%27_denbu_sufi" title="Opossum ta' denbu sufi" type="wikipedia">Opossum ta' denbu sufi
<p>L-<hi rend="bold">Opossum ta' denbu sufi</hi>, magħruf xjentifikament bħala <hi rend="italic">Glironia venusta</hi>, huwa mammiferu marsupjal <ref target="https://mt.wikipedia.org/wiki/Notturn">notturn</ref>, tal-familja <ref target="https://mt.wikipedia.org/wiki/Didelphidae">Didelphidae</ref>, fl-ordni <ref target="https://mt.wikipedia.org/wiki/Didelphimorphia">Didelphimorphia</ref> nattiv tal-kontinent tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref>.</p>
<p>Dan huwa speċi ta' <ref target="https://mt.wikipedia.org/wiki/Opossum">opossum</ref> b'morfoloġija addatata għal ħajja fis-siġar u dejjem insab jgħix f'abitat ta' foresti tax-xita (jew pluvjali) f'elevazzjonijiet ta' bejn 300 u 1000 metru 'l fuq mil-livell tal-baħar.   </p>
Deskrizzjoni
<p>L-Opossum ta' denbu sufi għandu l-pil kannella fl-oranġo, b'żewġ linji suwed fuq rasu madwar l-għajnejn għal fuq l-imnieħer li jiffurmaw maskra u linja oħra griża tifred lil dawn it-tnejn minn fuq l-imnieħer sal-widnejn bla pil lewn kannella skur fl-iswed. <hi rend="italic">Glironia venusta</hi> adult jikber bejn 16 u 20.5 ċentimetri eskluż id-denb li jkun ġeneralment itwal mil-ġisem b'tul ta' bejn 19.5 u 20.5 ċentimetri. Uniku fost l-opossumi dan il-marsupjal għandu denb sufi u peluż ħafna kważi mat-tul kollu tiegħu, kemm man-naħa ta' fuq kif ukoll mal-ġnub u dan il-fattizz partikolari jintuża fl-isem komuni ta' din l-ispeċi.</p>
<p>Dan l-opossum huwa annimal <ref target="https://mt.wikipedia.org/wiki/Omnivoru">omnivoru</ref> u d-dieta prinċipali tikkonsisti minn frott, nettari, insetti, bajd u annimali vertebrati u invertebrati żgħar oħrajn.</p>
Distribuzzjoni
<p>Minn dan l-opossum rari inqabdu disa' eżemplari biss u l-aħħar wieħed kien maqbud fl-1989 (Tarifa u Anderson, 1997). Dan għandu distribuzzjoni ristretta u l-eżemplari kollha inqabdu fil-foresta tax-xita (jew pluvjali) tal-<ref target="https://mt.wikipedia.org/wiki/Amażonja">Amażonja</ref> fil-<ref target="https://mt.wikipedia.org/wiki/Bolivja">Bolivja</ref>, il-<ref target="https://mt.wikipedia.org/wiki/Brażil">Brażil</ref>, l-<ref target="https://mt.wikipedia.org/wiki/Ekwador">Ekwador</ref> u l-<ref target="https://mt.wikipedia.org/wiki/Peru">Peru</ref>. </p>
Riproduzzjoni
<p>Ftit li xejn hemm informazzjoni dwar ir-riproduzzjoni ta' <hi rend="italic">Glironia venusta</hi>, ħlief li l-organi riproduttivi huma simili tal-opossumi tal-<ref target="https://mt.wikipedia.org/wiki/Ġeneru_(tassonomija)">ġeneru</ref> <hi rend="italic"><ref target="https://mt.wikipedia.org/wiki/Caluromys">Caluromys</ref></hi>. Il-mara għandha 4 <hi rend="bold">mammae</hi> (sidra jew żejżiet) u dan juri li l-botna huma anqas numerużi minn dawk tal-biċċa l-kbira tal-possumi tas-<ref target="https://mt.wikipedia.org/wiki/Sottofamilja">sottofamilja</ref> <ref target="https://mt.wikipedia.org/wiki/Didelphinae">Didelphinae</ref>. L-Opossum ta' denbu sufi mhuwiex mgħammar b'marsupju u dan jindika li l-frieħ sakemm jiżviluppaw dawn jinżammu imqabdin mal-pil fuq in-naħa taż-żaqq tal-omm.</p>
Klassifikazzjoni
<p>Dan il-ġeneru huwa monotipiku (jiġifieri huwa rappreżentat bi speċi waħda biss) u l-klassifikazzjoni tiegħu mhijiex mija fil-mija. Meta jkun ikklassifikat fil-familja <ref target="https://mt.wikipedia.org/wiki/Didelphidae">Didelphidae</ref>, f'uħud mil-klassifikazzjonijiet ikun għalih waħdu fis-sottofamilja <ref target="https://mt.wikipedia.org/wiki/Glironiinae">Glironiinae</ref>:</p>
<list type="unordered"><item>Ordni <ref target="https://mt.wikipedia.org/wiki/Didelphimorphia">Didelphimorphia</ref>
<list type="unordered"><item>Superfamilja <ref target="https://mt.wikipedia.org/wiki/Didelphoidea">Didelphoidea</ref>
<list type="unordered"><item>Familja <ref target="https://mt.wikipedia.org/wiki/Didelphidae">Didelphidae</ref>
<list type="unordered"><item>Sottofamilja <ref target="https://mt.wikipedia.org/wiki/Glironiinae">Glironiinae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Glironia">Glironia</ref></hi>
<list type="unordered"><item><hi rend="bold">Opossum ta' denbu sufi</hi>, <hi rend="italic">Glironia venusta</hi></item></list></item></list></item></list></item></list></item></list></item></list>
<p>Fi klassifikazzjonijiet oħrajn ikun parti mis-sottofamilja <ref target="https://mt.wikipedia.org/wiki/Caluromyinae">Caluromyinae</ref> flimkien mal-opossumi sufin:</p>
<list type="unordered"><item>Ordni <ref target="https://mt.wikipedia.org/wiki/Didelphimorphia">Didelphimorphia</ref>
<list type="unordered"><item>Superfamilja <ref target="https://mt.wikipedia.org/wiki/Didelphoidea">Didelphoidea</ref>
<list type="unordered"><item>Familja <ref target="https://mt.wikipedia.org/wiki/Didelphidae">Didelphidae</ref>
<list type="unordered"><item>Sottofamilja <ref target="https://mt.wikipedia.org/wiki/Caluromyinae">Caluromyinae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Glironia">Glironia</ref></hi>
<list type="unordered"><item><hi rend="bold">Opossum ta' denbu sufi</hi>, <hi rend="italic">Glironia venusta</hi></item></list></item></list></item></list></item></list></item></list></item></list>
<p>Fi skemi oħrajn kemm-il darba jiġi kklassifikat fil-familja <ref target="https://mt.wikipedia.org/wiki/Caluromyidae">Caluromyidae</ref> (is-sottofamilja <ref target="https://mt.wikipedia.org/wiki/Caluromyinae">Caluromyinae</ref> elevata f'livell ta' familja): </p>
<list type="unordered"><item>Ordni <ref target="https://mt.wikipedia.org/wiki/Didelphimorphia">Didelphimorphia</ref>
<list type="unordered"><item>Superfamilja <ref target="https://mt.wikipedia.org/wiki/Didelphoidea">Didelphoidea</ref>
<list type="unordered"><item>Familja <ref target="https://mt.wikipedia.org/wiki/Caluromyidae">Caluromyidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Glironia">Glironia</ref></hi>
<list type="unordered"><item><hi rend="bold">Opossum ta' denbu sufi</hi>, <hi rend="italic">Glironia venusta</hi></item></list></item></list></item></list></item></list></item></list>
<p>Fil-familja <ref target="https://mt.wikipedia.org/wiki/Glironiidae">Glironiidae</ref> (is-sottofamilja <ref target="https://mt.wikipedia.org/wiki/Glironiinae">Glironiinae</ref> elevata f'livell ta' familja) jinsab għalih waħdu:</p>
<list type="unordered"><item>Ordni <ref target="https://mt.wikipedia.org/wiki/Didelphimorphia">Didelphimorphia</ref>
<list type="unordered"><item>Superfamilja <ref target="https://mt.wikipedia.org/wiki/Didelphoidea">Didelphoidea</ref>
<list type="unordered"><item>Familja <ref target="https://mt.wikipedia.org/wiki/Glironiidae">Glironiidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Glironia">Glironia</ref></hi>
<list type="unordered"><item><hi rend="bold">Opossum ta' denbu sufi</hi>, <hi rend="italic">Glironia venusta</hi></item></list></item></list></item></list></item></list></item></list>
Referenzi
<list type="unordered"><item>Wilson, D. E.; Reeder, D. M. <hi rend="italic"><ref target="http://www.bucknell.edu/msw3/">Mammal Species of the World, 3rd edition</ref></hi>, Johns Hopkins University Press, <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref></item>
<item>Eisenberg, John F.; Kent H. Redford (2000). <hi rend="italic">Mammals of Neotropics: Ecuador, Bolivia and Brazil.</hi></item></list>
Ħoloq esterni
<list type="unordered"><item><ref target="http://www.iucnredlist.org/details/9245/0"><hi rend="italic">Glironia venusta</hi></ref> fuq il-<ref target="https://mt.wikipedia.org/wiki/Lista_Ħamra_tal-IUCN">Lista Ħamra tal-IUCN</ref> 2006</item>
<item><ref target="http://paleodb.org/cgi-bin/bridge.pl">Id-Databażi Palebijoloġika</ref></item>
<item><ref target="http://animaldiversity.ummz.umich.edu/site/accounts/information/Glironia_venusta.html"><hi rend="italic">Glironia venusta</hi></ref> fuq is-sit tal-Mużew taż-Żooloġija tal-Università ta' Michigan</item></list>
</text></body></html>