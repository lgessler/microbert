<html><body><text id="wikipedia_mt_wikipedia_org__2090.html" ns="0" revid="247413" sourceurl="https://mt.wikipedia.org/wiki/Gwerer_Puni%C4%8Bi" title="Gwerer Puniċi" type="wikipedia">Gwerer Puniċi<p>Il-<hi rend="bold">Gwerer Puniċi</hi> kienu sensiela ta' tliet gwerer miġġielda bejn ir-<ref target="https://mt.wikipedia.org/wiki/Rumani">Rumani</ref> u l-belt <ref target="https://mt.wikipedia.org/wiki/Feniċi">Feniċja</ref> ta' <ref target="https://mt.wikipedia.org/wiki/Kartaġiniżi">Kartaġni</ref>. Jissejħu "Puniċi" għax ir-Rumani baqgħu jirreferu għall-Kartaġiniżi bħala Feniċi, billi l-kelma bil-<ref target="https://mt.wikipedia.org/wiki/Latin">Latin</ref> għall-feniċju għandha l-għerq 'Puniceus'.</p>
<p>Il-kawża prinċipali ta' dawn il-Gwerer Puniċi kien il-kunflitt ta' interess bejn il-<ref target="https://mt.wikipedia.org/wiki/Kartaġiniżi">Kartaġiniżi</ref> u r-<ref target="https://mt.wikipedia.org/wiki/Rumani">Rumani</ref>, kawżat minħabba l-espansjoni ta' dawn iż-żewġ <hi rend="italic">superpotenzi</hi> tal-<ref target="https://mt.wikipedia.org/wiki/Baħar_Mediterran">Mediterran</ref>. Ir-Rumani kienu interessati ħafna fil-portijiet u l-kolonji Kartaġiniżi. Fil-bidu tal-Ewwel Gwerra Punika, Kartaġni kienet tiddomina l-<ref target="https://mt.wikipedia.org/wiki/Baħar_Mediterran">Mediterran</ref>, b'imperu marittimu kbir ħafna, filwaqt li Ruma bdiet issir il-mexxejja tal-popli Latini fl-Italja. Fl-aħħar tat-Tielet Gwerra Punika, Ruma kienet rebħet l-imperu sħiħ tal-Kartaġiniżi u ħassret lill-belt ta' Kartaġni minn wiċċ id-dinja, biex b'hekk Ruma saret l-iktar nazzjon potenti fil-Mediterran.</p>
<list type="unordered"><item>L-Ewwel Gwerra Punika (<ref target="https://mt.wikipedia.org/wiki/264_QK">264 QK</ref> - <ref target="https://mt.wikipedia.org/wiki/241_QK">241 QK</ref>) kienet primarjament gwerra marittima.</item>
<item>It-Tieni Gwerra Punika (<ref target="https://mt.wikipedia.org/wiki/218_QK">218 QK</ref> - <ref target="https://mt.wikipedia.org/wiki/202_QK">202 QK</ref>) hi famuża grazzi għal Annibale u l-attakki tiegħu fl-<ref target="https://mt.wikipedia.org/wiki/Italja">Italja</ref>.</item>
<item>It-Tielet Gwerra Punika (<ref target="https://mt.wikipedia.org/wiki/149_QK">149 QK</ref> - <ref target="https://mt.wikipedia.org/wiki/146_QK">146 QK</ref>) spiċċat bit-telfa ta' <ref target="https://mt.wikipedia.org/wiki/Kartaġiniżi">Kartaġni</ref>.</item></list>
</text></body></html>