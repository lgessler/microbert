<html><body><text id="wikipedia_mt_wikipedia_org__940.html" ns="0" revid="273524" sourceurl="https://mt.wikipedia.org/wiki/Etna" title="Etna" type="wikipedia">Etna
<figure><caption>Veduta tal-Etna fl-isfond</caption></figure>
<figure><caption>Eruzzjoni tal-Etna</caption></figure>
<figure><caption>Il-vulkan Etna</caption></figure>
<p>L-<hi rend="bold">Etna</hi> huwa <ref target="https://mt.wikipedia.org/wiki/Vulkan">vulkan</ref> fi <ref target="https://mt.wikipedia.org/wiki/Sqallija">Sqallija</ref>, l-<ref target="https://mt.wikipedia.org/wiki/Italja">Italja</ref>, għoli 3,604 metru, li żbroffa bil-qawwi kemm-il darba b'periklu għall-eqreb belt kbira <ref target="https://mt.wikipedia.org/wiki/Katanja">Katanja</ref>. Dan il-vulkan jista' jidher minn <ref target="https://mt.wikipedia.org/wiki/Malta">Malta</ref>. Huwa wiehed mill-aktar vulkani attivi tad-dinja.</p>
<p>L-ewwel żbroff irreġistrat tal-Etna seħħ fis-seklu 18 qK, għalkemm studji ġeoloġiċi juru li l-vulkan kien attiv sa minn qabel dak il-perjodu. Minn dak iż-żmien 'il hawn, nafu li żbroffa 90 darba u l-iktar waħda devastanti kienet dik tal-1169. Dan l-iżbroff qered il-belt ta' <ref target="https://mt.wikipedia.org/wiki/Katanja">Katanja</ref> u ħa miegħu 15,000 ruħ, waqt li f'ieħor li seħħ fl-1669 mietu mal-20,000. </p>
<p>Aktar reċenti, fis-sena 1928 żewġt irħula ntradmu kważi għal kollox minn xmara ta' <ref target="https://mt.wikipedia.org/wiki/Lava">lava</ref>, u fl-1947 frott l-attività vulkanika ffurmaw żewġ krateri ġodda. L-Etna żbroffa wkoll fl-1971, l-1981, l-1983, u fl-1992, meta l-lava ġiet ikkontrollata permezz ta' splussiv immonitorjat. Fl-2001 seħħ numru ta' ċaqliq, li laħaq il-qofol tiegħu f'Lulju u fl-ewwel nofs ta' Awwissu meta xmajjar ħomor nar gelglu lejn il-belt ta' <ref target="https://mt.wikipedia.org/wiki/Nicolosi">Nicolosi</ref>. B'dawn l-eruzzjonijiet infetħu sitt xpakkaturi li alteraw l-għamla ta' dan il-kon ġebli. L-aħħar żbroff reġistrat kien dak ta' April 2013, li wasal sabiex partijiet fin-Nofsinhar ta' <ref target="https://mt.wikipedia.org/wiki/Malta">Malta</ref> ġew affettwati bi trab iswed.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Sit ta' Wirt Dinji
<p>L-Etna ġiet iddeżinjata bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2013.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi tal-kriterju tal-għażla (viii) tal-UNESCO: "Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta' art, jew il-karatteristiċi ġeomorfiċi jew fiżjografiċi sinifikanti".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>