<html><body><text id="wikipedia_mt_wikipedia_org__12582.html" ns="0" revid="272523" sourceurl="https://mt.wikipedia.org/wiki/George_Abela" title="George Abela" type="wikipedia">George Abela
<figure><caption>George Abela</caption></figure>
<p><hi rend="bold">“</hi>Irrid inkun simbolu ta' għaqda u nilqa din il-ħatra b'umiltà u gratitudni.<hi rend="bold">”</hi></p>
—George Abela f'jum il-ħatra tiegħu bħala President
<p>L-Avukat <hi rend="bold">George Abela</hi> (<ref target="https://mt.wikipedia.org/wiki/Ħal_Qormi">Qormi</ref>, <ref target="https://mt.wikipedia.org/wiki/22_ta'_April">22 ta' April</ref> <ref target="https://mt.wikipedia.org/wiki/1948">1948</ref>) kien it-tmien <ref target="https://mt.wikipedia.org/wiki/President_ta'_Malta">President tar-Repubblika ta' Malta</ref>. Huwa kien ukoll Deputat Mexxej tal-Partit Laburista.</p>
<p>George Abela twieled f'<ref target="https://mt.wikipedia.org/wiki/Ħal_Qormi">Ħal Qormi</ref> għand George u Ladgarda mwielda Debono. Huwa attenda l-iskola primarja ta' Ħal Qormi stess u kompla bl-edukazzjoni sekondarja tiegħu fil-Liċew tal-<ref target="https://mt.wikipedia.org/wiki/Ħamrun">Ħamrun</ref>. Fl-1965 daħal fl-<ref target="https://mt.wikipedia.org/wiki/Università_ta'_Malta">Università ta' Malta</ref>, fejn ġab il-Baċellerat tal-Arti. Hu kompla l-istudji tiegħu u sar nutar pubbliku, imbagħad, fl-1975, hu ggradwa bħala avukat. Il-<ref target="https://mt.wikipedia.org/wiki/General_Workers'_Union">General Workers' Union</ref> ħatritu bħala l-<ref target="https://mt.wikipedia.org/wiki/Konsulent_legali">konsulent legali</ref> tagħha, u fil-25 sena li qatta' ma' din l-unjin kiseb esperjenza konsiderevoli fid-drittjiet tal-ħaddiema.</p>
Ħidma sportiva
<p>Fl-1982, wara li serva bħala president ta' <ref target="https://mt.wikipedia.org/wiki/Qormi_FC">Qormi FC</ref>, hu kien magħżul bħala ċ-ċermen tal-<ref target="https://mt.wikipedia.org/wiki/Malta_Football_Association">Malta Football Association</ref>. Fl-MFA għamel bidliet kbar, u tejjeb l-infrastruttura, fejn ġew mibnija grawnds għat-taħriġ, ġinnasju, u klinika tal-fiżjoterapija, waqt li ġie installat dawl artifiċjali. Il-plejers tat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali tal-futbol ta' Malta</ref> kienu ngaġġati għat-taħriġ għall-ewwel darba fuq bażi professjonali.</p>
Politika
<p>Wara għaxar snin fl-MFA, fl-1992, hu ħalla l-kariga li kellu u ħa l-irwol ta' Deputat Kap responsabbli tal-Affarijiet tal-Partit fi ħdan il-<ref target="https://mt.wikipedia.org/wiki/Partit_Laburista_(Malta)">Partit Laburista</ref>. Wara r-rebħa elettorali tal-partit fl-1996, hu ġie appuntat mill-<ref target="https://mt.wikipedia.org/wiki/Prim_Ministru_ta'_Malta">Prim Ministru</ref> l-ġdid, <ref target="https://mt.wikipedia.org/wiki/Alfred_Sant">Alfred Sant</ref>, konsulent legali u b'hekk beda jattendi s-seduti tal-<ref target="https://mt.wikipedia.org/wiki/Kabinett">kabinett</ref>. Hu irriżenja minn postu fl-1997 wara dissens mal-Prim Ministru Alfred Sant. Fl-1998 ma baqax attiv fil-PL, minħabba nuqqas ta' ftehim wara d-deċiżjoni meħuda mid-delegati fil-konferenza ġenerali tal-partit li jsejħu elezzjoni bikrija li kienet mifuhma li kienet neċessarja minħabba li f'dak il-perjodu kien hemm kriżi parlamentari. Fis-sena 2000 hu spiċċa sfavorit fl-amministrazzjoni tal-General Workers' Union u uffiċjalment ma' baqax mal-organizzazzjoni.</p>
<p>Mill-2000 'il quddiem hu beda jiffoka fuq il-prattika legali privata tiegħu, fejn ħadem bħala konsulent legali għal diversi entitajiet tal-gvern, fosthom mal-<ref target="https://mt.wikipedia.org/wiki/Awtorità_tal-Ambjent_u_l-Ippjanar">Awtorità tal-Ambjent u l-Ippjanar</ref> (MEPA) u l-Malta European Union Steering Action Committee (MEUSAC). Din, flimkien mal-kritika pubblika persistenti lejn l-Unjin, wasslet għall-istampa biex tispeluka fuq affinità ġdida ta' Abela lejn l-amministrazzjoni <ref target="https://mt.wikipedia.org/wiki/Partit_Nazzjonalista_(Malta)">Nazzjonalista</ref>, partikularment lejn il-Prim Ministru ta' dak iż-żmien, <ref target="https://mt.wikipedia.org/wiki/Edward_Fenech_Adami">Edward Fenech Adami</ref>, u l-Ministru tal-Kabinett <ref target="https://mt.wikipedia.org/wiki/Austin_Gatt">Austin Gatt</ref>. Dawn l-ispekulazzjonijiet dehru influwenti fil-ġirja għall-kap tal-Partit Laburista tal-2008.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Hu kkontesta l-elezzjoni għall-kap il-ġdid tal-Partit Laburista wara r-riżenja ta' Alfred Sant fl-2008, flimkien ma' <ref target="https://mt.wikipedia.org/wiki/Evarist_Bartolo">Evarist Bartolo</ref>, <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref>, <ref target="https://mt.wikipedia.org/wiki/Joseph_Muscat">Joseph Muscat</ref> u <ref target="https://mt.wikipedia.org/wiki/Michael_Falzon">Michael Falzon</ref>. Nhar is-6 ta' Ġunju 2008, minħabba li ebda kandidat ma kiseb il-50% u vot biex jiġi elett bħala l-kap tal-partit, kellha issir it-tieni rawnd ta' votazzjoni bejn l-aktar żewġ kandidati li ġabu voti. Fl-ewwel rawnd, Joseph Muscat kiseb 435 vot, waqt li Abela kiseb 200 vot mit-875 vot validu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Abela tilef il-konfront elettorali ma' Joseph Muscat meta dan tal-aħħar kiseb total ta' 574 vot (66.36%) waqt li George Abela ġab 291 (33.64%).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-kap il-ġdid Joseph Muscat stieden lil Abela biex jipparteċipa fl-affarijiet tal-partit taħt il-gwida l-ġdida, u Abela ġie maħtur bħala r-rappreżentant tal-Partit Laburista fil-Malta-EU Steering Action Committee (MEUSEC).</p>
President ta' Malta
<p>Nhar it-12 ta' Jannar 2009, il-Prim Ministru <ref target="https://mt.wikipedia.org/wiki/Lawrence_Gonzi">Lawrence Gonzi</ref> ħabbar li l-Gvern kien ippropona lil George Abela bħala l-President suċċessiv ta' Malta. Hu kellu jkun is-suċċessur ta' Eddie Fenech Adami li l-ħames snin li kellu fl-irwol ta' <ref target="https://mt.wikipedia.org/wiki/President_ta'_Malta">President ta' Malta</ref> kienu se jiskadu fl-4 ta' April 2009.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Din hi l-ewwel darba fl-istorja ta' Malta li gvern innomina President li ġej mill-partit li jinsab fl-Oppożizzjoni. Il-<ref target="https://mt.wikipedia.org/wiki/Kamra_tad-Deputati_ta'_Malta">Kamra tad-Deputati</ref> wriet qbil unanimu fl-elezzjoni interna li saret għall-kandidatura ta' Abela bħala President, u din kienet l-ewwel darba wkoll li l-Parlament espressa kunsens fuq kandidatura għal President mill-1974. Il-voti finali kienu ta' 26 favur u 2 kontra. </p>
<p>Nhar l-4 ta' April 2009, George Abela ġie maħtur bħala t-tmien President tar-Repubblika ta' Malta, wara quddiesa solenni kkonċelebrata mill-<ref target="https://mt.wikipedia.org/wiki/Arċisqof_ta'_Malta">Arċisqof ta' Malta</ref>, Mons. <ref target="https://mt.wikipedia.org/wiki/Pawlu_Cremona">Pawlu Cremona</ref> fil-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref> fil-<ref target="https://mt.wikipedia.org/wiki/Belt_Valletta">Belt Valletta</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fil-Palazz Presidenzjali, fil-preżenza tal-Ispiker tal-Kamra tar-Rappreżentanti, <ref target="https://mt.wikipedia.org/wiki/Louis_Galea">Louis Galea</ref>, u l-Prim Ministru, Lawrence Gonzi, Abela wiegħed li "jikkonserva, iħares u jiddefendi l-<ref target="https://mt.wikipedia.org/wiki/Kostituzzjoni_ta'_Malta">Kostituzzjoni ta' Malta</ref>".<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Inizjattivi ġodda
<p>Abela beda inizjattivi ġodda fosthom il-Forum tal-President li iddiskuta fi tliet sessjonijiet ir-Riforma Kostituzzjonali. Huwa beda ukoll il-Premju tal-President għall-Kreattività li għandu l-għan li jgħin fl-iżvilupp ta' talenti ġodda u fit-tkattir ta' ħidma marbuta ma' proġetti tal-arti li jimpenjaw lit-tfal u ż-żgħażagħ fil-komunità. Hemm tliet programmi marbuta mal-Premju- Tfal, Żgħażagħ u Komunità.</p>
<p>Mill-2011, fl-aħħar ta' kull sena beda jingħata l-Premju tal-President għall-volontarjat. Ġie mwaqqaf kumitat mmexxi mill-President Emeritus Ugo Mifsud Bonnici, flimkien ma' Anna Bonanno, Dr. Nigel Camilleri u Dr. Andrew Azzopardi li fasslu kriterji u regoli għal dan il-premju tal-Volontarjat, taħt il-Patroċinju tal-President Abela bis-segratarja Darleen Zerafa.</p>
Community Chest Fund
<p>Il-President Abela sa mill-2009 ried li l-manifestazzjoni nazzjonali tal-Istrina terġa' tibda ssir mingħajr rigali kif fil-fatt seħħ. Beda inizjattivi ġodda bħal Rockestra, President's Run, il-ftuħ tal-kitchen garden b'donazzjoni għall-Malta Community Chest Fund, attivitajiet il-Verdala miftuħin għall-pubbliku u b'donazzjoni għall-pazjenti bil-kanċer, attivitajiet fil-Palazz ta' San Anton, u diversi inizjattivi oħra.</p>
Relazzjoni mal-Gvern Laburista
<p>Fl-aħħar sena tal-Presidenza tiegħu, Abela ra bidla fl-amministrazzjoni. Wara 15-il sena ta' gvernijiet immexxija mill-Partit Nazzjonalista, <ref target="https://mt.wikipedia.org/wiki/Joseph_Muscat">Joseph Muscat</ref> għamel rebħa storika kbira għall-Partit Laburista. Biex ma jiġix impinġi ma' naħa jew ma' oħra, Abela għażel li ma joħroġx ixejjer mal-gallarija flimkien mal-Prim Ministru Muscat wara li dan ħa l-ġurament tal-ħatra.</p>
<p>Mill-ewwel inqalgħet polemika meta l-President George Abela għamel id-"Diskors tat-Tron" li bih fetaħ il-Parlament, diskors li jkun miktub mill-Prim Ministru tal-ġurnata. Xi uħud ħassewh wisq partiġġjan. Wara dan id-diskors, Abela sostna li l-President għandu jiddistakka ruħu mill-politika u għalhekk kien se jipproponi tibdil għad-diskors tat-tron, fil-bidu tal-leġislatura. Sostna li filwaqt li d-diskors għandu jibqa’ jsir, dan għandu jinkiteb mill-President innifsu filwaqt li jiffoka fuq ir-raġunijiet għalfejn għandu jinfetaħ il-Parlament. U mbagħad il-pjanijiet għal-leġislatura li jkun imiss għandhom jinqraw mill-Prim Ministru nnifsu.</p>
<p>Lejn l-aħħar tal-Presidenza tiegħu, Abela ma ffirmax liġi li ressaq Gvern Laburista li kienet tippermetti li koppji tal-istess sess jaddottaw trabi. Dik il-liġi mbagħad iffirmata l-President <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref>.</p>
Familja
<p>Abela iżżewweġ lil Margaret née Cauchi, mill-Belt Valletta, fit-23 ta' Mejju 1976. Għandhom żewġt itfal, Robert li huwa <ref target="https://mt.wikipedia.org/wiki/Avukat">avukat</ref>, u Maria li ggradwat mill-Università ta' Malta u tispeċjalizza fil-<ref target="https://mt.wikipedia.org/wiki/Kant_liriku">kant liriku</ref> fil-<ref target="https://mt.wikipedia.org/wiki/Conservatorio_Giuseppe_Verdi_(Milan)">Conservatorio Giuseppe Verdi</ref> ġewwa Milan, l-Italja.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Fi Frar 2010 <ref target="https://mt.wikipedia.org/wiki/Lydia_Abela">Lydia Abela</ref>, mart iben il-President George Abela saret is-segretarju eżekuttiv tal-Partit Laburista. <ref target="https://mt.wikipedia.org/wiki/Robert_Abela">Robert Abela</ref>, bin il-President, kellu sehem attiv fl-Elezzjonijiet Ġenerali 2013 u tkellem f'attivitajiet tal-massa tal-Partit Laburista.</p>


Ħoloq esterni
<list type="unordered"><item><ref target="https://president.gov.mt/presidenti-emeriti/dr-george-abela/">Profil</ref> fuq is-sit uffiċjali tal-President ta' Malta</item></list>
</text></body></html>