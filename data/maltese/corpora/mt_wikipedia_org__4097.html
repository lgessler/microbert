<html><body><text id="wikipedia_mt_wikipedia_org__4097.html" ns="0" revid="238632" sourceurl="https://mt.wikipedia.org/wiki/Tim_nazzjonali_tal-futbol_tar-Repubblika_%C4%8Aeka" title="Tim nazzjonali tal-futbol tar-Repubblika Ċeka" type="wikipedia">Tim nazzjonali tal-futbol tar-Repubblika Ċeka
<figure><caption>2014</caption></figure>
<p>It-<hi rend="bold">tim nazzjonali tal-futbol tar-Repubblika Ċeka</hi> huwa t-tim nazzjonali tad-dixxiplina sportiva tal-<ref target="https://mt.wikipedia.org/wiki/Futbol">futbol</ref> tar-<ref target="https://mt.wikipedia.org/wiki/Repubblika_Ċeka">Repubblika Ċeka</ref> u hu mmexxi mill-<ref target="https://mt.wikipedia.org/wiki/Federazzjoni_tal-futbol_tar-Repubblika_Ċeka">Českomoravský fotbalový svaz</ref>.</p>
Storja
<p>Qabel l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, il-<ref target="https://mt.wikipedia.org/wiki/Boemja">Boemja</ref> (ir-Repubblika Ċeka tal-lum), meta kienet parti mill-Imperu tal-<ref target="https://mt.wikipedia.org/wiki/Awstrija-Ungerija">Awstrija-Ungerija</ref>, huma lagħbu seba' partiti bejn l-1903 u l-1908, sitta minnhom kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> u waħda kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>. Il-Boemja lagħbet ukoll partita kontra l-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref>, Osmark u l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> fl-1939, waqt li kienet il-Protettorat tal-Boemja u l-Moravja.</p>
<p>Meta r-Repubblika Ċeka kienet parti miċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>, it-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">tim nazzjonali</ref> wasal darbtejn bħala finalista tellief tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> (<ref target="https://mt.wikipedia.org/wiki/Tazza_tad-Dinja_tal-Futbol_1934">1934</ref>, <ref target="https://mt.wikipedia.org/wiki/Tazza_tad-Dinja_tal-Futbol_1962">1962</ref>) u rebbieħ tal-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref> fl-<ref target="https://mt.wikipedia.org/wiki/Kampjonati_Ewropej_tal-Futbol_1976">1976</ref>.</p>
<p>Wara li ċ-Ċekoslovakkja ġiet diviża bħala r-Repubblika Ċeka u s-<ref target="https://mt.wikipedia.org/wiki/Slovakkja">Slovakkja</ref>, it-tim nazzjonali tar-Repubblika Ċeka ġie ffurmat, u huma lagħbu l-ewwel logħba barra minn darhom kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> fl-1994, fejn rebħu 4–1. L-ewwel partita ġewwa darhom kienet kontra l-<ref target="https://mt.wikipedia.org/wiki/Tim_nazzjonali_tal-futbol_tal-Litwanja">Litwanja</ref> f'<ref target="https://mt.wikipedia.org/wiki/Ostrava">Ostrava</ref>, fejn irreġistraw rebħa ta' 5–3.</p>
<p>L-ewwel partita kompetittiva waslet kontra <ref target="https://mt.wikipedia.org/wiki/Tim_nazzjonali_tal-futbol_ta'_Malta">Malta</ref> fejn ġewwa Ostrava rebħu bl-iskor ta' 6–1. Fil-fażi ta' kwalifika għall-<ref target="https://mt.wikipedia.org/wiki/Kampjonati_Ewropej_tal-Futbol_1996">Kampjonati Ewropej 1996</ref>, ir-Repubblika Ċeka rebħet Grupp 5 quddiem il-favoriti tal-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>, b'total ta' sitt rebħiet, tliet pari u telfa imbarazzanti kontra l-<ref target="https://mt.wikipedia.org/wiki/Tim_nazzjonali_tal-futbol_tal-Lussemburgu">Lussemburgu</ref>. Fil-fażi finali, li sar ġewwa l-<ref target="https://mt.wikipedia.org/wiki/Ingilterra">Ingilterra</ref>, iċ-Ċeki għaddew mill-fażi tal-gruppi, minkejja telfa fl-ewwel ġurnata kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>. Il-forma pożittiva tagħhom kompliet sejra u waslu sal-finali fejn tilfu 2–1 kontra l-Ġermaniżi.</p>
<p>Il-finali tal-1996, poġġiet liċ-Ċeki favoriti li jaqtgħu l-passaġġ għat-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref>. Madanakollu, spiċċaw it-tielet fil-grupp tagħhom, taħt <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref>.</p>
<p>Madanakollu, huma mal-ewwel pattew għal dan in-nuqqas billi kkwalifikaw għall-<ref target="https://mt.wikipedia.org/wiki/Kampjonati_Ewropej_tal-Futbol_2000">Euro 2000</ref>, fejn rebħu l-għaxar partiti tal-grupp. It-tim, madanakollu, falla li juri l-aħjar logħob tiegħu, fejn ġew eliminati fil-fażi tal-gruppi wara rebħa waħda biss. Għal darb'oħra, iċ-Ċeki naqsu li jikkwalifikaw għat-Tazza tad-Dinja, din id-darba jispiċċaw it-tieni fil-grupp wara d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref>, u jiġu megħluba 1–0 u 0–1 mill-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> fil-partita ta' spareġġ għal post fil-finali.</p>
<p>Fir-rawnd ta' kwalifikazzjoni għall-Euro 2004 huma għaddew għar-rawnd finali meta spiċċaw quddiem l-Olanda, u l-uniku punti li tilfu kienu fil-pari ta' 1–1 kontra l-<hi rend="italic">Oranje</hi>. Fil-fażi finali, iċ-Ċeki waslu sas-semifinali fejn ġew megħluba finalment mill-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref>, li kellha tirbaħ dik l-edizzjoni.</p>
<p>Is-sena 2006 fissret l-ewwel dehra tagħhom f'edizzjoni tat-Tazza tad-Dinja, fejn ikkwalifikaw grazzi għal żewġ rebħiet identiċi ta' 1–0 fuq in-<ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġja</ref> fil-partiti ta' spareġġ. Ġewwa l-<ref target="https://mt.wikipedia.org/wiki/Ġermanja">Ġermanja</ref>, huma kienu mistennija li jgaddu għar-rawnd suċċessiv wara rebħa konvinċenti ta' 3–0 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>, però telfiet ta' 2–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> fissru li l-pjanijiet tagħhom għal passaġġ fir-rawnd li jmiss sfumaw.</p>
<p>Il-kampanja deludenti tat-Tazza tad-Dinja wasslet għal kampanja ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> bl-unuri, fejn spiċċaw l-ewwel fil-grupp, quddiem il-Ġermanja. Iċ-Ċeki fl-ewwel logħba rebħu lill-ospiti tal-kompetizzjoni, l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref>, 1–0, qabel ma tilfu 3–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>. L-aħħar logħba kienet waħda deċiżiva kontra t-Turkija hekk kif iż-żewġ timijiet kienu qed jiġġieldu għal post fil-fażi li jmiss. Iċ-Ċeki bnew vantaġġ ta' 2–0 wara siegħa logħob u meta deher li kienu huma li se jkomplu fil-kompetizzjoni, it-Turkija għamlu rimonta impressjonati fejn fi kwarta skorjaw tliet gowls u rebħu 3–2, biex eliminaw lir-Repubblika Ċeka u temmet l-esperjenza internazzjonali tal-kowċ <ref target="https://mt.wikipedia.org/wiki/Karel_Brückner">Karel Brückner</ref>.</p>
<p>Wara l-falliment fil-Kampjonati Ewropej, l-attenzjoni reġgħet irritornat fuq it-Tazza tad-Dinja, fejn iċ-Ċeki ttellgħu fi <ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)_-_Grupp_3">Grupp 3</ref>. Huma bdew il-kampjonat b'pari ta' 0–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Irlanda_ta'_Fuq">Irlanda ta' Fuq</ref>, li kienet segwita minn prestazzjoni deludenti kontra l-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> li sarrfet f'telfa ta' 2–1. Il-prestazzjonijiet ftit li xejn tjiebu fejn kellhom jitħabtu biex jegħlbu 1–0 lis-<ref target="https://mt.wikipedia.org/wiki/Tim_nazzjonali_tal-futbol_tas-Slovenja">Slovenja</ref>, u rebħa oħra sofferta kontra <ref target="https://mt.wikipedia.org/wiki/Tim_nazzjonali_tal-futbol_ta'_San_Marino">San Marino</ref>, u pari ta' mingħajr gowls kontra s-Slovenja. Il-partita segwenti, telfa ta' 2–1 ġewwa darhom kontra l-ġiriena tas-<ref target="https://mt.wikipedia.org/wiki/Tim_nazzjonali_tal-futbol_tas-Slovakkja">Slovakkja</ref> fissret l-aħħar partita ta' <ref target="https://mt.wikipedia.org/wiki/Petr_Rada">Petr Rada</ref> man-nazzjonal u poġġiet liċ-Ċeki f'pożizzjoni kritika. Ivan Hašek ħa l-presidenza tal-federazzjoni Ċeka u tat-tim taħt idejh, fejn l-affarijiet tjiebu xi ftit b'pari barra minn darhom kontra s-<ref target="https://mt.wikipedia.org/wiki/Tim_nazzjonali_tal-futbol_tas-Slovakkja">Slovakkja</ref> u reħba kbira ta' 7–0 fuq San Marino. Huma marru għall-partita ta' qabel tal-aħħar bil-ħsieb li jirbħu kontra l-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Pollakki</ref>, u s-Slovakkja ma titlifx kontra s-Sloveni. Minkejja li huma rnexxielhom jagħmlu dan, is-Slovakki tilfu 2–0, li fissret li San Marino kellhom iżommu lil San Marino sabiex jagħtu ċans liċ-Ċeki għall-<hi rend="italic">play-offs</hi>. Ir-Repubblika Ċeka raw il-ħolm tagħhom jisfuma meta spiċċaw 0–0 kontra l-Irlanda ta' Fuq u ġew miċħuda miċ-ċans ta' post fil-finali.</p>


Rekord fil-kampjonat il-kbar
Tazza tad-Dinja
<p><hi rend="italic">Għar-rekord mill-<ref target="https://mt.wikipedia.org/wiki/Tazza_tad-Dinja_tal-Futbol_1930">1930</ref> sal-<ref target="https://mt.wikipedia.org/wiki/Tazza_tad-Dinja_tal-Futbol_1994">1994</ref>, ara: <ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref></hi></p>
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol_1998">1998</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tad-Dinja_tal-Futbol_2002">2002</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tad-Dinja_tal-Futbol_2006">2006</ref> – L-ewwel rawnd</item>
<item><ref target="https://mt.wikipedia.org/wiki/Tazza_tad-Dinja_tal-Futbol_2010">2010</ref> – Ma kkwalifikatx</item></list>
Kampjonati Ewropej
<p><hi rend="italic">Għar-rekord mill-<ref target="https://mt.wikipedia.org/wiki/Kampjonati_Ewropej_tal-Futbol_1930">1930</ref> sal-<ref target="https://mt.wikipedia.org/wiki/Kampjonati_Ewropej_tal-Futbol_1994">1994</ref>, ara: <ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref></hi></p>
<list type="unordered"><item><ref target="https://mt.wikipedia.org/wiki/Kampjonati_Ewropej_tal-Futbol_1996">1996</ref> – It-tieni post</item>
<item><ref target="https://mt.wikipedia.org/wiki/Kampjonati_Ewropej_tal-Futbol_2000">2000</ref> – L-ewwel rawnd</item>
<item><ref target="https://mt.wikipedia.org/wiki/Kampjonati_Ewropej_tal-Futbol_2004">2004</ref> – It-tielet post</item>
<item><ref target="https://mt.wikipedia.org/wiki/Kampjonati_Ewropej_tal-Futbol_2008">2008</ref> – L-ewwel rawnd</item></list>
Tazza tal-Konfederazzjonijiet
<list type="unordered"><item><ref target="https://mt.wikipedia.org/wiki/Tazza_tal-Konfederazzjonijiet_1992">1992</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tal-Konfederazzjonijiet_1995">1995</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tal-Konfederazzjonijiet_1997">1997</ref> – It-tielet post</item>
<item><ref target="https://mt.wikipedia.org/wiki/Tazza_tal-Konfederazzjonijiet_1999">1999</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tal-Konfederazzjonijiet_2001">2001</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tal-Konfederazzjonijiet_2003">2003</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tal-Konfederazzjonijiet_2005">2005</ref> – Ma kkwalifikatx</item>
<item><ref target="https://mt.wikipedia.org/wiki/Tazza_tal-Konfederazzjonijiet_2009">2009</ref> – Ma kkwalifikatx</item></list>
Ħoloq esterni
<list type="unordered"><item><ref target="http://www.fotbal.cz/e/nat/AM/index.asp">Sit uffiċjali tal-federazzjoni Ċeka</ref></item>
<item><ref target="http://www.rsssf.com/tablest/tsje-intres.html">Arkivju tar-riżultati mill-1994 fuq RSSSF</ref></item>
<item><ref target="http://www.rsssf.com/tablesb/bohmor-intres.html">Arkivju tar-riżultati mill-1903, l-1906-08 u mill-1939 fuq RSSSF</ref></item></list>
</text></body></html>