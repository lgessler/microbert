<html><body><text id="wikipedia_mt_wikipedia_org__1121.html" ns="0" revid="271511" sourceurl="https://mt.wikipedia.org/wiki/Francis_Ebejer" title="Francis Ebejer" type="wikipedia">Francis Ebejer<figure><caption>Francis Ebejer</caption></figure>
<p><hi rend="bold">Francis Ebejer</hi> (<ref target="https://mt.wikipedia.org/wiki/Ħad-Dingli">Ħad-Dingli</ref>, <ref target="https://mt.wikipedia.org/wiki/28_ta'_Awwissu">28 ta' Awwissu</ref>, <ref target="https://mt.wikipedia.org/wiki/1925">1925</ref> – <ref target="https://mt.wikipedia.org/wiki/San_Ġiljan_(lokalità)">San Ġiljan</ref>, <ref target="https://mt.wikipedia.org/wiki/10_ta'_Ġunju">10 ta' Ġunju</ref>, <ref target="https://mt.wikipedia.org/wiki/1993">1993</ref>) kien drammaturgu ewlieni matul it-tieni nofs tas-seklu 20. Huwa kiteb iżjed minn ħamsin dramm għall-palk, televiżjoni u radju, li fil-maġġoranza tagħhom kienu bil-Malti. Fix-xogħlijiet innovattivi tiegħu introduċa introspezzjoni profonda tas-soċjetà Maltija permezz ta’ stil eleganti li jixhed is-sengħa kbira li kellu Ebejer fil-mod kif kien juża l-lingwa Maltija.</p>
Studji
<figure><caption>Monument lil Francis Ebejer ġewwa Ħad-Dingli</caption></figure>
<p>Francis Ebejer twieled u trabba <ref target="https://mt.wikipedia.org/wiki/Ħad-Dingli">Ħad-Dingli</ref>. Kien l-ikbar fost sebat aħwa. Kemm missieru kif ukoll ommu kienu għalliema. Missieru Ġużè kien is-Surmast tal-iskola Primarja f’Ħad Dingli waqt li ommu kienet għalliema tal-Matematika fl-iskola sekondarja ċentrali fil-Belt Valletta. </p>
<p>Studja fl-iskola primarja tal-Gvern u fil-Liċeo. Ebejer studja l-mediċina fl-<ref target="https://mt.wikipedia.org/wiki/Università_ta'_Malta">Università ta' Malta</ref> bejn l-1942 u l-1943 imma telaq biex jaħdem bħala interpretu tal-Ingliż-Taljan mal-<hi rend="italic">8th Army</hi> tal-Forzi Brittaniċi fit-<ref target="https://mt.wikipedia.org/wiki/Tripolitanja">Tripolitanja</ref>, l-Afrika ta' Fuq (1943–1944). </p>
<p>Ħa sena kors tal-Letteratura fl-Università ta' Malta. Imbagħad mexa fuq il-passi ta' missieru u sar għalliem tal-<ref target="https://mt.wikipedia.org/wiki/Lingwa_Ingliża">Ingliż</ref> u wara sentejn taħriġ f'St Mary's Training College, f'<ref target="https://mt.wikipedia.org/wiki/Middlesex">Middlesex</ref>, l-<ref target="https://mt.wikipedia.org/wiki/Ingilterra">Ingilterra</ref> (1948–1950), hu nħatar kap tal-iskejjel primarji tal-Gvern fejn baqa' sal-1978. Kien kap tal-iskola primarja tas-Siġġiewi u mbagħad taż-Żurrieq. Sadanittant, bejn l-1961 u l-1962 huwa ngħata l-<hi rend="italic">Fulbright Travel Grant</hi> għall-Istati Uniti, fejn dam tmien xhur.</p>
Rumanzi
<p>Sal-1950 Ebejer kiteb biss bil-lingwa Ingliża. Ix-xogħlijiet tiegħu jikkonsistu f’poeżiji, novelli, artikli u saġġi. Fl-1953, ippubblika novella fil-<hi rend="italic">Woman’s Own.</hi> Ebejer kiteb ir-rumanzi kollha tiegħu bl-Ingliż, barra wieħed: <ref target="https://mt.wikipedia.org/wiki/Il-Ħarsa_ta'_Rużann">Il-Ħarsa ta' Rużann</ref>.  </p>
<p>L-aħħar rumanz <hi rend="italic">The Malta Baron and I Lucian</hi> kien ippubblikat fl-2002, disa' snin wara mewtu. Dan jista' jitqies bħala tewmi ma' <hi rend="italic">Requiem for a Malta Fascist</hi> (1980). Iż-żewġ rumanzi jittrattaw il-<ref target="https://mt.wikipedia.org/wiki/Faxxiżmu">Faxxiżmu</ref> u t-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>. Dawn is-suġġetti kienu importanti ħafna fil-ħajja tiegħu. </p>
<p>Ir-rumanzi ta' Ebejer ġew ippubblikati fl-Ingilterra, fl-Amerka u f’Malta. </p>
<p><hi rend="bold">Rumanzi bl-Ingliż:</hi></p>
<list type="unordered"><item>A Wreath of Maltese Innocents (1958)</item>
<item>Evil of the King Cockroach (1960)</item>
<item>Wild Spell of Summer (1968)</item>
<item>In the Eye of the Sun (1969)</item>
<item>Come Again in Spring (1973)</item>
<item>Requiem for a Malta Fascist (1980)</item>
<item>Leap of Malta Dolphins (1982)</item>
<item>For Rożina a Husband &amp; Other Malta Stories (1990)</item>
<item>The Malta Baron and I Lucian (postum 2002)</item></list>
Drammi
<p>Ebejer kien id-drammaturgu prinċipali f'Malta fit-tieni nofs tas-seklu 20. Id-drammi oriġinali tiegħu, miktubin bi stil eleganti li juri sengħa kbira fl-użu tal-ilsien Malti, ippruvaw idaħħlu introspezzjoni iżjed profonda fis-soċjetà Maltija.</p>
<p>Fis-snin ħamsin kien jikteb l-iżjed għar-radju. Beda l-karriera tiegħu permezz ta' drammi fuq ir-radju, televiżjoni u stejjer qosra li kienu ppubblikati fi <ref target="https://mt.wikipedia.org/wiki/New_York">New York</ref> bejn l-1980 u 1992 u oħrajn imxandra fuq il-<ref target="https://mt.wikipedia.org/wiki/BBC">BBC</ref>. </p>
<p>Beda jikteb bil-Malti fl-1950, meta daħal għall-kompetizzjoni tal-<hi rend="italic">Malta Drama League</hi> għar-Rediffusion. Ir-radjudramm <hi rend="italic">Ċpar fix-Xemx</hi> rebbħu l-ewwel premju. Aktar tard ġie ppubblikat f’<hi rend="italic">Leħen il-Malti.</hi> Minn hawn ’il quddiem ir-radjudrammi kotru bis-sħiħ. Fost l-oħrajn ta’ min isemmi <hi rend="italic">Bwani, Sefora</hi>, <hi rend="italic">Is-Sejħa ta’ Sarid</hi>, <hi rend="italic">Dawra Durella</hi>, <hi rend="italic">Majjistral</hi>, <hi rend="italic">Ix-Xorti ta’ Mamżell</hi> u <hi rend="italic">Il-Bidu Jintemm.</hi></p>
<p>Is-snin sittin raw lil Ebejer, issa iżjed matur, jikteb ix-xogħlijiet teatrali importanti tiegħu. It-tliet opri kbar tiegħu <hi rend="italic">Vaganzi tas-Sajf</hi> (1962), <hi rend="italic">Boulevard</hi> (1964), u <hi rend="italic">Menz</hi> (1967) li ttellgħu fit-Teatru Manoel, kisbu suċċess immedjat għax offrew lill-pubbliku xi ħaġa li kienet nieqsa fis-soċjetà Maltija ta’ dak iż-żmien: il-kunċett ta’ drama intellettwali. <hi rend="italic">Vaganzi tas-Sajf,</hi> li għalih ingħata l-ewwel premju fl-ewwel kompetizzjoni għad-drammi organizzati mill-Kumitat tat-Tmexxija tat-Teatru Manoel, inqaleb għall-Franċiż, għat-Taljan u għall-Ġermaniż u ġie ippubblikat fi Franza, fl-Italja u f’Malta. Min-naħa l-oħra d-dramm <hi rend="italic">Menz</hi> ittella’ fi Spanja, f’Tokyo u anke f’Venezja.</p>
<p>L-aħħar dramm ta' Francis Ebejer kien <hi rend="italic">Il-Ġaħan ta' Binġemma</hi>, miktub fl-1986 għas-Sena Internazzjonali taz-Żgħażagħ u li kien dirett għall-Ministeru tal-Edukazzjoni minn Mario Azzopardi. F’dan il-ktieb huwa jirnexxielu jidħol fil-qalb tal-ġrajjiet ta’ Malta u jifli sewwa t-tradizzjoni, ir-Reliġjon u l-Kultura waqt li jgħaqqad dan kollu taħt il-maġija sublimi ta’ Ġaħan – is-suppost baħnan li m’hu baħnan xejn, imma l-iktar wieħed "għaref". Il-ktieb huwa ta’ valur storiku u antroplogu, imma l-valuri l-iktar importanti tiegħu, huma mill-aspett filosofiku u għall-estetika tal-Letteratura jekk tqabblu max-xogħlijiet letterarji tal-ħassieba tad-Dinja.</p>
<p>Ebejer kiteb ukoll xi drammi bl-Ingliż, fosthom <hi rend="italic">Bloddy in Bolivia</hi> u<hi rend="italic"> The Golden Tut</hi>kif ukoll <hi rend="italic">The Cliffhangers,</hi> li mbagħad qalbu għall-Malti bħala <hi rend="italic">L-Imwarrbin.</hi> Fost l-aqwa drammi bl-Ingliż li kiteb insibu <hi rend="italic">Summer Holidays</hi> li ġie tradott għall-Franċiż, Taljan u Ġermaniż.</p>
<p>Ebejer kiteb dwar temi universali imma applikahom għall-ambjent Malti. Huwa kien jitħasseb dwar il-futur kulturali, ekonomiku u ġeopolitiku tal-Mediterran. Spiss jorbot l-imgħoddi mal-preżent bħala mod kif jingħaraf il-ġejjieni. Il-karattri tiegħu huma studjati b’mod psikoloġiku u jirrappreżentaw it-tiftixa tan-nazzjon għall-identità. Ebejer jesplora l-ħtija, it-tpattija, il-libertà, il-kuxjenza, l-impotenza, id-destin, is-solitudni, id-delużjoni u t-tiftixa falluta għall-verità.</p>
<p><hi rend="bold">Drammi bil-Malti:</hi></p>
<list type="unordered"><item>Ċpar fix-Xemx (1952)</item>
<item>Iż-Żjara (1965)</item>
<item>Is-Sejħa ta’ Sarid (1965)</item>
<item>Bwani (1965)</item>
<item>Ix-Xorti ta’ Mamzell (1965)</item>
<item>Menz (1970)</item>
<item>Boulevard (1970)</item>
<item>Vaganzi tas-Sajf (1970)</item>
<item>Il-Ħadd fuq il-Bejt (1973)</item>
<item>L-Imnarja Żmien il-Qtil (1974)</item>
<item>L-Imwarrbin (1974)</item>
<item>Ħitan (1975)</item>
<item>Meta Morna tal-Mellieħa (1977)</item>
<item>Vum-Barala-Zungare (1977)</item>
<item>Karnival (1977)</item>
<item>Id-Dar tas-Soru (1977)</item>
<item>Sefora (1984)</item>
<item>Filfla minn wara l-Ħajt (1984)</item>
<item>Morru Sejħu lill-Werrieta (1984)</item>
<item>Rewwixta tas-Swaba’ (1984)</item>
<item>Logħba (1984)</item>
<item>X’ma Kixifx il-Ħajt (1984)</item></list>
Temi
<p>Ebejer fl-istejjer u d-drammi tiegħu jirrifletti ħafna fuq il-ħajja personali tiegħu, il-fatti u disfatti li għadda minnhom f’ħajtu, fuq l-ambjent li kiber fih u li serva bħala l-bażi tal-personalità tiegħu. Fil-fatt l-ossessjoni għall-għeruq tiegħu jinħassu fil-biċċa l-kbira tax-xogħlijiet ta’ Ebejer.</p>
<p>Ossessjoni oħra li tinħass f’ħafna fil-kitbiet ta’ Ebejer hija dik tal-fertilità. Ebejer juża l-mara bħala simbolu tal-fertilità, mod speċjali l-mara tradizzjonali Maltija li, għal Ebejer, hija simbolu tal-ġabra, ta’ min jaħdem b’mod altruwistiku mingħajr kundizzjonijiet. Din il-mara Maltija, li l-figura tagħha tidher ta’ sikwit fix-xogħol tiegħu, toffri kuntrast qawwi mal-figuri femminili l-oħra, li jidhru fid-drammi tiegħu. Hemm, per eżempju, il-mara isterika li tirrappreżenta lill-klassi ‘artifiċjali’ u li tipprova ċċekken il-figura tar-raġel; din ukoll tagħmel parti mill-bijografija intima tal-awtur.</p>
<p>Insibu wkoll ħafna burdati differenti fix-xogħlijiet ta’ Ebejer. Kultant naraw burdata serja, drabi oħra sarkastika, drabi oħra xewqa kbira għat-tisfija mid-dnubiet. Hemm ukoll sens kontinwu ta’ tfittxija. Dan joħroġ mill-kuntrast li jagħmel l-awtur bejn il-mixi u l-waqfien li jbeżża’. Il-ħajja tal-awtur tkompli toħroġ minn dawn il-kuntrasti u konflitti, parodiji u ironiji, li jagħmlu parti mit-teatru ta’ Ebejer daqs kemm jagħmlu minn ħajtu.</p>
Unuri
<p>Ebejer kien membru tal-<ref target="https://mt.wikipedia.org/wiki/P.E.N.">P.E.N.</ref> (L-Għaqda Internazzjonali tal-Awturi), President Onorarju tal-Moviment Letterarju Malti u membru tal-Kunsill tal-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref> mill-1984 sal-1988. Kien ukoll membru onorarju tal-<hi rend="italic">Accademie de Vaucluse</hi> ta’ Franza.</p>
<p>Ebejer rebaħ bosta premjijiet u unuri għax-xogħlijiet teatrali kif ukoll televiżivi tiegħu. Huwa rebaħ il-Premju Letterarju Malti erba' darbiet, iċ-<hi rend="italic">Cheyneh Award for the Best Producer</hi> fl-1984, il-<hi rend="italic">Phoenicia Trophy for Culture</hi> fl-1982 u fl-1985, u l-premju <hi rend="italic">Città di Valletta</hi> fl-1989. Fl-1986 irċieva il-<hi rend="italic">Medaille d’Honneur de la Ville d’Avigona</hi> fi Franza għal wieħed mid-drammi tiegħu li ġie tradott għall-Franċiż.</p>
<p>Fl-2017, huwa ingħata Ġieħ ir-Repubblika (wara mewtu).</p>
Traduzzjonijiet
<p>Xi xogħlijiet tiegħu nqalbu għat-<ref target="https://mt.wikipedia.org/wiki/Lingwa_Taljana">Taljan</ref>, <ref target="https://mt.wikipedia.org/wiki/Lingwa_Olandiża">Olandiż</ref>, Franċiż, Ġermaniż, Ungeriż, Ċek, Żvediż,u saħansitra għall-<ref target="https://mt.wikipedia.org/wiki/Lingwa_Ġappuniża">Ġappuniż</ref>. </p>
Mewt
<p>Ebejer miet ħabta u sabta, ta' 68 sena, fir-residenza tiegħu fis-<ref target="https://mt.wikipedia.org/wiki/Swieqi">Swieqi</ref> fl-1993, u ndifen fil-ċimiterju ta' Ħad-Dingli.</p>
<p>Għall-funeral tiegħu f’Ħad-Dingli attendew ħafna membri parlamentari, atturi, produtturi tal-palk u pubblikaturi.</p>
Monument
<p>Monument f’ġieħu maħdum mill-iskultur <ref target="https://mt.wikipedia.org/wiki/Anton_Agius">Anton Agius</ref> ġie inawgurat f’raħal twelidu, Ħad-Dingli, mill-President <ref target="https://mt.wikipedia.org/wiki/Guido_de_Marco">Guido de Marco</ref> f'Diċembru 1999.</p>
Ħajja Personali
<p>Ħuh huwa l-Isqof <ref target="https://mt.wikipedia.org/wiki/Walter_Michael_Ebejer">Walter Michael Ebejer,</ref> li kien Isqof ta' União da Vitória fil-Brażil bejn l-1977 u l-2007. Huwa erba' snin biss iżgħar minn Francis Ebejer.</p>
Premju Francis Ebejer
<p>Il-Premju Francis Ebejer huwa kompetizzjoni nazzjonali ta’ kitba għat-teatru u r-radjudrammi.</p>
<p>Fl-2015, il-Premju Francis Ebejer għadda minn eżercizzju ta’ ristrutturar li kien jinkludi taħriġ għall-kittieba u huwa mmirat lejn kittieba ġodda u stabbiliti biex jaqsmu xogħlijiethom ma’ udjenza wiesgħa u joffri pjattaforma b’saħħitha għal iktar skritti promettenti bil-Malti.</p>
<p>Il-premju ma jinkludix biss premji fi flus, iżda wkoll għajnuna biex id-drammi rebbieħa jittellgħu u jiġu ppubblikati. Il-Premju Francis Ebejer huwa miftuħ għal kittieba ta’ kull età, grad ta’ esperjenza u nazzjonalità u l-ilsien ewlieni li fih jinkitbu l-iskritti għandu jkun il-Malti.</p>
<p>Bħala parti mir-ristrutturar tal-Premju fl-2015, ġie ffurmat <hi rend="italic">core group</hi> biex jiddiskuti l-futur tal-Premju u t-taħriġ meħtieġ biex jiġu żvilupatti skritti ta’ kwalità gћolja. </p>
Ħoloq esterni

<list type="unordered"><item><ref target="https://www.youtube.com/watch?v=je8G2mhX8PI">Dokumentarju qasir dwar il-monument ta' Francis Ebejer</ref>.</item>
<item><ref target="https://www.youtube.com/watch?v=I6bWVisGfkc">Is-Sejħa ta' Sarid</ref></item>
<item><ref target="https://www.youtube.com/watch?v=Gqp59MPQqvo">Dokumentarju bl-Ingliż dwar Francis Ebejer</ref></item>
<item><ref target="https://www.youtube.com/watch?v=I9cwxmfz7s4">Il-Premju Francis Ebejer</ref></item></list>
</text></body></html>