<html><body><text id="wikipedia_mt_wikipedia_org__26589.html" ns="0" revid="266682" sourceurl="https://mt.wikipedia.org/wiki/Samarkanda" title="Samarkanda" type="wikipedia">Samarkanda<figure><caption>Ir-Reġistan, il-pjazza ewlenija ta’ Samarkanda</caption></figure>
<p><hi rend="bold">Samarkanda</hi> (/ˈsæmərkænd/; bl-Użbek: Samarqand; bit-Taġik: Самарқанд; bil-Persjan: سمرقند‎), magħrufa wkoll bħala <hi rend="bold">Samarkand</hi>, hija belt fix-Xlokk tal-<ref target="https://mt.wikipedia.org/wiki/Użbekistan">Użbekistan</ref> u fost l-eqdem bliet abitati kontinwament fl-<ref target="https://mt.wikipedia.org/wiki/Asja">Asja</ref> Ċentrali. Hemm evidenza ta’ attività umana fiż-żona tal-belt mill-aħħar tal-Era Paleolitika, minkejja li ma hemm l-ebda evidenza diretta meta Samarkanda ġiet imwaqqfa; diversi teoriji jipproponu ġiet imwaqqfa bejn is-sekli 8 u 7 Q.K. Peress li kienet tgawdi prosperità bis-saħħa tal-pożizzjoni tagħha tul it-<ref target="https://mt.wikipedia.org/wiki/Triq_tal-Ħarir">Triq tal-Ħarir</ref> bejn iċ-<ref target="https://mt.wikipedia.org/wiki/Ċina">Ċina</ref> u l-<ref target="https://mt.wikipedia.org/wiki/Baħar_Mediterran">Baħar Mediterran</ref>, kien hemm żminijiet meta Samarkanda kienet waħda mill-ikbar bliet tal-Asja Ċentrali.</p>
<p>Sa żmien l-<ref target="https://mt.wikipedia.org/wiki/Imperu_Akemenida">Imperu Akemenida</ref> tal-<ref target="https://mt.wikipedia.org/wiki/Iran">Persja</ref>, hija kienet il-<ref target="https://mt.wikipedia.org/wiki/Belt_kapitali">belt kapitali</ref> tas-satrapija Sogdjana. Il-belt inħakmet minn <ref target="https://mt.wikipedia.org/wiki/Alessandru_Manju">Alessandru Manju</ref> fit-329 BCE, meta kienet magħrufa bħala Markanda (jew Μαράκανδα bl-alfabett Grieg). Il-belt kienet immexxija minn sensiela ta’ mexxejja Iranjani u <ref target="https://mt.wikipedia.org/wiki/Turkija">Torok</ref> sa ma ġiet maħkuma mill-<ref target="https://mt.wikipedia.org/wiki/Mongolja">Mongoli</ref> taħt <ref target="https://mt.wikipedia.org/wiki/Genghis_Khan">Genghis Khan</ref> fl-1220. Attwalment, Samarkanda hija l-kapitali tar-Reġjun ta’ Samarkanda u waħda mill-ikbar bliet tal-Użbekistan.</p>
<p>Il-belt hija magħrufa bħala ċentru ta’ studju <ref target="https://mt.wikipedia.org/wiki/Iżlam">Iżlamiku</ref> għoli u l-post fejn twieled ir-Rinaxximent Timurida. Fis-seklu 14, <ref target="https://mt.wikipedia.org/wiki/Timur">Timur</ref> (Tamerlane) għamilha l-kapitali tal-imperu tiegħu u s-sit tal-<ref target="https://mt.wikipedia.org/wiki/Mawżolew">mawżolew</ref> tiegħu magħruf bħala Gur-e Amir. Il-<ref target="https://mt.wikipedia.org/wiki/Moskea">Moskea</ref> ta’ Bibi-Khanym, rikostruwita matul l-era <ref target="https://mt.wikipedia.org/wiki/Unjoni_Sovjetika">Sovjetika</ref>, għadha waħda mill-iktar binjiet ikoniċi u famużi tal-belt. Ir-Reġistan, il-<ref target="https://mt.wikipedia.org/wiki/Pjazza">pjazza</ref> ewlenija ta’ Samarkanda kienet iċ-ċentru antik tal-belt u hija kkonfinata minn tliet binjiet <ref target="https://mt.wikipedia.org/wiki/Reliġjon">reliġjużi</ref> <ref target="https://mt.wikipedia.org/wiki/Monument">monumentali</ref>. Il-belt bir-reqqa kollha ppreservat it-tradizzjonijiet tas-snajja’ antiki: ir-rakkmu, ix-xogħol bid-deheb, l-insiġ tal-ħarir, l-inċiżjonijiet fuq ir-ram, iċ-ċeramika, it-tinqix tal-<ref target="https://mt.wikipedia.org/wiki/Injam">injam</ref>, u tpittir tal-injam. Fl-2001, l-<ref target="https://mt.wikipedia.org/wiki/UNESCO">UNESCO</ref> żiedet lill-belt fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> bħala <hi rend="italic">Samarkanda – Salib it-Toroq ta’ Kulturi.</hi><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Samarkanda moderna hija maqsuma f’żewġ partijiet: il-belt l-antika, u l-belt il-ġdida, li ġiet żviluppata matul żmien l-<ref target="https://mt.wikipedia.org/wiki/Imperu_Russu">Imperu Russu</ref> u l-Unjoni Sovjetika. Il-belt l-antika tinkludi diversi monumenti storiċi, ħwienet u djar privati antiki, filwaqt li l-belt il-ġdida tinkludi binjiet amministrattivi flimkien ma’ ċentri kulturali u istituzzjonijiet edukattivi.</p>
Etimoloġija
<p>Isem il-belt ġej mis-Sogdjan <hi rend="italic">samar</hi>, jiġifieri “ġebla jew blata”, u <hi rend="italic">kand</hi>, jiġifieri “forti jew belt”.</p>
Storja
Storja bikrija
<figure><caption>Fdalijiet tal-ħitan antiki ta’ Samarkanda</caption></figure>
<p>Flimkien ma’ <ref target="https://mt.wikipedia.org/wiki/Bukhara">Bukhara</ref>, Samarkanda hija waħda mill-iktar bliet abitati antiki fl-Asja Ċentrali, u gawdiet minn ġid kbir bis-saħħa tal-pożizzjoni tagħha fir-rotta kummerċjali bejn iċ-Ċina u l-Mediterran (it-Triq tal-Ħarir). Ma hemm l-ebda evidenza diretta meta ġiet imwaqqfa. Ir-riċerkaturi fl-Istitut tal-Arkeoloġija ta’ Samarkanda huma tal-fehma li l-belt twaqqfet lejn is-sekli 8 u 7 Q.K.</p>
<p>Mill-iskavi arkeoloġiċi li twettqu fi ħdan il-limiti tal-belt (Syob u lejn nofs il-belt) kif ukoll fiż-żoni suburbani (Hojamazgil u Sazag'on) ħarġet fid-dieher evidenza ta’ attività umana antika 40,000 sena, li tmur lura għall-aħħar tal-Era Paleolitika. Grupp ta’ siti arkeoloġiċi Mesolitiċi (mit-12 sas-7 millennji Q.K.) ġew skoperti fis-subborgi ta’ Sazag'on-1, Zamichatosh, u Okhalik. Il-kanali ta’ Syob u ta’ Darg'om, li kienu jfornu lill-belt u lis-subborgi tagħha bl-ilma, tfaċċaw madwar is-sekli 7 u 5 Q.K. (il-bidu ta’ Żmien il-<ref target="https://mt.wikipedia.org/wiki/Ħadid">Ħadid</ref>).</p>
<p>Mill-perjodu l-iktar bikri tagħha, Samarkanda kienet waħda miċ-ċentri ewlenin taċ-ċivilizzazzjoni Sogdjana. Sa żmien id-dinastija Akemenida tal-Persja, il-belt kienet saret il-kapitali tas-satrapija Sogdjana.</p>
Era Ellenika
<figure><caption>Alessandru joqtol lil <ref target="https://mt.wikipedia.org/wiki/Klitu">Klitu</ref> f’Samarkanda</caption></figure>
<p>Alessandru Manju ħakem lil Samarkanda fit-329 Q.K. Il-belt kienet magħrufa bħala Maracanda mill-Griegi. Is-sorsi bil-miktub jagħtu ħjiel żgħir dwar is-sistema sussegwenti ta’ gvern; isemmu lil ċertu Orepju li sar mexxej “mhux mill-antenati, iżda bħala rigal ta’ Alessandru”.</p>
<p>Filwaqt li Samarkanda ġarrbet ħsara sinifikanti matul il-ħakma inizjali ta’ Alessandru Manju, il-belt irkuprat malajr u fforixxiet taħt l-influwenza Ellenika ġdida. Kien hemm ukoll tekniki ġodda ewlenin tal-kostruzzjoni; il-brikks rettangolari ġew sostitwiti minn brikks kwadri u ġew introdotti metodi superjuri tas-sengħa tal-bini u tat-tkaħħil.</p>
<p>Il-konkwisti ta’ Alessandru introduċew il-<ref target="https://mt.wikipedia.org/wiki/Kultura">kultura</ref> Griega klassika fl-Asja Ċentrali; għal xi żmien, l-estetika Griega kienet influwenzat ferm lill-artiġjani lokali. Dan il-legat Elleniku kompla meta l-belt saret parti minn diversi stati suċċessivi matul is-sekli wara l-<ref target="https://mt.wikipedia.org/wiki/Mewt">mewt</ref> ta’ Alessandru, fosthom l-Imperu Selewċida, ir-Renju Grieg-Baktrijan, u l-Imperu Kuxan (anke jekk il-Kuxana nfushom oriġinaw fl-Asja Ċentrali). Wara li l-istat Kuxan tilef il-kontroll ta’ Sogdija matul is-seklu 3 W.K., Samarkanda marret lura bħala ċentru tas-setgħa ekonomika, kulturali u politika, u ma reġgħetx ġiet fuq saqajha qabel is-seklu 5.</p>
Era Sassanida
<p>Samarkanda nħakmet mis-<ref target="https://mt.wikipedia.org/wiki/Sassanidi">Sassanidi</ref> Persjani għall-ħabta tal-260 W.K. Taħt it-tmexxija tas-Sassanidi, ir-reġjun sar sit essenzjali għall-Manikeiżmu u ġiet iffaċilitata d-disseminazzjoni tar-reliġjon fl-Asja Ċentrali kollha.</p>
Era tal-Eftaliti u tal-Kaganat Tork
<figure><caption>Pittura ta’ uffiċjali Torok waqt udjenza mar-re <ref target="https://mt.wikipedia.org/wiki/Varkhuman">Varkhuman</ref> ta’ Samarkanda, 648-651</caption></figure>
<p>Fit-350-375, Samarkanda nħakmet mit-tribujiet nomadiċi taċ-<ref target="https://mt.wikipedia.org/wiki/Ċijoniti">Ċijoniti</ref>, ta’ oriġini li għadha kontroversjali sa llum. Ir-risistemazzjoni ta’ gruppi nomadiċi f’Samarkanda tikkonferma l-materjal arkeoloġiku li nstab mis-seklu 4. Il-kultura tan-nomadi mill-baċir tan-nofs tax-xmara <ref target="https://mt.wikipedia.org/wiki/Syrdarya">Syrdarya</ref> nfirxet fir-reġjun tal-madwar.</p>
<p>Fl-457-509, Samarkanda kienet parti mill-istat <ref target="https://mt.wikipedia.org/wiki/Kidarita">Kidarita</ref>.</p>
<p>Wara l-Eftaliti (magħrufa wkoll bħala l-"Unni Bojod") ħakmu lil Samarkanda, żammew il-kontroll tagħha sa żmien it-Torok Ċelestjali, u f’alleanza mas-Sassanidi Persjani, rebħuha fil-<ref target="https://mt.wikipedia.org/wiki/Battalja_ta’_Bukhara">Battalja ta’ Bukhara</ref>, għall-ħabta tal-560 W.K.</p>
<p>Fin-nofs tas-seklu 6, ġie ffurmat stat Tork f’<ref target="https://mt.wikipedia.org/wiki/Altaj">Altaj</ref>, stabbilit mid-dinastija Ashina. Il-formazzjoni tal-istat il-ġdid issemmiet il-Kaganat Tork wara isem il-poplu Tork, immexxi mill-Kagan. Fil-557-561, l-Imperu Eftalita kellu jċedi wara l-azzjonijiet konġunti tat-Torok u tas-Sassanidi, li wassal għall-istabbiliment ta’ fruntiera komuni bejn iż-żewġ imperi.</p>
<p>Fil-bidu tal-<ref target="https://mt.wikipedia.org/wiki/Medjuevu">Medju Evu</ref>, Samarkanda kienet imdawra minn erba’ ringieli ta’ swar difensivi u kellha erba’ daħliet.</p>
<p>Qabar Tork antik b’żiemel ġie investigat fit-territorju ta’ Samarkanda u x’aktarx li jmur lura għas-seklu 6.</p>
<p>Matul il-perjodu tal-mexxej tal-Kaganat Tork tal-Punent, <ref target="https://mt.wikipedia.org/wiki/Tong_Yabghu_Qaghan">Tong Yabghu Qaghan</ref> (618-630), ġew stabbiliti relazzjonijiet tal-familja mal-mexxej ta’ Samarkanda.</p>
<p>Xi partijiet minn Samarkanda kienu saru <ref target="https://mt.wikipedia.org/wiki/Kristjaneżmu">Kristjani</ref> mis-seklu 4. Fis-seklu 5, f’Samarkanda ġiet stabbilita sede Nestorjana. Fil-bidu tas-seklu 8, din ġiet ittrasformata f’metropolitanat Nestorjan. Qamu diskussjonijiet u polemiki bejn is-segwaċi Sogdjani tal-Kristjaneżmu u tal-Manikeiżmu, li ġew riflessi fid-dokumenti.</p>
Era Iżlamika Bikrija
<figure><caption>Il-Moskea ta’ Bibi Khanym</caption></figure>
<p>L-armati tal-<ref target="https://mt.wikipedia.org/wiki/Kaliffat_Umayyad">Kaliffat Umayyad</ref> taħt <ref target="https://mt.wikipedia.org/wiki/Qutayba_ibn_Muslim">Qutayba ibn Muslim</ref> ħakmu l-belt minn taħt it-Torok għall-ħabta tas-710 W.K.</p>
<p>Matul dan il-perjodu, Samarkanda kienet komunità reliġjuża varjata u kienet tħaddan għadd ta’ reliġjonijiet, fosthom iż-<ref target="https://mt.wikipedia.org/wiki/Żoroastrijaniżmu">Żoroastrijaniżmu</ref>, il-<ref target="https://mt.wikipedia.org/wiki/Buddiżmu">Buddiżmu</ref>, il-<ref target="https://mt.wikipedia.org/wiki/Ħinduiżmu">Ħinduiżmu</ref>, il-Manikeiżmu, il-<ref target="https://mt.wikipedia.org/wiki/Ġudaiżmu">Ġudaiżmu</ref>, u l-Kristjaneżmu Nestorjan, u l-maġġoranza tal-popolazzjoni kienet issegwi ż-Żoroastrijaniżmu. Qutayba ġeneralment ma insedjax lill-Għarab fl-Asja Ċentrali; huwa ġiegħel lill-mexxejja lokali jagħtuh ġieħ iżda fil-biċċa l-kbira ħallihom ikomplu b’ħajjithom. Samarkanda kienet l-ikbar eċċezzjoni għal din il-politika: Qutayba stabbilixxa gwarniġjon Għarbi u amministrazzjoni governattiva Għarbija fil-belt, it-tempji tan-nar Żoroastrijani ġġarrfu u minflok inbniet moskea. Il-biċċa l-kbira tal-popolazzjoni tal-belt ikkonvertiet għall-Iżlam. Bħala riżultat fit-tul, Samarkanda żviluppat f’ċentru tat-tagħlim Iżlamiku u tal-<ref target="https://mt.wikipedia.org/wiki/Lingwa_Għarbija">Għarbi</ref>.</p>
<p>Lejn l-aħħar tas-snin 40 tas-seklu 8, feġġ moviment ta’ nies li ma kinux sodisfatti bis-setgħa tal-Umayyad fi ħdan il-Kaliffat Għarbi, u dan kien immexxi mill-kmandant <ref target="https://mt.wikipedia.org/wiki/Abu_Muslim">Abu Muslim</ref>, li wara r-rebħa mir-rewwixta, sar il-gvernatur ta’ <ref target="https://mt.wikipedia.org/wiki/Khorasan">Khorasan</ref> u ta’ <ref target="https://mt.wikipedia.org/wiki/Maverannahr">Maverannahr</ref> (750-755). Huwa għażel lil Samarkanda bħala r-residenza tiegħu. Ismu huwa assoċjat mal-kostruzzjoni ta’ ħajt difensiv ta’ diversi kilometri madwar il-belt u l-palazz.</p>
<p>Skont leġġenda, matul it-tmexxija tal-<ref target="https://mt.wikipedia.org/wiki/Abbasidi">Abbasidi</ref>, is-sigriet tal-produzzjoni tal-karta sar magħruf mingħand żewġ priġunieri Ċiniżi mill-<ref target="https://mt.wikipedia.org/wiki/Battalja_ta’_Talas">Battalja ta’ Talas</ref> fis-751, u dan wassal għat-twaqqif tal-ewwel impjant tal-produzzjoni tal-karta fid-dinja Iżlamika proprju f’Samarkanda. Imbagħad l-invenzjoni nfirxet fil-bqija tad-dinja Iżlamika u fl-<ref target="https://mt.wikipedia.org/wiki/Ewropa">Ewropa</ref>.</p>
<p>Il-kontroll ta’ Samarkanda min-naħa tal-Abbasidi ma damx biex jibda jogħtor u ġie sostitwit ma’ dak tas-<ref target="https://mt.wikipedia.org/wiki/Samanidi">Samanidi</ref> (875-999), għalkemm is-Samanidi xorta kienu vassalli nominali tal-Kaliffat meta kellhom il-kontroll ta’ Samarkanda. Taħt it-tmexxija tas-Samanidi, il-belt saret il-kapitali tad-dinastija Samanida u ċentru iktar u iktar importanti ta’ diversi rotot kummerċjali. Is-Samanidi tilfu kontra l-<ref target="https://mt.wikipedia.org/wiki/Karakanidi">Karakanidi</ref> għall-ħabta tad-999. Matul il-mitejn sena ta’ wara, Samarkanda ġiet immexxija minn għadd ta’ tribujiet Torok suċċessivi, fosthom is-<ref target="https://mt.wikipedia.org/wiki/Seljuq">Seljuq</ref> u l-<ref target="https://mt.wikipedia.org/wiki/Khwarazmshah">Khwarazmshah</ref>.</p><p>

L-awtur Iranjan tas-seklu 10 <ref target="https://mt.wikipedia.org/wiki/Istakhri">Istakhri</ref>, li vvjaġġa fit-<ref target="https://mt.wikipedia.org/wiki/Transoxiana">Transoxiana</ref>, jipprovdi deskrizzjoni ċara tar-rikkezzi naturali tar-reġjun li huwa jsejjaħ "Smarkandian Sogd":</p><p>Ma naf bi mkien fir-reġjun jew f’Samarkanda stess fejn jekk wieħed jerħila jixxabbat f’art b’ċertu elevazzjoni ma jarax ħdura u xi post pjaċevoli, u mkien fil-qrib ma hemm muntanji mingħajr siġar jew xi steppa mimlija trab... Samakandian Sogd... ’il bogħod vjaġġ ta’ tmint ijiem fi ħdura u ġonna ma jaqtgħux... Il-ħdura tas-siġar u tar-raba’ miżrugħ hija estiża tul iż-żewġ naħat tax-xmara [Sogd]... u lil hinn minn dawn l-għelieqi hemm mergħa għall-merħliet. Kull raħal u insedjament għandu fortizza... Huwa l-iktar pajjiż li jagħti <ref target="https://mt.wikipedia.org/wiki/Frott">frott</ref> mill-pajjiżi ta’ Allah; bl-aqwa siġar u frott; f’kull dar hemm ġonna, ċisterni u ilma ġieri.</p>
Era Karakanida (Ilek-Kanid): is-sekli 11-12
<figure><caption>In-nekropoli ta’ Shah-i-Zinda</caption></figure>
<p>Wara li sfaxxa l-istat tas-Samanidi fis-sena 999, dan ġie sostitwit mill-Istat Karakanida, taħt it-tmexxija tad-dinastija Torka tal-Karakanidi. Wara li l-Istat Karakanida nqasam f’żewġ partijiet, Samarkanda saret parti mill-Kaganat Karakanida tal-Punent u fl-1040-1212 kienet il-belt kapitali. Il-fundatur tal-Kaganat Karakanida tal-Punent kien <ref target="https://mt.wikipedia.org/wiki/Ibrahim_Tamgach_Khan">Ibrahim Tamgach Khan</ref> (1040-1068). Għall-ewwel darba, huwa bena madrasa f’Samarkanda permezz ta’ fondi statali u appoġġa l-iżvilupp tal-kultura fir-reġjun. Matul ir-renju tiegħu, f’Samarkanda ġew stabbiliti sptar pubbliku (bemoristan) u madrasa, fejn kienet tiġi mgħallma l-<ref target="https://mt.wikipedia.org/wiki/Mediċina">mediċina</ref>.</p>
<p>Il-kumpless tan-nekropoli ta’ <ref target="https://mt.wikipedia.org/wiki/Shah-i-Zinda">Shah-i-Zinda</ref> ġie stabbilit mill-mexxejja tad-dinastija Karakanida fis-seklu 11.</p>
<p>L-iżjed monument notevoli tal-era Karakanida f’Samarkanda kien il-palazz ta’ <ref target="https://mt.wikipedia.org/wiki/Ibrahim_ibn_Hussein">Ibrahim ibn Hussein</ref> (1178-1202), li nbena fiċ-ċittadella fis-seklu 12. Matul l-iskavi ġew skoperti frammenti ta’ <ref target="https://mt.wikipedia.org/wiki/Pittura">pitturi</ref> monumentali. Fuq il-ħajt tal-Lvant, kien hemm pittura ta’ ġellied Tork, liebes kaftan isfar u b’qaws f’idu. Barra minn hekk, kien hemm pitturi ta’ <ref target="https://mt.wikipedia.org/wiki/Żiemel">żwiemel</ref>, <ref target="https://mt.wikipedia.org/wiki/Kelb">klieb</ref> tal-kaċċa, <ref target="https://mt.wikipedia.org/wiki/Għasfur">għasafar</ref> u nisa lebsin ilbies ta’ dak iż-żmien.</p>
Era tal-Mongoli
<figure><caption>Il-fdalijiet ta’ Afrasiab f’Samarkanda tal-qedem li nqerdet minn Genghis Khan</caption></figure>
<p>Il-Mongoli ħakmu lil Samarkanda fl-1220. Għalkemm Genghis Khan “ma ddisturbax lill-abitanti [tal-belt] bl-ebda mod”, <ref target="https://mt.wikipedia.org/wiki/Juvaini">Juvaini</ref> jikteb li Genghis qatel lil dawk kollha li fittxew il-kenn fiċ-ċittadella u fil-moskea, seraq ir-rikkezzi kollha tal-belt, u rrekluta lil 30,000 żagħżugħ fil-militar u lil 30,000 oħra bħala artiġjani. Samarkanda ġarrbet mill-inqas attakk ieħor mill-Mongoli mmexxi minn <ref target="https://mt.wikipedia.org/wiki/Khan_Baraq">Khan Baraq</ref> sabiex jisraq it-teżor li kellu bżonn biex iħallas lill-armata. Il-belt baqgħet parti mill-Kanat ta’ Chagatai (wieħed minn erba’ Kanati Mongoli suċċessivi) sal-1370.</p>
<p><hi rend="italic">Il-Vjaġġi</hi> ta’ <ref target="https://mt.wikipedia.org/wiki/Marco_Polo">Marco Polo</ref>, fejn Polo jagħti rendikont tal-vjaġġ tiegħu tul it-Triq tal-Ħarir fl-aħħar tas-seklu 13, jiddeskrivu lil Samarkanda bħala “belt kbira ħafna u mill-isbaħ...”.</p>
<p>Iż-żona ta’ Yenisei kellha komunità ta’ nissieġa ta’ oriġini Ċiniża, u Samarkanda u l-<ref target="https://mt.wikipedia.org/wiki/Mongolja">Mongolja</ref> Esterna t-tnejn li huma kellhom artiġjani ta’ oriġini Ċiniża, kif irrapportat minn <ref target="https://mt.wikipedia.org/wiki/Changchun">Changchun</ref>. Wara li Genghis Khan ħakem l-Asja Ċentrali, il-barranin intgħażlu bħala amministraturi governattivi; iċ-Ċiniżi u l-Kara-Kitaj (Kitani) inħatru bħala koamministraturi tal-ġonna u tal-għelieqi f’Samarkanda li l-Musulmani ma kinux jitħallew jamministraw waħedhom. Il-Kanat ippermetta wkoll it-twaqqif ta’ żoni mmexxija minn isqfijiet Kristjani.</p>
Tmexxija ta’ Timur (1370-1405)
<figure><caption>Tigra fuq il-faċċata tal-madrasa ta’ Sher-dor</caption></figure>
<p><ref target="https://mt.wikipedia.org/wiki/Ibn_Battuta">Ibn Battuta</ref>, li żar il-belt fl-1333, stqarr li Samarkanda kienet “waħda mill-ikbar, l-ifjen u l-isbaħ bliet”. Sostna wkoll li l-għelieqi tas-siġar tal-frott kienu jissaqqew permezz ta’ sistema ta’ irrigazzjoni msejħa <hi rend="italic">noria</hi>.</p>
<p>Fl-1365 seħħet rewwixta kontra l-kontroll tal-Mongoli ta’ Chagatai f’Samarkanda. Fl-1370, il-ħakkiem Timur (Tamerlane), il-fundatur u l-mexxej tal-Imperu Timurida, għamel lil Samarkanda l-belt kapitali tiegħu. Matul il-35 sena ta’ wara, huwa wettaq rikostruzzjoni tal-biċċa l-kbira tal-belt u popolaha b’artiġjani kbar u b’ħaddiema tas-sengħa mill-imperu kollu. Timur kiseb reputazzjoni bħala patrun ta<ref target="https://mt.wikipedia.org/wiki/L-Arti">l-arti</ref>, u Samarkanda kibret u saret iċ-ċentru tar-reġjun ta’ Transoxiana. L-impenn ta’ Timur favur l-arti huwa evidenti bil-mod kif, f’kuntrat man-nuqqas ta’ ħniena li wera lill-għedewwa tiegħu, huwa wera ħniena fil-konfront ta’ dawk li kellhom ħiliet artistiċi speċjali. L-artisti, il-ħaddiem tas-sengħa u l-arkitetti ma nqatlux sabiex minflok setgħu jtejbu u jsebbħu l-belt kapitali ta’ Timur.</p>
<p>Timur diġà kien involut direttament fil-proġetti tal-kostruzzjoni, u l-viżjonijiet tiegħu spiss kienu iktar ambizzjużi mill-ħiliet tekniċi tal-ħaddiema tiegħu. Il-belt kienet f’qagħda ta’ kostruzzjoni kostanti, u Timur sikwit kien jordna li jinbnew il-binjiet jew li jerġgħu jiġu kostruwiti malajr jekk ma jkunx sodisfatt bir-riżultati. Skont l-ordnijiet tiegħu, Samarkanda setgħet tintlaħaq bit-toroq biss; ġew imħaffrin ħniedaq fondi u kien hemm ċirkonferenza ta’ tmien kilometri ta’ ħitan li kienu jisseparaw il-belt mill-irħula tal-madwar. Dak iż-żmien il-belt kellha popolazzjoni ta’ madwar 150,000 ruħ. L-ambaxxatur ta’ <ref target="https://mt.wikipedia.org/wiki/Enriku_III">Enriku III</ref>, <ref target="https://mt.wikipedia.org/wiki/Ruy_Gonzalez_de_Clavijo">Ruy Gonzalez de Clavijo</ref>, li kien stazzjonat f’Samarkanda bejn l-1403 u l-1406, kien xhud għall-kostruzzjoni bla rażan li kienet għaddejja fil-belt u stqarr: “Il-moskea li Timur kien ordna li tinbena bħala mafkar ta’ ommu u tal-mara tiegħu... għalina kienet l-iktar waħda nobbli li qatt żorna fil-belt ta’ Samarkanda, iżda malli l-kostruzzjoni tagħha tlestiet, beda jsib id-difetti fil-bieb tad-daħla tagħha, li issa qal li kien wisq baxx u li għaldaqstant il-moskea kellha titwaqqa’ minnufih”.</p>
Era ta’ Ulugbek (1409-1449)
<figure><caption>Il-madrasa ta’ Ulugbek f’Samarkanda</caption></figure>
<p>Bejn l-1417 u l-1420, Ulugbek, in-neputi ta’ Timur, bena madrasa f’Samarkanda, li saret l-ewwel binja fil-kumpless arkitettoniku kollettiv ta’ Reġistan. Ulugbek stieden għadd kbir ta’ astronomi u ta’ matematiċi tad-dinja Iżlamika f’din il-madrasa. Taħt Ulugbek, Samarkanda saret waħda miċ-ċentri dinjin tax-<ref target="https://mt.wikipedia.org/wiki/Xjenza">xjenza</ref> Medjevali. Fl-ewwel nofs tas-seklu 15, f’Samarkanda nbniet skola xjentifika sħiħa taħt Ulugbek, li kienet tiġbor taħt saqaf wieħed lil astronomi u lil matematiċi prominenti bħal <ref target="https://mt.wikipedia.org/wiki/Giyasiddin_Jamshid_Kashi">Giyasiddin Jamshid Kashi</ref>, <ref target="https://mt.wikipedia.org/wiki/Kazizade_Rumi">Kazizade Rumi</ref>, u <ref target="https://mt.wikipedia.org/wiki/Al-Kushchi">al-Kushchi</ref>. L-interess prinċipali ta’ Ulugbek fix-xjenza kienet l-<ref target="https://mt.wikipedia.org/wiki/Astronomija">astronomija</ref>. Fl-1428, tlestiet il-kostruzzjoni tal-osservatorju ta’ Ulugbek. L-istrument ewlieni tal-osservatorju kien il-kwadrant tal-ħajt, li kien uniku fid-dinja.</p>
Sekli 16 sa 18
<p>Fl-1500, ġellieda nomadiċi Użbeki ħatfu l-kontroll ta’ Samarkanda. Ix-<ref target="https://mt.wikipedia.org/wiki/Xajbanidi">Xajbanidi</ref> kienu l-mexxejja tal-belt għall-ħabta ta’ dan iż-żmien ukoll.</p>
<figure><caption>L-osservatorju ta’ Ulugbek</caption></figure>
<p>Fl-1501, Samarkanda nħatfet minn <ref target="https://mt.wikipedia.org/wiki/Muhammad_Shaybani">Muhammad Shaybani</ref> mid-dinastija Użbeka tax-Xajbanidi, u l-belt saret parti mill-“Kanat ta’ Bukhara” li kien għadu kemm ġie ffurmat. Samarkanda ntgħażlet bħala l-kapitali ta’ dan l-istat, fejn seħħet l-inkurunazzjoni ta’ Muhammad Shaybani Khan. F’Samarkanda, Muhammad Shaybani Khan ordna li tinbena madrasa kbira, fejn iktar ’il quddiem huwa ħa sehem f’taħditiet xjentifiċi u reliġjużi. L-ewwel darba li din il-madrasa ġiet iddokumentata tmur lura għall-1504 (din il-madrasa nqerdet għalkollox matul is-snin tal-poter Sovjetiku). <ref target="https://mt.wikipedia.org/wiki/Muhammad_Salikh">Muhammad Salikh</ref> kiteb li Shaybani Khan bena madrasa f’Samarkanda biex ifakkar b’mod perpetwu lil ħuh <ref target="https://mt.wikipedia.org/wiki/Mahmud_Sultan">Mahmud Sultan</ref>. <ref target="https://mt.wikipedia.org/wiki/Fazlallah_ibn_Ruzbihan">Fazlallah ibn Ruzbihan</ref> f’“Mikhmon-namei Bukhara” jesprimi l-ammirazzjoni tiegħu fir-rigward tal-binja maestuża tal-madrasa, bis-saqaf indurat, <hi rend="italic">hujra</hi> għoljin, u spazju miftuħ spazjuż, u jikkwota vers ta’ tifħir lill-madrasa. <ref target="https://mt.wikipedia.org/wiki/Zayn_ad-din_Vasifi">Zayn ad-din Vasifi</ref>, li żar il-madrasa ta’ Shaybani Khan diversi snin wara, kiteb fil-memorji tiegħu li l- veranda, is-sala u l-ispazju miftuħ tal-madrasa kienu spazjużi u tal-għaġeb.</p>
<p><ref target="https://mt.wikipedia.org/wiki/Abdulatif_Khan">Abdulatif Khan</ref>, iben in-neputi ta’ Mirzo Ulugbek, <ref target="https://mt.wikipedia.org/wiki/Kuchkunji_Khan">Kuchkunji Khan</ref>, li kien il-mexxej ta’ Samarkanda bejn l-1540 u l-1551, kien meqjus bħala espert fl-istorja ta’ Maverannahr u d-dinastija tax-Xibanidi. Huwa kien patrun tal-poeti u tax-xjenzati. Abdulatif Khan stess kien jikteb il-poeżiji bil-psewdonimu letterarju <hi rend="italic">Khush</hi>.</p>
<p>Matul ir-renju tal-<ref target="https://mt.wikipedia.org/wiki/Axtarkanid">Axtarkanid</ref> <ref target="https://mt.wikipedia.org/wiki/Imamkuli-Khan">Imamkuli-Khan</ref> (1611-1642), f’Samarkanda nbnew kapulavuri arkitettoniċi famużi. Bejn l-1612 u l-1656, il-gvernatur ta’ Samarkanda, <ref target="https://mt.wikipedia.org/wiki/Yalangtush_Bahadur">Yalangtush Bahadur</ref>, bena moskea-katidral, il-madrasa ta’ Tillya-Kari u l-madrasa ta’ Sherdor.</p>
<p>Wara attakk mill-<ref target="https://mt.wikipedia.org/wiki/Afxarid">Afxarid</ref> <ref target="https://mt.wikipedia.org/wiki/Shahanshah_Nader_Shah">Shahanshah Nader Shah</ref>, il-belt ġiet abbandunata fil-bidu tas-snin 20 tas-seklu 18. Mill-1599 sal-1756, Samarkanda kienet immexxija mill-fergħa Axtarkanida tal-Kanat ta’ Bukhara.</p>
Tieni nofs tas-seklu 18 u s-seklu 19
<p>Mill-1756 sal-1868, Samarkanda kienet immexxija mill-Emiri <ref target="https://mt.wikipedia.org/wiki/Mangud">Mangud</ref> ta’ Bukhara. Il-belt reġgħet ħadet il-ħajja matul ir-renju tal-fundatur tad-dinastija Użbeka, il-<ref target="https://mt.wikipedia.org/wiki/Mangiti">Mangiti</ref>, <ref target="https://mt.wikipedia.org/wiki/Muhammad_Rakhim">Muhammad Rakhim</ref> (1756-1758), li sar famuż għall-kwalitajiet tiegħu ta’ rieda qawwija u l-arti militari. Muhammad Rakhim għamel diversi tentattivi biex Samarkanda terġa’ tiġi fuq saqajha bħala belt.</p>
Era Ksarista Russa
<figure><caption>Samarkanda fl-1890</caption></figure>
<p>Il-belt spiċċat taħt l-Imperu <ref target="https://mt.wikipedia.org/wiki/Russja">Russu</ref> wara li ċ-ċittadella nħatfet bil-forza taħt il-Kurunell <ref target="https://mt.wikipedia.org/wiki/Konstantin_Petrovich_von_Kaufman">Konstantin Petrovich von Kaufman</ref> fl-1868. Ftit żmien wara, il-gwarniġjon Russu żgħir ta’ 500 suldat ġew attakkati. L-attakk, li kien immexxi minn <ref target="https://mt.wikipedia.org/wiki/Abdul_Malik_Tura">Abdul Malik Tura</ref>, l-iben il-kbir ribelluż tal-Emir ta’ Bukhara, kif ukoll <ref target="https://mt.wikipedia.org/wiki/Baba_Beg">Baba Beg</ref> ta’ <ref target="https://mt.wikipedia.org/wiki/Shahrisabz">Shahrisabz</ref> u <ref target="https://mt.wikipedia.org/wiki/Jura_Beg">Jura Beg</ref> ta’ Kitab, ġie kkuntrastat b’telfiet kbar ħafna. Il-Ġeneral <ref target="https://mt.wikipedia.org/wiki/Alexander_Konstantinovich_Abramov">Alexander Konstantinovich Abramov</ref> sar l-ewwel Gvernatur tal-Okrug Militari, li r-Russi stabbilew tul ix-xmara <ref target="https://mt.wikipedia.org/wiki/Zeravshan">Zeravshan</ref>, b‘Samarkanda bħala ċ-ċentru amministrattiv. Is-sezzjoni Russa tal-belt inbniet minn hemm ’il quddiem, il-biċċa l-kbira fil-Punent tal-belt l-antika.</p>
<p>Fl-1886, il-belt saret il-kapitali tal-Oblast ta’ Samarkanda (li kienet għadha kemm ġiet iffurmata) tat-<ref target="https://mt.wikipedia.org/wiki/Turkestan">Turkestan</ref> Russu u reġgħet kisbet ferm iktar importanza meta ġiet ikkollegata mas-sistema ferrovjarja Trans-Kaspjana fl-1888.</p>
Era Sovjetika
<figure><caption><hi rend="italic">Bażar f’Samarkanda</hi>, illustrazzjoni ta’ <ref target="https://mt.wikipedia.org/wiki/Léon_Benett">Léon Benett</ref> għal <ref target="https://mt.wikipedia.org/wiki/Jules_Verne">Jules Verne</ref></caption></figure>
<p>Samarkanda kienet il-kapitali tal-SSR Użbeka mill-1925 sal-1930 qabel ma ġiet sostitwita ma’ <ref target="https://mt.wikipedia.org/wiki/Tashkent">Tashkent</ref>. Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, wara li l-<ref target="https://mt.wikipedia.org/wiki/Ġermanja">Ġermanja</ref> Nażista invadiet lill-Unjoni Sovjetika, għadd ta’ ċittadini ta’ Samarkanda ntbagħtu <ref target="https://mt.wikipedia.org/wiki/Smolensk">Smolensk</ref> biex jiġġieldu kontra l-għadu. Ħafna nqabdu jew inqatlu min-Nażisti. Barra minn hekk, eluf ta’ refuġjati mir-reġjuni okkupati tal-Punent tal-Unjoni Sovjetika ħarbu mill-belt u din intużat bħala waħda miċ-ċentri prinċipali għaċ-ċivili li kienu qed jaħarbu fl-SSR Użbeka u fl-Unjoni Sovjetika kollha.</p>
<p>Fuq l-inizjattiva tal-Akkademiku tal-Akkademja tax-Xjenzi tal-SSR Użbeka, <ref target="https://mt.wikipedia.org/wiki/I._Muminov">I. Muminov</ref>, u bl-appoġġ ta’ <ref target="https://mt.wikipedia.org/wiki/Sharaf_Rashidov">Sharaf Rashidov</ref>, 2500 anniversarju ta’ Samarkanda ġie ċċelebrat b’mod mifrux fl-1970. F’dan ir-rigward, infetaħ monument għal Mirzo Ulugbek, ġie stabbilit il-Mużew tal-Istorja ta’ Samarkanda, u tfasslet u ġiet ippubblikata storja ta’ żewġ volumi dwar Samarkanda.</p>
Ġeografija
<p>Samarkanda tinsab fil-Grigal tal-Użbekistan, fil-wied tax-xmara Zeravshan, 135 kilometru minn <ref target="https://mt.wikipedia.org/wiki/Qarshi">Qarshi</ref>. It-triq M37 tikkollega lil Samarkand ma’ Bukhara, xi 240 kilometru ’l bogħod. It-triq M39 tikkollegaha ma’ Tashkent, il-belt kapitali tal-Użbekistan, xi 270 kilometru ’l bogħod. Il-fruntiera mat-<ref target="https://mt.wikipedia.org/wiki/Taġikistan">Taġikistan</ref> tinsab madwar 35 kilometru minn Samarkanda u l-belt kapitali tat-Taġikistan, <ref target="https://mt.wikipedia.org/wiki/Dushanbe">Dushanbe</ref>, tinsab 210 kilometru ’l bogħod mill-belt. It-triq M39 tikkollega lil Samarkanda ma’ <ref target="https://mt.wikipedia.org/wiki/Mazar-i-Sharif">Mazar-i-Sharif</ref> fl-<ref target="https://mt.wikipedia.org/wiki/Afganistan">Afganistan</ref>, xi 340 kilometru ’l bogħod.</p>
Klima
<p>Samarkanda għandha klima Mediterranja (klassifikazzjoni klimatika ta’ Köppen - <hi rend="italic">Csa</hi>) pjuttost simili ħafna għal klima semiarida (<hi rend="italic">BSk</hi>) bi sjuf sħan u nexfin, u bi xtiewi relattivament varjabbli u bix-xita, b’perjodi li jalternaw ta’ temp sħun u perjodi ta’ temp kiesaħ. Lulju u Awwissu huma l-iktar xhur sħan tas-sena, b’temperaturi li jilħqu u jaqbżu l-40 °C (104 °F). Il-preċipitazzjoni hija sparsa minn Diċembru sa April. Jannar 2008 kien partikolarment kiesaħ; it-temperatura kienet niżlet saħansitra sa −22 °C (−8 °F).</p>

Sit ta’ Wirt Dinji
<p>Il-belt ta’ Samarkand ġiet iddeżinjata bħala Sit ta’ Wirt Dinji tal-UNESCO fl-2001.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tal-belt ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv) “</hi>Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>