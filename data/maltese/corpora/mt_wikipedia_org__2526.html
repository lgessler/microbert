<html><body><text id="wikipedia_mt_wikipedia_org__2526.html" ns="0" revid="226194" sourceurl="https://mt.wikipedia.org/wiki/Titan" title="Titan" type="wikipedia">Titan
<p>Skont il-<ref target="https://mt.wikipedia.org/wiki/Mitoloġija_Griega">mitoloġija Griega</ref>, it-<hi rend="bold">Titani</hi> kienu t-tnax-il wild ta' <ref target="https://mt.wikipedia.org/wiki/Gaea">Gaea</ref> u <ref target="https://mt.wikipedia.org/wiki/Uranu">Uranu</ref>, l-art u s-sema, flimkien ma' wħud mill-ulied tat-tnax. Magħrufin għad-daqs enormi u għas-saħħa barranija tagħhom, it-Titani kienu għal żmien twil il-ħakkiema supremi tal-univers. <ref target="https://mt.wikipedia.org/wiki/Kronu">Kronu</ref>, l-iktar Titan importanti, kien il-ħakkiem tal-univers sa ma tneħħa mit-tron minn ibnu <ref target="https://mt.wikipedia.org/wiki/Żews">Żews</ref>. Fost il-bqija tat-Titani hemm <ref target="https://mt.wikipedia.org/wiki/Oċeanu">Oċeanu</ref>, ix-xmara li kienet tiċċirkola madwar id-dinja; <ref target="https://mt.wikipedia.org/wiki/Tetis">Tetis</ref>, il-mara tiegħu; <ref target="https://mt.wikipedia.org/wiki/Mnemosine">Mnemosine</ref>, l-alla mara tal-memorja; <ref target="https://mt.wikipedia.org/wiki/Temis">Temis</ref> l-alla mara tal-ġustizzja divina; <ref target="https://mt.wikipedia.org/wiki/Iperjone">Iperjone</ref>, il-missier tax-xemx, tal-qamar u taż-żerniq; Iapetu, missier <ref target="https://mt.wikipedia.org/wiki/Prometeu">Prometeu</ref>, li ħalaq il-bnedmin; u <ref target="https://mt.wikipedia.org/wiki/Atlas">Atlas</ref>, dak li kien iżomm id-dinja fuq spallejh. </p>
<p>Meta Żews ħadha kontra missieru, mit-Titani kollha, <ref target="https://mt.wikipedia.org/wiki/Prometeu">Prometeu</ref> u Oċeanu biss tawh daqqa t'id, u b'hekk kienu onorati waqt li l-oħrajn kienu kkundannati jgħammru f'<ref target="https://mt.wikipedia.org/wiki/Tartaru">Tartaru</ref>. Mal-milja taż-żmien, iżda, Żews reġa' għamel ħbieb mat-Titani, u <ref target="https://mt.wikipedia.org/wiki/Kronu">Kronu</ref> inħatar bħala l-mexxej waqt l-Era tad-Deheb.</p></text></body></html>