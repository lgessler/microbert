<html><body><text id="wikipedia_mt_wikipedia_org__27304.html" ns="0" revid="271214" sourceurl="https://mt.wikipedia.org/wiki/Vall%C3%A9e_de_Mai" title="Vallée de Mai" type="wikipedia">Vallée de Mai<figure><caption>Id-daħla ta' Vallée de Mai</caption></figure>
<p><hi rend="bold">Vallée de Mai</hi> (li litteralment tfisser "il-Wied ta' Mejju") huwa park naturali u <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fil-gżira ta' Praslin, is-<ref target="https://mt.wikipedia.org/wiki/Seychelles">Seychelles</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Jikkonsisti minn foresta tas-siġar tal-palm ippreservata tajjeb, bi speċijiet ewlenin tas-siġra endemika għall-gżira ta' Praslin magħrufa bħala <hi rend="italic">coco de mer</hi>, kif ukoll ħames speċijiet endemiċi oħra ta' siġar tal-palm. Il-coco de mer (<hi rend="italic">Lodoicea maldivica</hi>), siġra monokotiledon fil-familja tal-palm <hi rend="italic">Arecaceae</hi>, għandha l-ikbar żerriegħa (żerriegħa ta' ġewża doppja) ta' kwalunkwe pjanta fid-dinja. Il-park huwa uniku wkoll għall-ħlejqiet selvaġġi li jgħixu fih, fosthom <ref target="https://mt.wikipedia.org/wiki/Għasfur">għasafar</ref> bħall-pappagall iswed rari tas-Seychelles, mammiferi, krustaċji, bebbux, u rettili.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Kien sar sforz determinat biex jiġu eliminati l-ispeċijiet eżotiċi ta' pjanti miż-żona iżda dan l-isforz ma kienx ta' suċċess u xorta waħda baqgħu jeżistu l-pjanti tal-kafè u tal-ananas, kif ukoll is-siġar tal-palm ornamentali. Din il-foresta, bl-ispeċijiet ta' pjanti u ta' annimali uniċi tagħha, hija relitt miż-żmien meta s-superkontinent ta' Gondwana nqasam f'partijiet iżgħar, u b'hekk il-gżejjer tas-Seychelles spiċċaw fil-pożizzjoni attwali bejn <ref target="https://mt.wikipedia.org/wiki/Madagaskar">Madagascar</ref> u l-<ref target="https://mt.wikipedia.org/wiki/Indja">Indja</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ġeografija
<p>Il-park, li huwa wkoll riżerva naturali, jinsab fin-nofs tal-gżira ta' Praslin, li hija t-tieni l-ikbar gżira tas-Seychelles<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, bl-ogħla muntanja, Fond Azore, li hija għolja 373 metru (1,224 pied).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Praslin għandha erja ta' 37 kilometru kwadru. Tinsab fil-Grigal tal-gżira ta' Mahé, madwar 45 kilometru 'l bogħod.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Vallée de Mai jinsab fil-parti l-baxxa ta' wied ħdejn il-bidu ta' nixxiegħa. Ikopri erja ta' 19.5-il ettaru, huwa fi stat verġni, u jmur lura għall-<ref target="https://mt.wikipedia.org/wiki/Preistorja">preistorja</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Il-formazzjoni ġeoloġika tiegħu hija tal-granit bħall-kumplament tal-gżira. Jissejjaħ bħala "mikrokontinent" u l-evoluzzjoni tiegħu ma għandhiex oriġini <ref target="https://mt.wikipedia.org/wiki/Vulkan">vulkanika</ref> jew korallina bħal tal-gżejjer l-oħra fl-<ref target="https://mt.wikipedia.org/wiki/Oċean_Indjan">Oċean Indjan</ref>.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref></p>
Leġġenda
<figure><caption>Uħud mill-mogħdijiet f'Vallée de Mai</caption></figure>
<p>Il-Ġeneral <ref target="https://mt.wikipedia.org/wiki/Renju_Unit">Brittaniku</ref> <ref target="https://mt.wikipedia.org/wiki/Charles_George_Gordon">Charles George Gordon</ref> xerred leġġenda fis-seklu 19 wara li żar il-gżira fuq missjoni militari fl-1881. Abbażi ta' rieżami Kabbalistiku tal-Ktieb tal-Ġenesi, huwa qies lil Vallée de Mai bħala l-Ġnien tal-Eden.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Huwa stqarr ukoll li kellu prova kkorraborata għal din l-istqarrija. It-teorija tiegħu kienet li s-siġra tal-palm kienet is-siġra tal-għarfien li tirrappreżenta kemm it-tajjeb kif ukoll il-ħażin, u li s-siġra tal-breadfruit li ġiet introdotta fil-gżira, kienet is-siġra tal-ħajja. Huwa saħansitra qagħad joqgħod jimmarka l-pożizzjoni eżatta tal-Ġnien tal-Eden fil-gżira bħala l-wied tal-‘'Coco-de-mer". Minbarra l-ispeċi endemika tal-coco de mer (li huwa kkunsidra bħala l-<ref target="https://mt.wikipedia.org/wiki/Frott">frotta</ref> pprojbita minħabba li magħrufa għall-proprjetajiet afrodiżijaċi tagħha), f'Vallée de Mai hemm l-ispeċijiet endemiċi kollha tas-siġar tal-palm tas-Seychelles. L-osservazzjoni tiegħu kienet li l-għamla suġġestiva partikolari tal-frott tas-siġra tal-palm wasslet biex "tikkawża d-deni tal-antenati tagħna fil-Ġnien tal-Eden".<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref> Din l-osservazzjoni ġiet ikkontestata minn kittieb ieħor, <ref target="https://mt.wikipedia.org/wiki/H._Watley_Estridge">H. Watley Estridge</ref>, li wera lil Gordon li l-qoxra ħoxna 10 ċentimetri tal-frotta ma setgħetx tingidem minn Eva, u għal din l-istqarrija Gordon ma kellu l-ebda tweġiba plawżibbli. Il-pappagall iswed endemiku jbejjet kważi esklużivament fiz-zkuk weqfin mejtin ta' din is-siġra tal-palm.</p>
Storja
<p>Il-park kien foresta verġni mhux mimsusa sas-snin 30 tas-seklu 19. Sar Riżerva Naturali skont ir-Regolament S. I. 27/1696 tal-Ħarsien tal-Għasafar Selvaġġi nhar it-18 ta' April 1966. Dan ġie segwit minn bidla fl-istatus għal Park Nazzjonali għall-konservazzjoni u għall-preservazzjoni aħjar skont il-Kapitlu 159 tal-Att S. I. Nru 57 tal-1979 dwar il-Parks Nazzjonali u l-Konservazzjoni tan-Natura, l-Ordni (Deżinjazzjoni) tal-1979 dwar il-Park Nazzjonali ta' Praslin, u d-Digriet tal-1978 dwar il-Ġestjoni tal-Coco de Mer. Il-park tniżżel fil-lista tas-Siti ta' Wirt Dinji tal-UNESCO fl-1983 u huwa l-iżgħar sit naturali fil-lista.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Flora
Xellug: il-coco de mer bil-fjura maskili. Lemin: il-ġewża doppja tal-ikbar żerriegħa fid-dinja<p>Il-park huwa l-ħabitat tal-coco-de-mer endemika, li titqies bħala "l-ispeċi ewlenija ta' importanza globali". Din tikber sa għoli ta' bejn 25 u 34 metru. Għandha għamla ta' mrewħa b'weraq twil bejn seba' u għaxar metri u wiesa' 4.5 metri, bi friegħi twal erba' metri. Is-siġra tipproduċi l-ikbar ġewża doppja bl-ikbar żerriegħa fid-dinja fost l-ispeċijiet ta' pjanti fid-dinja; il-piż tal-ikbar frotta kien 42 kilogramma. Din is-siġra hija magħmula minn għeruq soda u weqfin u l-parti ta' fuq tagħha magħmula mill-weraq. L-għeruq u z-zokk ma tantx huma wisq differenti minn xulxin bħala dehra u jipproduċu frott b'għamla tonda u ovali. Hemm ħames speċijiet endemiċi oħra tas-siġar tal-palm: <hi rend="italic">Deckenia nobilis</hi>, <hi rend="italic">Phoenicophorium borsigianum</hi>, <hi rend="italic">Verschaffeltia splendida,</hi> <hi rend="italic">Nephrosperma vanhoutteanum</hi> u <hi rend="italic">Roscheria melanochaetes</hi>. Dawn is-sitt speċijiet ta' siġar tal-palm mhux biss huma uniċi għal din ir-riżerva iżda anke fis-Seychelles, u ma jinsabu mkien iktar fl-Oċean Indjan fl-istat antik ta' evoluzzjoni. Il-foresta hija miżgħuda bis-siġar tal-palm tat-tip <hi rend="italic">Pandanus</hi> u b'siġar bil-weraq wiesa'. Ġew irrapportati wkoll okkorrenzi ta' <hi rend="italic">Chrysobalanus icaco</hi>. Is-sbuħija estetika ta' din il-foresta naturali tas-siġar tal-palm hija spettaklu ta' friegħi tal-palm ħodor, ħomor u kannella. Din l-ispeċi ta' palm ġiet megħjuna b'interventi ta' tħawwil bil-ħsieb uniku li tinżamm u li tissaħħaħ l-ekosistema eżistenti. Hemm madwar 4,000 siġra tal-palm fil-park (ġieli jingħad li hemm 5,000 meta jitqiesu l-ispeċijiet maskili u femminili flimkien). Żewġ siġriet endemiċi oħra fil-park huma d-<hi rend="italic">Dillena furruginea</hi> u n-<hi rend="italic">Northea hornei</hi> magħrufa wkoll bħala l-<hi rend="italic">Kapisen</hi>. Is-siġar ta' Takamaka jinsabu fid-daħla tal-park u meta jarmu l-fjuri, il-kolibri tas-Seychelles (<hi rend="italic">Cinnyris dussumieri</hi>) jieklu n-nektar tal-fjuri.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref></p>
Fawna
Xellug: Kamaleonte tigra (Archaius tigris). Lemin: Pappagall iswed tas-Seychelles (Coracopsis barklyi)<p>L-avifawna prominenti, bi speċijiet endemiċi u globali, li jużaw is-siġar tal-palm bħala l-ħabitat tagħhom, huma: il-pappagall iswed tas-Seychelles (<hi rend="italic">Coracopsis barklyi</hi>; imsejjaħ "għasfur enigmatiku" li jitrejjaq bil-frott tas-siġar tal-palm u li jiġi mill-familja tal-pappagalli vasa ta' Madagascar), il-ħamiema blu tas-Seychelles (<hi rend="italic">Alectroenas pulcherrimus</hi>); il-bulbul tas-Seychelles (<hi rend="italic">Hypsipetes crassirostris</hi>); il-kolibri tas-Seychelles (<hi rend="italic">Nectarinia dussumieri</hi>); ir-rundun tal-gżejjer Mascarene); u l-Ispanjulett tas-Seychelles (<hi rend="italic">Falco araea</hi>).</p>
<p>Annimali oħra li jgħixu fil-park huma l-kamaleonte tigra (<hi rend="italic">Archaius tigris</hi>); ix-xaħmet l-art tas-Seychelles (<hi rend="italic">Trachylepis seychellensis</hi>); ix-xaħmet l-art ta' Wright (<hi rend="italic">Mabuya wrightii</hi>); ix-xaħmet l-art ta' Brauer (<hi rend="italic">Scelotes braueri</hi>); ix-xaħmet l-art ta' Gardiner (<hi rend="italic">Pamelaescincus gardineri</hi>); il-wiżgħa lewn il-bronż tas-Seychelles (<hi rend="italic">Ailuronyx seychellensis</hi>); l-apodi; iż-żrinġijiet tas-siġar, il-wiżgħa ż-żgħira ta' binhar tas-Seychelles (<hi rend="italic">Phelsuma astriata</hi>); u l-wiżgħa ġganta ta' binhar tas-Seychelles (<hi rend="italic">Phelsuma sundbergi</hi>). Fost l-ispeċijiet ta' rettili jgħixu fil-park hemm l-ispeċijiet ta' <ref target="https://mt.wikipedia.org/wiki/Serp">sriep</ref> <hi rend="italic">Boaedon geometricus,</hi> <hi rend="italic">Lycognathophis seychellensis</hi> u <hi rend="italic">Ramphotyphlops braminus</hi>. Ġew irrapportati wkoll sitt speċijiet ta' anodi, li huma grupp ta' anfibji qishom dud li jgħixu fis-saffi tal-ħamrija tal-park bl-iżjed indewwa. Iż-żrinġijiet tas-siġar tas-Seychelles (<hi rend="italic">Tachycnemis seychellensis</hi>) spiss jitfaċċaw fuq il-weraq tas-siġar. Barra minn hekk, fil-park ġew introdotti wkoll għadd ta' tenrecs (speċi ta' qanfud) mill-Madagascar.</p>
<p>Fost il-molluski li jgħixu fil-park hemm il-bebbuxu ta' Praslin (<hi rend="italic">Pachnodus paslinus</hi>) li għandu qoxra nnukklata u ppuntata, u l-bebbuxu l-kbir <hi rend="italic">Stylodonta studeriana</hi>. Dawn spiss jinstabu jieklu fuq il-coco de mer; il-bebbuxu maskili jitrejjaq fuq il-fjuri tal-parti maskili tal-coco de mer.</p>
<p>Il-panchax dehbija endemika (<hi rend="italic">Pachypanchax playfairi</hi>) hija l-unika ħuta endemika tal-ilma ħelu fis-Seychelles. Fil-park jgħixu wkoll diversi krustaċji tal-ilma ħelu u invertebrati oħra.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref></p>
Sit ta' Wirt Dinji
<figure><caption>Kaskata f'Vallee de Mai</caption></figure>
<p>Ir-Riżerva Naturali ta' Vallée de Mai ġiet iddeżinjata bħala Sit ta' Wirt Dinji tal-UNESCO fl-1983.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' erba' kriterji tal-għażla tal-UNESCO: il-<hi rend="bold">kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali"; il-<hi rend="bold">kriterju (viii)</hi> "Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta' art, jew il-karatteristiċi ġeomorfiċi jew fiżjografiċi sinifikanti"; il-<hi rend="bold">kriterju (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar"; u l-<hi rend="bold">kriterju (x)</hi> "Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta' valur universali straordinarju mill-perspettiva tax-xjenza jew tal-konservazzjoni".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>