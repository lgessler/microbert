<html><body><text id="wikipedia_mt_wikipedia_org__26820.html" ns="0" revid="267515" sourceurl="https://mt.wikipedia.org/wiki/Tomaso_Albinoni" title="Tomaso Albinoni" type="wikipedia">Tomaso Albinoni
<p><hi rend="bold">Tomaso Giovanni Albinoni</hi> (8 ta' Ġunju 1671 - 17 ta' Jannar 1751) kien kompożitur tal-<ref target="https://mt.wikipedia.org/wiki/Mużika_Barokka">Barokk Taljan.</ref> Ix-xogħlijiet tiegħu jinkludu opri, kunċerti, sonati għal wieħed sa sitt strumenti, sinfoniji, u kantati għal wieħed.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Filwaqt li fi żmienu kien famuż bħala kompożitur tal-opra, illum il-ġurnata huwa aktar magħruf għall-mużika strumentali tiegħu, speċjalment il-kunċerti.<ref target="https://mt.wikipedia.org/wiki/Il-Paġna_prinċipali#cite_note-britannica-2">[2]</ref>   Ħafna jafuh ukoll għax-xogħol popolari tiegħu imsejjaħ "<ref target="https://mt.wikipedia.org/wiki/Adaġju_fil-minuri">Adagio fis-Sol minuri</ref>", li waqt li hu attribwit lilu, jgħidu li kitbu <ref target="https://mt.wikipedia.org/wiki/Remo_Giazotto">Remo Giazotto</ref><ref target="https://mt.wikipedia.org/wiki/Mużikologu">, mużikologu</ref> u kompożitur tas-seklu 20, li kien katalogatur tax-xogħlijiet ta' Albinoni.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Bijografija
<p>Twieled <ref target="https://mt.wikipedia.org/wiki/Venezja">Venezja</ref>, ir-Repubblika ta’ Venezja, minn Antonio Albinoni, negozjant għani tal-karti u studja l-vjolin u l-kant. Nafu relattivament ftit dwar ħajtu, li huwa sorprendenti meta nqisu l-istatura kontemporanja tiegħu bħala kompożitur, u l-perjodu  ddokumentat sewwa li għex fih. Fl-1694 iddedika l-Opus 1 tiegħu lill-Kardinal <ref target="https://mt.wikipedia.org/wiki/Pietro_Ottoboni_(kardinal)">Pietro Ottoboni</ref> (neputi tal- <ref target="https://mt.wikipedia.org/wiki/Papa_Alessandru_VIII">Papa Alessandru VIII</ref> ), Venezjan bħalu. L-ewwel opra tiegħu, <hi rend="italic">Zenobia, regina de Palmireni</hi>, ittellgħet Venezja fl-1694. Jista' jkun li Albinoni kien impjegat fl-1700 bħala vjolinist ma' Karlu IV, Duka ta' Mantova, li lilu ddedika l-ġabra Opus 2 tiegħu ta' mużika strumentali. Fl-1701 kiteb is-suites Opus 3, popolari ħafna, u ddedika dik il-kollezzjoni lil <ref target="https://mt.wikipedia.org/wiki/Ferdinando_de_'Medici,_il-Gran_Prinċep_tat-Toskana">Ferdinando de'medici, il-Gran-Prinċep tat-Toskana.</ref><ref target="https://mt.wikipedia.org/wiki/Il-Paġna_prinċipali#cite_note-britannica-2">[2]</ref></p>
<p>Fl-1705, iżżewweġ lil Margherita Rimondi; Antonino Biffi, il- <hi rend="italic">maestro di cappella</hi> ta ’ San Marco kien xhud, u jidher ċar li kien ħabib ta’ Albinoni. Madankollu jidher li Albinoni ma kellu  l-ebda rabta oħra ma' dik l-istituzjoni mużikali, l-aqwa waħda ta' Venezja, u kiseb il-fama bikrija tiegħu bħala kompożitur tal-opra f’ħafna bliet fl-Italja, fosthom Venezja, <ref target="https://mt.wikipedia.org/wiki/Ġenova">Ġenova</ref>, <ref target="https://mt.wikipedia.org/wiki/Bolonja">Bolonja</ref>, <ref target="https://mt.wikipedia.org/wiki/Mantova">Mantova</ref>, <ref target="https://mt.wikipedia.org/wiki/Udine">Udine</ref>, <ref target="https://mt.wikipedia.org/wiki/Piacenza">Piacenza</ref>, u <ref target="https://mt.wikipedia.org/wiki/Napli">Napli</ref>. Matul dan iż-żmien, kien ukoll jikkomponi mużika strumentali bl-abbundanza: qabel l-1705, kien jikteb l-aktar <ref target="https://mt.wikipedia.org/wiki/Trio_sonata">sonati għal tlieta</ref> u <ref target="https://mt.wikipedia.org/wiki/Kunċert_għall-vjolin">kunċerti għall-vjolin</ref>, iżda bejn dak iż-żmien u l-1719 kiteb <ref target="https://mt.wikipedia.org/wiki/Sonata_(mużika)">sonati</ref> għal wieħed u kunċerti għall-oboe.<ref target="https://mt.wikipedia.org/wiki/Il-Paġna_prinċipali#cite_note-britannica-2">[2]</ref></p>
<p>Kontra l-biċċa l-kbira tal-kompożituri kontemporanji, jidher li qatt ma fittex kariga fil-knisja u lanqas f'qorti nobbli, imma mbagħad kellu mezzi indipendenti u seta' jikkomponi l-mużika mingħajr ħlas. Fl-1722, Massimiljanu II Emanwel,  l-Elettur tal-Bavarja, li lilu Albinoni kien iddedika sett ta' tnax-il kunċert, stiednu biex jidderieġi tnejn mill-kunċerti tiegħu <ref target="https://mt.wikipedia.org/wiki/Munich">Munich</ref>.</p>
<p>Madwar l-1740, ġabra ta' sonati għall-vjolin ta' Albinoni ġiet ippubblikata fi Franza bħala xogħol postum, u l-istudjużi assumew għal ħafna żmien li dan kien ifisser li Albinoni kien miet sa dak iż-żmien. Madankollu, jidher li għex f'Venezja fl-oskurità; dokument fil-parroċċa ta' San Barnaba jindika li Tomaso Albinoni miet f’Venezja fl-1751, bid-dijabete mellitus.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Il-mużika u l-influwenza
<figure><caption> Inċiżjoni tal-kompożituri Taljani Tomaso Albinoni, Domenico Gizzi (Egizio) u Giuseppe Colla minn Pietro Bettelini, fuq tpinġija ta' Luigi Scotti</caption></figure>
<p>Ħafna mix-xogħlijiet operistiċi tiegħu ntilfu, l-aktar minħabba li ma ġewx ippubblikati matul ħajtu. Madankollu, ġew ippubblikati disa' kollezzjonijiet ta' xogħlijiet strumentali. Dawn intlaqgħu b'suċċess konsiderevoli u reġgħu ġew stampati spiss. Allura llum aktar hu magħruf bħala kompożitur tal-mużika strumentali (99 sonata, 59 kunċert u 9 sinfoniji). F’ħajtu dawn ix-xogħlijiet tkienu meqjusin tal-istess livell  bħal dawk ta’ <ref target="https://mt.wikipedia.org/wiki/Arcangelo_Corelli">Arcangelo Corelli</ref> u <ref target="https://mt.wikipedia.org/wiki/Antonio_Vivaldi">Antonio Vivaldi</ref> . Id-disa’ kollezzjonijiet tiegħu ppubblikati l-Italja, Amsterdam u Londra kienu ddedikati jew iffinanzjati minn lista impressjonanti ta’ nobbli tan-Nofsinhar tal-Ewropa. Albinoni kiteb mill-inqas ħamsin opra, li minnhom tmienja u għoxrin ittellgħu Venezja bejn l-1723 u l-1740. Albinoni nnifsu sostna li kiteb 81 opra (billi sejjaħ it-tieni opra mill-aħħar fil-librett tagħha, it-80 opra tiegħu). <ref target="https://mt.wikipedia.org/wiki/Il-Paġna_prinċipali#cite_note-Grove1-5">[5]</ref> <ref target="https://mt.wikipedia.org/wiki/Il-Paġna_prinċipali#cite_note-baroquemusic.org-6">[6]</ref> Minkejja l-produzzjoni operistika enormi tiegħu, illum huwa l-iktar magħruf għall-mużika strumentali tiegħu, speċjalment il-kunċerti għall-oboe (mill-ġabra <hi rend="italic">12 Concerti a cinque</hi> op. 7 u, l-iktar mill-ġabra famuża ħafna, <hi rend="italic"><ref target="https://mt.wikipedia.org/wiki/12_Concerti_a_cinque_(Albinoni)">12 Concerti a cinque</ref></hi> op. 9). Huwa l-ewwel Taljan li nafu li uża l-oboè bħala strument solo fil-kunċerti (c. 1715, fl-op. 7 tiegħu) u li ppubblika xogħlijiet bħal dawn.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>  Barra minn hekk Albinoni dan l-istrument użah spiss fix-xogħlijiet <hi rend="italic">da camra</hi> u fl-opri tiegħu.</p>
<p>Il-mużika strumentali tiegħu ġibdet ħafna attenzjoni ta' <ref target="https://mt.wikipedia.org/wiki/Johann_Sebastian_Bach">Johann Sebastian Bach</ref>, li kiteb mill-inqas żewġ fugi fuq it-temi ta' Albinoni (<hi rend="italic">Fuga fil-La maġġuri fuq tema ta' Tomaso Albinoni,</hi> BWV 950, u <hi rend="italic">Fugue ifis-Si minuri fuq tema ta' Tomaso Albinoni</hi>, BWV 951) u spiss uża l-armoniji baxxi tiegħu għal eżerċizzji armoniċi tal-istudenti tiegħu. Parti mix-xogħol ta' Albinoni ntilfet fit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> bil-qerda tal-Librerija Statali ta’ Dresden. Riżultat ta' dan, ftit li xejn huwa magħruf minn ħajtu u l-mużika tiegħu wara xi l-1710.</p>
<p>Xi nies jaħsbu li l-famuż <hi rend="italic">Adagio fis-Sol minuri</hi>, is-suġġett ta' ħafna recordings moderni, kien ċajta mużikali komposta minn <ref target="https://mt.wikipedia.org/wiki/Remo_Giazotto">Remo Giazotto</ref> . Madankollu, sejba mill-mużikologu Muska Mangano, l-aħħar assistent ta’ Giazotto qabel mewtu, tefgħet xi dubju fuq dak it-twemmin. Fost id-dokumenti ta' Giazotto, Mangano skopra traskrizzjoni moderna miktuba bl-idejn imma indipendenti tal-<ref target="https://mt.wikipedia.org/wiki/Bass_figurat">baxx ċifrat</ref>, u sitt battuti frammentarji tal-ewwel vjolin, "li għandom fir-rokna ta' fuq tal-lemin timbru li jiddikjara b'mod ċert li ttieħed mill-oriġinal li kien Dresden". Dan jipprovdi appoġġ għar-rakkont ta' Giazotto li huwa kien ibbaża l-kompożizzjoni tiegħu fuq sors li kien jeżisti qabel.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>


Ħoloq esterni
<list type="unordered"><item><ref target="https://imslp.org/wiki/Category:Albinoni,_Tomaso_Giovanni">Partituri b'xejn ta' Il-Paġna prinċipali</ref> fuq l-<ref target="https://mt.wikipedia.org/wiki/International_Music_Score_Library_Project">International Music Score Library Project</ref></item></list>
</text></body></html>