<html><body><text id="wikipedia_mt_wikipedia_org__27496.html" ns="0" revid="272587" sourceurl="https://mt.wikipedia.org/wiki/%C5%BBona_l-Kbira_tal-Muntanji_Blu" title="Żona l-Kbira tal-Muntanji Blu" type="wikipedia">Żona l-Kbira tal-Muntanji Blu<figure><caption>Veduta tal-Wied ta' Jamison fiż-Żona l-Kbira tal-Muntanji Blu</caption></figure>
<p>Iż-<hi rend="bold">Żona l-Kbira tal-Muntanji Blu</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Greater Blue Mountains Area</hi>) hija <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> li tinkludi l-<ref target="https://mt.wikipedia.org/wiki/Muntanji_Blu">Muntanji Blu</ref> ta' New South Wales, l-<ref target="https://mt.wikipedia.org/wiki/Awstralja">Awstralja</ref>. Iż-żona fiha 1,032,649 ettaru ta' art u ġiet imniżżla fil-lista tas-Siti ta' Wirt Dinji tal-UNESCO fl-24 sessjoni tal-Kumitat għall-Wirt Dinji li saret f'<ref target="https://mt.wikipedia.org/wiki/Cairns">Cairns</ref> fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Etimoloġija
<p>Iż-żona tissejjaħ tal-"Muntanji Blu" abbażi tal-fatt li meta t-temperatura atmosferika togħla, iż-żejt essenzjali ta' diversi speċijiet ta' ewkaliptu jevapora u jinxtered fl-arja, u b'hekk jikkawża spettri blu viżibbli li d-dawl tax-<ref target="https://mt.wikipedia.org/wiki/Xemx">xemx</ref> jippropaga iktar minn kuluri oħrajn. Għaldaqstant, ir-riflessjonijiet mill-muntanji jidhru ta' lewn blu għal għajnejn il-<ref target="https://mt.wikipedia.org/wiki/Bniedem">bniedem</ref>.</p>
Deskrizzjoni
<figure><caption>Veduta tal-Lag ta' Burragorang filgħodu</caption></figure>
<p>Iż-żona hija miżgħuda artijiet watja mħarbta, irdumijiet għoljin, widien fondi u inaċċessibbli, kif ukoll xmajjar u lagi mimlijin ħajja. Il-pjanti u l-<ref target="https://mt.wikipedia.org/wiki/Annimal">annimali</ref> rari li jgħixu f'dan il-post naturali huma evidenza tal-<ref target="https://mt.wikipedia.org/wiki/Storja">istorja</ref> straordinarja tal-qedem tal-Awstralja u tad-diversità tal-ħajja fil-post. Tispikka l-iktar l-istorja tal-evoluzzjoni tal-veġetazzjoni unika tal-ewkaliptu u tal-komunitajiet assoċjati ta' pjanti u annimali.</p>
<p>Fil-biċċa l-kbira tagħha, iż-Żona l-Kbira tal-Muntanji Blu tikkonsisti minn 10,300 kilometru kwadru ta' pajsaġġ forestali fuq biċċa art watja tal-blat ramli bejn 60 sa 180 kilometru 'l ġewwa mid-distrett tan-negozju ċentrali ta' <ref target="https://mt.wikipedia.org/wiki/Sydney">Sydney</ref>. Iż-żona tinkludi spazji vasti ta' natura selvaġġa u hija ekwivalenti bħala erja għal kważi terz tal-<ref target="https://mt.wikipedia.org/wiki/Belġju">Belġju</ref>, jew id-doppju tad-daqs tal-<ref target="https://mt.wikipedia.org/wiki/Brunej">Brunei</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Il-Kaskati ta' Wentworth fil-Wied ta' Jamison</caption></figure>
<p>Is-Sit ta' Wirt Dinji, li jinkludi tmien żoni protetti f'żewġ blokok isseparati minn kuritur tat-trasport u tal-iżvilupp urban, huwa magħmul minn seba' parks nazzjonali kif ukoll mir-Riżerva tal-Konservazzjoni tal-Għerien Karstiċi ta' Jenolan. Dawn is-seba' parks huma l-Park Nazzjonali tal-Muntanji Blu, il-Park Nazzjonali ta' Wollemi, il-Park Nazzjonali ta' Yengo, il-Park Nazzjonali ta' Nattai, il-Park Nazzjonali ta' Kanangra-Boyd, il-Park Nazzjonali tal-Ġonna ta' Stone u l-Park Nazzjonali tal-Lagi ta' Thirlmere.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Iż-żona ma fihiex muntanji fis-sens konvenzjonali tal-kelma iżda fiha art watja u għolja tal-blat ramli b'widien fondi, b'elevazzjoni li tvarja bejn inqas minn 100 metru 'l fuq mil-livell tal-baħar sa 1,300 metru fl-ogħla punt. Fil-partijiet l-iktar għoljin hemm sporġenzi tal-bażalt. Huwa maħsub li din l-art watja u għolja ppermettiet is-sopravivenza ta' diversità daqstant rikka ta' pjanti u ta' annimali billi serviet bħala rifuġju mit-tibdil fil-klima matul l-istorja ġeoloġika reċenti. Hija partikolarment notevoli għar-rappreżentazzjoni wiesgħa u bbilanċjata ta' ħabitats għall-ewkaliptu li jvarjaw minn sklerofilla mxarrba u niexfa, art moxa magħrufa bħala <hi rend="italic">mallee</hi>, kif ukoll artijiet bassasa, artijiet mistagħdra u bwar tal-ħaxix lokalizzati. B'kollox hemm saħansitra wieħed u disgħin speċi ta' ewkaliptu (30 fil-mija tal-ispeċijiet kollha ta' ekwaliptu fid-dinja) fiż-Żona l-Kbira tal-Muntanji Blu. Tnax-il speċi minnhom jingħad li jeżistu biss fir-reġjun tal-blat ramli ta' Sydney.</p>
Flora
<figure><caption>Il-foresti tal-ewkaliptu tal-Muntanji Blu</caption></figure>
<p>Iż-żona kemm-il darba ġiet deskritta bħala laboratorju naturali għall-istudju tal-evoluzzjoni tal-ewkalipti. L-ikbar żona ta' diversità għolja ta' ewkalipti fl-<ref target="https://mt.wikipedia.org/wiki/Oċeanja">Oċeanja</ref> tinsab fix-Xlokk tal-Awstralja. Iż-Żona l-Kbira tal-Muntanji Blu tinkludi l-biċċa l-kbira ta' din id-diversità ta' ekwalipti.</p>
<p>Minbarra li tappoġġa proporzjon daqstant sinifikanti ta' speċijiet ta' ewkalipti fid-dinja, iż-żona fiha eżempji tal-firxa ta' adattamenti strutturali tal-ewkalipti għall-ambjenti Awstraljani. Dawn ivarjaw minn foresti b'siġar twal fil-marġnijiet taż-żona jew foresti tropikali fil-widien fondi, għal foresti u boskijiet fil-beraħ, għal artijiet bl-arbuxelli fuq l-art tat-tip <hi rend="italic">mallee</hi> u fuq l-artijiet watja u għoljin li huma esposti.</p>
<p>Flimkien mad-diversi speċijiet ta' ewkalipti, iż-Żona l-Kbira tal-Muntanji Blu fiha wkoll speċijiet li huma relitti tal-qedem ta' importanza globali. L-iktar waħda famuża minnhom hija s-siġra taż-żnuber ta' Wollemi li ġiet skoperta dan l-aħħar. Din hija "fossila ħajja" li tmur lura għal żmien id-<ref target="https://mt.wikipedia.org/wiki/Dinosawru">dinosawri</ref>. Din l-ispeċi kulħadd kien jaħseb li kienet ilha estinta għal miljuni ta' snin. Il-ftit siġriet li għadhom ħajjin ta' din l-ispeċi tal-qedem jinsabu fi tliet popolazzjonijiet żgħar fi fniedaq remoti u inaċċessibbli fi ħdan iż-żona. Is-siġra taż-żnuber ta' Wollemi hija waħda mill-iktar speċijiet rari fid-dinja.</p>
Fawna
<figure><caption>L-għasfur <hi rend="italic">Casuarius casuarius johnsoni</hi> li jgħix fuq l-art fil-foresti tropikali taż-żona</caption></figure>
<p>Fi ħdan iż-Żona l-Kbira tal-Muntanji Blu jgħixu iktar minn 400 tip differenti ta' annimali għall-kenn tal-fniedaq inaċċessibbli u tal-artijiet watja u għoljin taż-żona. Dawn jinkludu speċijiet mhedda jew rari li huma importanti għall-konservazzjoni tal-bijodiversità, fosthom l-annimal marsupjali karnivoru <hi rend="italic">Dasyurus maculatus</hi>, il-<ref target="https://mt.wikipedia.org/wiki/Koala">koala</ref>, il-<hi rend="italic">Petaurus australis</hi>, il-<hi rend="italic">Potorous tridactylus</hi>, kif ukoll rettili u anfibji rari, inkluż iż-żrinġ <hi rend="italic">Ranoidea aurea</hi> u x-xaħmet l-art tal-ilma tal-Muntanji Blu (<hi rend="italic">Eulamprus leuraensis</hi>).</p>
<p>L-ikbar predatur taż-żona huwa d-<ref target="https://mt.wikipedia.org/wiki/Dingo">dingo</ref>. Dawn il-<ref target="https://mt.wikipedia.org/wiki/Kelb">klieb</ref> selvaġġi jikkaċċjaw għall-kangaroos griżi u għal priża oħra.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>BirdLife International identifikat iż-Żona l-Kbira tal-Muntanji Blu bħala Żona Importanti għall-<ref target="https://mt.wikipedia.org/wiki/Għasfur">Għasafar</ref> peress li tappoġġa proporzjon għoli tal-popolazzjonijiet globali tal-bagħal tal-blat (<hi rend="italic">Origma solitaria</hi>) kif ukoll tal-pitirrossi fjamma (<hi rend="italic">Petroica phoenicea</hi>), tal-isponsuni djamant (<hi rend="italic">Stagonopleura guttata</hi>) u tal-psiepes <hi rend="italic">Pycnoptilus floccosus</hi>. B'mod regolari jitfaċċa wkoll il-wikkiel tan-<ref target="https://mt.wikipedia.org/wiki/Naħla">naħal</ref> <hi rend="italic">Anthochaera phrygia</hi> u xi kultant ipassi wkoll il-wikkiel tan-naħal <hi rend="italic">Caligavis chrysops</hi>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Il-formazzjoni tal-blat magħrufa bħala "Three Sisters" fil-Park Nazzjonali tal-Muntanji Blu</caption></figure>
Sit ta' Wirt Dinji
<p>Iż-Żona l-Kbira tal-Muntanji Blu ġiet iddeżinjata bħala Sit ta' Wirt Dinji tal-UNESCO fis-sena 2000. Iż-żona tinkludi erja ta' bejn wieħed u ieħor 10,300 kilometru kwadru b'seba' parks nazzjonali u riżerva ta' konservazzjoni. Madwar iż-żona protetta hemm żona ta' lqugħ oħra ta' 86,200 ettaru.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar"; u l-<hi rend="bold">kriterju (x)</hi> "Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta' valur universali straordinarju mill-perspettiva tax-xjenza jew tal-konservazzjoni".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ħoloq esterni

<list type="unordered"><item><ref target="http://www.gundungurra.org.au/blue-mountains-tour.html">Żjara virtwali tal-Muntanji Blu.</ref></item>
<item><ref target="http://www.environment.gov.au/heritage/places/world/blue-mountains/pubs/gbm-nomination.pdf">Nominazzjoni taż-Żona l-Kbira tal-Muntanji Blu tal-1998 mill-Gvern tal-Awstralja biex titniżżel fil-Lista tas-Siti ta' Wirt Dinji</ref></item>
<item><ref target="https://whc.unesco.org/en/list/917">Żona l-Kbira tal-Muntanji Blu</ref> fiċ-Ċentru għall-Wirt Dinji tal-UNESCO</item>
<item><ref target="http://bmwhi.org.au/">Istitut għall-Wirt Dinji tal-Muntanji Blu</ref></item>
<item><ref target="https://web.archive.org/web/20130317173506/http://www.bluemountainsnswaustralia.com/">Muntanji Blu, New South Wales, l-Awstralja</ref>; filmat mill-ajru tal-Wied ta' Jamison taħt Katoomba</item></list>
</text></body></html>