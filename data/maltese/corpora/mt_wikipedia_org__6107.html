<html><body><text id="wikipedia_mt_wikipedia_org__6107.html" ns="0" revid="271234" sourceurl="https://mt.wikipedia.org/wiki/Dwardu_Ellul" title="Dwardu Ellul" type="wikipedia">Dwardu Ellul
<figure><caption>Dwardu Ellul</caption></figure>
<p><hi rend="bold">Dwardu Ellul</hi> (<ref target="https://mt.wikipedia.org/wiki/1894">1894</ref> – <ref target="https://mt.wikipedia.org/wiki/1983">1983</ref>) kien <ref target="https://mt.wikipedia.org/wiki/Diplomatiku">diplomatiku</ref>, <ref target="https://mt.wikipedia.org/wiki/Politiku">politiku</ref>, <ref target="https://mt.wikipedia.org/wiki/Umanista">umanista</ref> u <ref target="https://mt.wikipedia.org/wiki/Poeta">poeta</ref> <ref target="https://mt.wikipedia.org/wiki/Malta">Malti</ref>. F'Malta hu l-aktar magħruf għall-parti li ħa fin-negozjati mal-Gvern Brittaniku dwar is-sehem li kellha tieħu Malta mill-<ref target="https://mt.wikipedia.org/wiki/Marshall_Aid">Marshall Aid</ref>. Ellul huwa wkoll magħruf għax-xejra antiklerikali tiegħu. Fuq ix-xena internazzjonali, Ellul kien involut fil-konferenzi tal-paċi ta' <ref target="https://mt.wikipedia.org/wiki/Brussell">Brussell</ref> u fil-<ref target="https://mt.wikipedia.org/wiki/Konferenza_tal-Paċi_ta'_Pariġi_(1919)">Konferenzi ta' Pariġi</ref>, Milan u Ġinevra (1919–1922) bħala s-segretarju għar-relazzjonijiet barranin fil-Lega tal-Unjoni tan-Nazzjonijiet, f’<ref target="https://mt.wikipedia.org/wiki/Londra">Londra</ref>. Fl-1946 irċieva l-ordni <hi rend="italic">Chevalier de la Légion d'honneur</hi> mill-gvern <ref target="https://mt.wikipedia.org/wiki/Franza">Franċiż</ref>.</p>
Ħajja
<p>Dwardu Ellul twieled il-belt <ref target="https://mt.wikipedia.org/wiki/Valletta">Valletta</ref> fl-1894. Ommu mietet meta kien għadu tifel ta' sitt snin. Hemm żar l-iskola elementari u attenda wkoll żewġ klassijiet tal-iskola sekondarja, qabel ma kompla u temm l-iskola sekondarja fil-belt ta' <ref target="https://mt.wikipedia.org/wiki/Turin">Turin</ref>, l-<ref target="https://mt.wikipedia.org/wiki/Italja">Italja</ref>. Fl-1913, kiseb il-<hi rend="italic">Licenzia Ginnasiale</hi> u kompla bl-istudji superjuri għal sentejn oħra.</p>
<p>Fl-1915, bħala ċittadin tal-Imperu Brittaniku, Ellul kellu imur lura Malta minħabba diżgwid politiku bejn ir-<ref target="https://mt.wikipedia.org/wiki/Renju_Unit">Renju Unit</ref> u l-<ref target="https://mt.wikipedia.org/wiki/Italja">Italja</ref>. Għall-ewwel, qala' l-għajxien tiegħu bħala <ref target="https://mt.wikipedia.org/wiki/Għalliem">għalliem</ref> privat tat-<ref target="https://mt.wikipedia.org/wiki/Lingwa_Taljna">Taljan</ref> u l-<ref target="https://mt.wikipedia.org/wiki/Lingwa_Latina">Latin</ref>, u bħala <ref target="https://mt.wikipedia.org/wiki/Skrivan">skrivan</ref> ma' negozjant żgħir. Minħabba li ma setax ilaħħaq mal-ħajja b'dan ix-xogħol, daħal bħala skrivan temporanju fid-dockyard (N.S.O dpt.). Ftit wara ġie trasferit għal <ref target="https://mt.wikipedia.org/wiki/Moudros">Moudros</ref> (<ref target="https://mt.wikipedia.org/wiki/Dardanelli">Dardanelli</ref>) fejn għal aktar minn sena ħadem fl-uffiċċju tal-Assistent N.S.O. fuq il-<hi rend="italic">flagship</hi> tal-<ref target="https://mt.wikipedia.org/wiki/Flotta_Ingliża">flotta Ingliża</ref> tal-<ref target="https://mt.wikipedia.org/wiki/Mediterran">Mediterran</ref> tal-Lvant qabel ma reġa' ġie trasferit lura lejn Malta. </p>
<p>Fl-1917, waqt li fuq il-kontinent kienet għadha għaddejja l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, Ellul siefer lejn <ref target="https://mt.wikipedia.org/wiki/Marsilja">Marsilja</ref> u kiseb passaġġ lejn <ref target="https://mt.wikipedia.org/wiki/Pariġi">Pariġi</ref>. Hemmhekk, fl-ambaxxata Ingliża ngaġġa suldat u ntbagħat l-Ingilterra biex jitħarreġ fl-armata. Ta servizz fi Franza, fil-<ref target="https://mt.wikipedia.org/wiki/Belġju">Belġju</ref> u fil-<ref target="https://mt.wikipedia.org/wiki/Ġermanja">Ġermanja</ref> (Army of Occupation) qabel ma ġie iddisċarġjat f'Diċembru 1919 bi grad ta' surġent.  </p>
<p>Sa l-1922 kien Assistent tas-segretarju għar-relazzjonijiet barranin fil-Lega tal-Unjoni tan-Nazzjonijiet f'<ref target="https://mt.wikipedia.org/wiki/Londra">Londra</ref>: hawn fost dmirijiet oħra kien segretarju ta' delegazzjonijiet Brittaniċi f'konferenzi internazzjonali fi Brussell, Pariġi, Milan u Ġinevra. F'funzjoni oħra, Ellul ġie maħtur segratarju tal-Kunsill Amministrativ tal-<hi rend="italic">Institut français de Londres</hi> li kien affiljat mal-Università ta' Pariġi (Sorbonne) u mal-Università ta' <ref target="https://mt.wikipedia.org/wiki/Lille">Lille</ref>. F'dan ir-rwol irċieva id-dekorazzjonijiet ta' <hi rend="italic">Officier d'Académie</hi> (1935) u ta' <hi rend="italic">Officier de l'Instruction Publique</hi> (1939). L-aħħar medalja ġiet mgħoddija minn idejn il-President ta' Franza, <ref target="https://mt.wikipedia.org/wiki/Albert_Lebrun">Albert Lebrun</ref>. L-akbar unur mill-Gvern Franċiż kien il-kisba tal-ordni ta’ <hi rend="italic">Chevalier de la Légion d'honneur</hi> (1946).</p>
<p>Dwardu Ellul kien ukoll attiv fil-politika Brittanika u Maltija. F'Londra kien kunsillier fil-gvern lokali ta' <ref target="https://mt.wikipedia.org/wiki/Paddington">Paddington</ref>  waqt li fil-politika Maltija ħa l-kariga ta' rappreżentant tal-<ref target="https://mt.wikipedia.org/wiki/Malta_Labour_Party">Malta Labour Party</ref>. Fl-Ingilterra kien laħaq kummissarju ġenerali ta' Malta f'Londra (1948-49 u 1955-58). </p>
<p>Dwardu Ellul irtira Malta għalkollox fl-1965 minħabba raġunijiet ta' saħħa. Għal xi żmien kien attiv fil-politika bil-<ref target="https://mt.wikipedia.org/wiki/Partit_Anti-Klerikali_(Malta)">Partit Antiklerikali</ref>, partit li ġie mibdi minnu nnifsu, li iżda ma kellu ebda suċċess. Wara mewtu, triq fil-villaġġ tax-<ref target="https://mt.wikipedia.org/wiki/Xgħajra">Xgħajra</ref>, fejn Ellul kellu proprjetà zgħira u fejn kien jgħaddi x-xhur tas-sajf, ġiet imsemmija għalih.</p>
Xogħlijiet
<list type="unordered"><item>Ellul, Edward, <hi rend="bold">Merry-Go-Round, a Kind of Poem</hi>, Londra, O. F. Boehringer, 1937. (Library of Congress Control No.:45028606)</item>
<item>Ellul, Edward, <hi rend="bold">The Primrose Path</hi>: Poems for Optimists, The Frederick Printing Press Company Ltd, Londra, 1939.</item>
<item>Ellul, Edward, <hi rend="bold">Arctic Conditions - Sonnets</hi>, The Frederick Printing Press Company Ltd, Londra, 1942.</item>
<item>Ellul, Dwardu, <hi rend="bold">Ajsbergs (Icebergs) - Mitt Mini-Poema</hi>, Union Press, 1977.</item>
<item>Ellul, Dwardu, <hi rend="bold">Lejn is-sema bid-daħka: epigramma taʼ Dwardu Ellul</hi> miġbura minn Eugene P. Sapiano, Sensiela kotba soċjalisti;10, Malta:Partit tal-Ħaddiema, 1984. <ref target="http://nla.gov.au/anbd.bib-an22199914">Record Id: 22199914 (Australian Library Collections)</ref></item></list>
Noti
<list type="unordered"><item>NSO hija taqsira għal <hi rend="italic">Navy Supply Office</hi> jew <hi rend="italic">Navy Supply Officer</hi></item></list>
Ħoloq esterni
<list type="unordered"><item><ref target="http://www.cs.um.edu.mt/gordon.pace/Others/DwarduEllul/">Ajsbergs - Mitt mini-poema min Dwardu Ellul</ref></item>
<item><ref target="http://archives.lse.ac.uk/dserve.exe?dsqServer=lib-4.lse.ac.uk&amp;dsqIni=Dserve.ini&amp;dsqApp=Archive&amp;dsqCmd=Show.tcl&amp;dsqSearch=(RefNo=='LNU')&amp;dsqDb=Catalog">Katalgu ta' Dokumenti fl-arkivji tal-<hi rend="italic">London School of Economics</hi></ref> F'dan l-arkivju jinsabu dokumenti ta' Ellul miż-żmien li hu kien Assistent tas-segretarju tal-LNU</item>
<item><ref target="http://findarticles.com/p/articles/mi_qa3686/is_/ai_n29237356">Liberal Internationalism, the League of Nations Union, and the Mandates System</ref> - L-internazzjonaliżmu liberali għandu rwol formattiv fil-ħsieb ta' Ellul</item></list>
</text></body></html>