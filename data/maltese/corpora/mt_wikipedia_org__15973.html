<html><body><text id="wikipedia_mt_wikipedia_org__15973.html" ns="0" revid="268769" sourceurl="https://mt.wikipedia.org/wiki/Mata_Hari" title="Mata Hari" type="wikipedia">Mata Hari
<p><hi rend="bold">Mata Hari</hi>, psewdonimu ta' <hi rend="bold">Margaretha Geertruida Zelle</hi> (<ref target="https://mt.wikipedia.org/wiki/Leeuwarden">Leeuwarden</ref>, 7 ta' Awwissu 1876 – <ref target="https://mt.wikipedia.org/wiki/Vincennes">Vincennes</ref>, 15 ta' Ottubru 1917) kienet <ref target="https://mt.wikipedia.org/wiki/Żeffien">żeffiena</ref> u <ref target="https://mt.wikipedia.org/wiki/Aġent_sigriet">aġent sigriet</ref> <ref target="https://mt.wikipedia.org/wiki/Olanda">Olandiża</ref>, ikkundanata għall-<ref target="https://mt.wikipedia.org/wiki/Piena_kapitali">piena kapitali</ref> għall-attività tagħha ta' <ref target="https://mt.wikipedia.org/wiki/Spjunaġġ">spjunaġġ</ref> matul l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>.</p>
Bijografija
<figure><caption>Margaretha u Rudolph MacLeod fl-1897</caption></figure>
<p>Margaretha Zelle twieldet fil-familja ta' Adam (1840-1910) u Antje van der Meulen (1842-1891), u kellha tliet ħutha, il-kbir, Johannes (1878), u l-aħwa tewmin, Arie Cornelius u Anne (1881-1956). Kellha karnaġġjon samrani, xagħarha u għajnejha suwed u għalhekk kienet tidher differenti min-norma tan-nies Olandiżi. Missierha kellu ħanut tal-kpiepel u kien il-proprjetarju ta' mitħna u ta' razzett. Il-familja tiegħu setgħet tgħix b'kumdità kbira f'bini antik u sabiħ f'Groote Kerkstraat, fiċ-ċentru tal-belt, u Margaretha kienet tattendi skola prestiġjuża.</p>
<p>Fl-1889, in-negozju ta' missierha tant beda sejjer ħażin li kellu jbigħu. L-inkwiet finanzjarju ġab ukoll miegħu inkwiet fil-familja tant li fl-4 ta' Settembru 1890, wassal għas-separazzjoni tal-ġenituri tagħha. Missierha mar joqgħod <ref target="https://mt.wikipedia.org/wiki/Amsterdam">Amsterdam</ref> u ommha mietet is-sena ta' wara. Margaretha trabbiet fil-belt ta' <ref target="https://mt.wikipedia.org/wiki/Sneek">Sneek</ref> ma' parrinuha li ħajjarha tistudja biex issir <ref target="https://mt.wikipedia.org/wiki/Għalliem">għalliema</ref> fi <hi rend="italic">crèche</hi> f'<ref target="https://mt.wikipedia.org/wiki/Leiden">Leiden</ref>. Jidher li d-direttur tal-iskola, kien jagħtiha ħafna attenzjoni żejda, jekk mhux fastidju, u dan ġiegħel lil parrinuha jneħħiha mill-iskola u jibgħatha toqgħod ma' ziju f'<ref target="https://mt.wikipedia.org/wiki/Den_Haag">Den Haag</ref>.<ref target="https://mt.wikipedia.org/wiki/Il-Paġna_prinċipali#cite_note-Mata_Hari-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-about-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-world-3">[3]</ref></p>
<p>Fl-1895, ta' tmintax-il sena, Margaretha wieġbet għal proposta li dehret fuq gazzetta lokali fuq raġel li kien qiegħed ifittex mara. Dan kien il-Kaptan tal-Armata Kolonjali Olandiża Rudolph MacLeod (1856-1928), li kien qiegħed jgħix Amsterdam, wara li kien ingħata l-liċenzja għall-konvalexxenza mill-kolonja Olandiża tal-<ref target="https://mt.wikipedia.org/wiki/Indoneżja">Indoneżja</ref> billi kien marid bid-<ref target="https://mt.wikipedia.org/wiki/Dijabete">dijabete</ref> u bir-<ref target="https://mt.wikipedia.org/wiki/Rewmatiżmu">rewmatiżmu</ref>. Fil-11 ta'  Lulju 1896, Margaretha żżewġet lil Mac Leod wara li kienet kisbet il-kunsens ta' missierha, għalkemm dan ma marx it-tieġ. Wara l-qamar il-għasel f'<ref target="https://mt.wikipedia.org/wiki/Wiesbaden">Wiesbaden</ref>, il-koppja marret toqgħod Amsterdam, f'dar oħt Rudolph, Louise.</p>
Indoneżja
<figure><caption>It-tifla Jeanne Louise</caption></figure>
<p>Fit-30 Jannar 1897, Margaretha wildet tifel, li semmewh għal missier missieru, Norman John. F'Mejju, il-familja ttrasferiet lejn <ref target="https://mt.wikipedia.org/wiki/Ġava">Ġava</ref>, fejn il-kaptan kellu jkompli s-servizz fir-raħal ta' <ref target="https://mt.wikipedia.org/wiki/Ambarawa">Ambarawa</ref>, fiċ-ċentru tal-gżira. Is-sena ta' wara marru joqogħdu <ref target="https://mt.wikipedia.org/wiki/Teompoeng">Teompoeng</ref>, qrib <ref target="https://mt.wikipedia.org/wiki/Malang">Malang</ref>, fejn fit-2 ta' Mejju 1898, twieldet Jeanne Louise, li kienet tissejjaħ "Non", minn "nonah" li bil-Maliż tfisser "iż-żgħira".</p>
<p>Il-ħajja fil-familja ma kinitx hienja: kien hemm il-ġlied bejn iż-żewġ miżżewġin, kemm minħabba l-ħruxija tal-ħajja fl-irħula li ma kellhomx il-kumditajiet tal-bliet moderni <ref target="https://mt.wikipedia.org/wiki/Ewropa">Ewropej</ref> ta' dak iż-żmien, kif ukoll minħabba l-għira tar-raġel u t-tendenza tiegħu li jabbuża mix-xorb <ref target="https://mt.wikipedia.org/wiki/Alkoħoliżmu">alkoħoliku</ref>.<ref target="https://mt.wikipedia.org/wiki/Il-Paġna_prinċipali#cite_note-The_Spy_Who_Never_Was-4">[4]</ref> Is-sena ta' wara r-raġel laħaq maġġur u kmandant tar-reġjun ta' <ref target="https://mt.wikipedia.org/wiki/Medan">Medan</ref> fuq il-kosta tal-Lvant ta' <ref target="https://mt.wikipedia.org/wiki/Sumatra">Sumatra</ref>. Bħala l-mara tal-kmandant, Margaretha kella d-dmir li tistieden id-dar lill-uffiċjali l-oħra mal-familji tagħhom u saret taf in-nies importanti tal-post. Wieħed minnhom stedinha biex tara għall-ewwel darba ż-<ref target="https://mt.wikipedia.org/wiki/Żfin">żfin</ref> lokali ġewwa tempju. Dan tant affaxxinaha bl-innovazzjoni eżotika tal-<ref target="https://mt.wikipedia.org/wiki/Mużika">mużika</ref> u tal-movimenti li ppruvat timitah.</p>
<p>Il-familja sofriet minn xokk qawwi bit-traġedja tal-mewt taċ-ċkejken Norman, li fis-27 ta' Ġunju 1899, miet avvelenat. Il-kawża tal-<ref target="https://mt.wikipedia.org/wiki/Mewt">mewt</ref> kienet xi <ref target="https://mt.wikipedia.org/wiki/Mediċina">mediċina</ref> li seftura indiġena tat lit-tfal tal-koppja, imma m'hemm l-ebda prova li din riedet toqtolhom, iżda kien hemm suspett li żewġha, li kien subaltern taħt il-Maġġur Mac Leod, kien ġegħelha tagħmel hekk biex ipattiha lil ta' fuqu għal xi kastig li kien tah. Rudolph, Margaretha u ċ-ċkejkna Non, biex jitbegħdu minn fejn tant kellhom memorji ta' niket, irnexxielhom jittrasferixxu lejn <ref target="https://mt.wikipedia.org/wiki/Banjoe_Biro">Banjoe Biro</ref> fuq il-gżira ta' Ġava, fejn Margaretha mardet bit-<ref target="https://mt.wikipedia.org/wiki/Tifu">tifu</ref>. Il-maġġur Mac Leod, laħaq l-età tal-pensjoni u fit-2 ta' Ottubru 1900 irtira mill-<ref target="https://mt.wikipedia.org/wiki/Armata">armata</ref>: wara ftit iktar minn sena f'Ġava, fir-raħal ta' <ref target="https://mt.wikipedia.org/wiki/Sindanglaja">Sindanglaja</ref>, forsi minħabba t-talbiet ta' martu, fil-bidu tal-1902, ħa l-familja lura lejn in-<ref target="https://mt.wikipedia.org/wiki/Pajjiżi_l-Baxxi">Netherlands</ref>.</p>
Pariġi
<p>Meta waslu n-Netherlands fit-2 ta' Marzu 1902, reġgħu marru joqogħdu għal żmien qasir ma' Louise Mac Leod f'Amsterdam u mbagħad marru joqogħdu waħedhom f'appartament f'van Breestraat. Mac Leod telaq lil martu u ħa t-tifla miegħu u Margaretha talbet is-separazzjoni li ngħatatilha fit-30 ta' Awwissu, flimkien mat-trobbija ta' bintha Non u d-dritt għall-manteniment. Wara rikonċiljazzjoni qasira, Margaretha u żewġha nfirdu għal dejjem; din id-darba kien il-missier li kiseb il-kustodja tat-tifla, filwaqt li Margaretha marret toqgħod għand zijuha f'Den Haag. </p>
<figure><caption>Il-wirja fil-Mużew Guimet f'Pariġi, it-13 ta' Marzu 1905</caption></figure><p>
Margaretha kienet determinata li tipprova esperjenza ġdida f'belt kbira, u f'Marzu 1903 marret <ref target="https://mt.wikipedia.org/wiki/Pariġi">Pariġi</ref>, fejn hemmhekk ma kienet taf lil ħadd. Ippruvat tgħix billi tagħmilha ta' mudella għal xi <ref target="https://mt.wikipedia.org/wiki/Pittura">pitturi</ref> u tfittex xi xogħol fit-teatri iżda b'riżultati diżappuntanti u forsi waslet ukoll għall-prostituzzjoni, bit-tama vojta ta' suċċess.<ref target="https://mt.wikipedia.org/wiki/Il-Paġna_prinċipali#cite_note-Superquark-5">[5]</ref> Meta l-isforzi kollha tagħha fallew, iddeċidiet li tmur lura n-Netherlands, iżda s-sena ta' wara, fl-24 ta' Marzu 1904, marret lura Pariġi u qagħdet fil-Grand Hotel. Margaretha, li fil-fatt kienet tgħallmet tirkeb iż-<ref target="https://mt.wikipedia.org/wiki/Żiemel">żiemel</ref> fi żmien li kienet Ġava, marret tkellem lil ċertu Sur Molier, sid ta' ċirklu u ta' skola tal-ekwitazzjoni, u offriet li taħdem miegħu. Hu aċċetta l-proposta tagħha u għamlet suċċess. Lejl minnhom dehret waqt festa fid-dar ta' Molier f'żifna Ġavaniża (jew xi ħaġa tixbaħha) u Molier baqa' entużjast bl-esebizzjoni tagħha.</p><figure><caption>Mata Hari fl-1910</caption></figure><p>Id-debutt veru tagħha sar fi Frar 1905 fid-dar tal-<ref target="https://mt.wikipedia.org/wiki/Kantant">kantant</ref> Kiréevsky, li kien jistieden lil ħbiebu għonja u lil dawk li kien jaf għal spettakli għall-karità. Tant għamlet suċċess li l-gazzetti bdew jiktbu fuqha. Lady Mac Leod, kif bdiet issejjaħ lilha nnifsha, irrepetiet l-istess suċċess fi spettakli oħra li kienu jsiru fi djar privati, fejn kien iżjed faċli li tneħħi l-veli tal-kostum tagħha, u l-fama tagħha bħala ż-"żeffiena li ġejja mil-Lvant" bdiet tinfirex ma' Pariġi kollha.</p>
<p>Ċertu wieħed Monsieur Guimet, industrijalista u kollezzjonista tal-<ref target="https://mt.wikipedia.org/wiki/Arti">arti</ref> Orjentali, taha proposta sabiex tidher bħala ġojjell Orjentali animat fil-<ref target="https://mt.wikipedia.org/wiki/Mużew">Mużew</ref> Guimet fil-Place de Jéna, fejn kien iżomm is-sejbiet prezzjużi tiegħu. Però biex tagħmel dan kellha tbiddel isimha, li kien wisq borgiż u Ewropew. Guimet għażel l-isem ta' oriġni Maliż ta' Mata Hari, "Għajn iż-Żerniq". L-esebizzjoni ta' Mata Hari fil-Mużew Guimet saret fit-13 ta' Marzu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Mata Hari kienet daqqa tagħmel rappreżentazzjonijiet fid-djar esklużivi tal-aristokratiċi u l-finanzieri u daqqa oħra tagħmel spettakli fil-postijiet prestiġjużi ta' Pariġi: il-<ref target="https://mt.wikipedia.org/wiki/Moulin_Rouge">Moulin Rouge</ref>, it-Trocadero, il-Café des Nations, iżda s-suċċess ġab miegħu kurżità kbira dwar ħajjitha u kien hemm bżonn li l-immaġni privata tagħha ssir taqbel mal-immaġni pubblika. Lill-ġurnalisti, tagħthom taħlita ta' daqsxejn verità ma ħafna gideb: "Twelidt Ġava u għext hemm għal numru ta' snin" [ ... ] "Issograjt ħajti biex nidħol fit-tempji sigrieti tal-<ref target="https://mt.wikipedia.org/wiki/Indja">Indja</ref> [ ... ] rajt iż-żeffiena mqaddsa jiżfnu quddiem l-idoli ewlenin ta' Shiva, Vishnu u tal-alla mara Kalì [ ... ] anki l-qassisin fanatiċi li jgħassu l-altar tad-deheb, iddedikat lill-aktar terribbli mill-allat, ħasbuni żeffiena tat-tempju [ ... ] Il-vendetta tal-qassisin Buddisti għal dawk li jipprofanaw ir-riti [ ... ] hi terribbli [ ... ] naf sewwa l-Ganges, Benares, għandi demm <ref target="https://mt.wikipedia.org/wiki/Induiżmu">Induist</ref> fil-vini".</p>
Suċċess internazzjonali
<figure><caption>Mata Hari</caption></figure>
<p>Wara l-wirja fit-teatru Olympia fit-8 ta' Awwissu 1905, Mata Hari ġiet inkurunata bħala "l-mara li hija żifna hi stess"<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, "artista sublimi"<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, u bħala dik li "rnexxielha tagħti s-sens u l-uġigħ l-iżjed profond tal-ispirtu Indjan"<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> u sabet ruħha mfittxija kemm mit-teatri ewlenin Ewropej kif ukoll minn ħafna rġiel għonja u nobbli biex jiżżewġuha. Id-dawra li għamlet <ref target="https://mt.wikipedia.org/wiki/Spanja">Spanja</ref> f'Jannar 1906 kienet trijonf kbir. Billi tissodisfa l-fantasija inġenwa u mħawda, mibnija fuq ir-realtà ta' pajjiżi mhux magħrufin, Mata Hari kienet toffri lill-ispettaturi dak kollu li kienu jistennew miż-żfin tagħha: il-faxxinu projbit tal-erotiżmu u s-safa tal-<ref target="https://mt.wikipedia.org/wiki/Axxetiżmu">axxetiżmu</ref>, f'<ref target="https://mt.wikipedia.org/wiki/Sinkretiżmu">sinkretiżmu</ref> assurd, fejn l-għerf ġentili ta' <ref target="https://mt.wikipedia.org/wiki/Buddha">Buddha</ref> kien meqjus ekwivalenti għar-riti mdemmin – li fil-fatt ma jeżistux – ta' allat nisa Indusiti tal-biża'.</p>
<p>Min-naħa l-oħra, jidher li hija kellha ċertu talent għax iż-żfin tagħha fil-ballett bil-mużika ta' <ref target="https://mt.wikipedia.org/wiki/Jules_Massenet">Jules Massenet</ref>, <hi rend="italic">Le Roi de Lahore</hi>, fit-teatru tal-opra ta' <ref target="https://mt.wikipedia.org/wiki/Monaco">Monaco</ref> fis-17 ta' Frar kellu suċċess kbir u hi ġiet imfaħħra bħala "żeffiena unika u sublimi"<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> filwaqt li l-<ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Franza">Franċiż</ref> tal-ballett, kif ukoll <ref target="https://mt.wikipedia.org/wiki/Giacomo_Puccini">Giacomo Puccini</ref>, stqarru li kienu ammiraturi tagħha.</p>
<p>Minn Monaco marret <ref target="https://mt.wikipedia.org/wiki/Berlin">Berlin</ref>, fejn saret taf uffiċjal għani, <ref target="https://mt.wikipedia.org/wiki/Hans_Kiepert">Hans Kiepert</ref>, li mar magħha <ref target="https://mt.wikipedia.org/wiki/Vjenna">Vjenna</ref> u mbagħad <ref target="https://mt.wikipedia.org/wiki/Londra">Londra</ref> u l-<ref target="https://mt.wikipedia.org/wiki/Eġittu">Eġittu</ref>. Sadanittant, ġew ippubblikati żewġ bijografiji tagħha, waħda miktuba minn missierha,<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> li fiha lil bintu tellagħha s-sema aktarx biex jonfoħ lilu nnifsu billi ivvinta stejjer li kien jiġi minn rejiet u prinċepijiet, u oħra b'intenzjoni opposta,<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> ta' <ref target="https://mt.wikipedia.org/wiki/George_Priem">George Priem</ref>, <ref target="https://mt.wikipedia.org/wiki/Avukat">avukat</ref> ta' żewġha. Mata Hari, naturalment, ikkonfermat il-verżjoni ta' missierha; dak li qabel kien jagħmel il-kpiepel kien uffiċjal nobbli, filwaqt li nannitha kienet prinċipessa Ġavaniża, u hi kienet ivvjaġġat mal-kontinenti kollha u kienet għexet żmien twil <ref target="https://mt.wikipedia.org/wiki/New_Delhi">New Delhi</ref>, fejn kienet ħabiba ta' maħaraġa u qatlet it-<ref target="https://mt.wikipedia.org/wiki/Tigra">tigri</ref>, kif kien juri l-fer li kienet tilbes – li fil-fatt kienet xtrat minn ħanut f'<ref target="https://mt.wikipedia.org/wiki/Lixandra">Lixandra</ref>.</p>
<p>Is-suċċess ipprovoka wkoll imitazzjonijiet iżda l-ebda waħda mill-imitaturi qatt ma laħqet il-fama tagħha. Isimha kien imqabbel ma' dak tal-<hi rend="italic">vedettes</hi> tal-imgħoddi, bħal <ref target="https://mt.wikipedia.org/wiki/Lola_Montez">Lola Montez</ref>, u ta' żmienha, bħal <ref target="https://mt.wikipedia.org/wiki/La_Bella_Otero">Bella Otero</ref>, <ref target="https://mt.wikipedia.org/wiki/Cléo_de_Mérode">Cléo de Mérode</ref> u <ref target="https://mt.wikipedia.org/wiki/Isadora_Duncan">Isadora Duncan</ref>. Fis-7 ta' Jannar 1910, f’<ref target="https://mt.wikipedia.org/wiki/Monte_Carlo">Monte Carlo</ref>, qagħlet tifħir ġdid għaż-żifna tagħha <hi rend="italic">Danse du feu</hi> li ma reġgħetx żifnet fl-Olympia f'Pariġi għall-unika raġuni li l-ispejjeż kienu eċċessivi. Is-suċċess żied b'mod konsiderevoli l-ispejjeż meħtieġa biex iżżomm il-ħajja soċjali bla heda, u kien darba biss li kienet għamlet waqfa qasira, meta fis-sajf marret toqgħod f'<ref target="https://mt.wikipedia.org/wiki/Kastell">kastell</ref> f'<ref target="https://mt.wikipedia.org/wiki/Esvres">Esvres</ref>, mhux bogħod minn <ref target="https://mt.wikipedia.org/wiki/Tours">Tours</ref>, li l-maħbub ġdid tagħħa il-bankier Félix Rousseau poġġa għad-dispożizzjoni tagħha. Minn hemm marret f'proprjetà oħra tal-finanzier, villa lussuża f'<ref target="https://mt.wikipedia.org/wiki/Neuilly">Neuilly</ref>, viċin Pariġi. </p>
<p>Fl-aħħar tal-1911 laħqet il-quċċata tar-rikonoxximent artistiku billi f'<ref target="https://mt.wikipedia.org/wiki/La_Scala">La Scala</ref> ta' <ref target="https://mt.wikipedia.org/wiki/Milan">Milan</ref>, ħadet sehem fl-ewwel rappreżentazzjoni ta' <hi rend="italic">Armida</hi> ta' <ref target="https://mt.wikipedia.org/wiki/Christoph_Willibald_Gluck">Gluck</ref>, meħuda minn <hi rend="italic"><ref target="https://mt.wikipedia.org/wiki/Gerusalemme_liberata">Gerusalemme liberata</ref></hi> ta' <ref target="https://mt.wikipedia.org/wiki/Torquato_Tasso">Torquato Tasso</ref>, u rreċtat il-parti tal-<hi rend="italic">Pjaċir,</hi> imbagħad, mill-4 ta' Jannar 1912, kienet f'ħames rappreżentazzjonijiet tal-<hi rend="italic">Bacco e Gambrinus</hi>, ballett ta' <ref target="https://mt.wikipedia.org/wiki/Giovanni_Pratesi">Giovanni Pratesi</ref> bil-mużika ta' <ref target="https://mt.wikipedia.org/wiki/Romualdo_Marenco">Romualdo Marenco</ref>, fejn kellha l-parti ta' <ref target="https://mt.wikipedia.org/wiki/Venere_(mitoloġija)">Venere</ref>. Id-direttur tal-orkestra <ref target="https://mt.wikipedia.org/wiki/Tullio_Serafin">Tullio Serafin</ref> stqarr li Mata Hari "hija mara eċċezzjonali, eleganti u perfetta b'sens <ref target="https://mt.wikipedia.org/wiki/Poeżija">poetiku</ref> mwieled fiha, barra minn hekk taf xi trid u taf kif tiksbu. Għalhekk żgur li ż-żfin tagħha tagħmlu opra ta<ref target="https://mt.wikipedia.org/wiki/L-Arti">l-arti</ref>".<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fil-fatt, it-teatru ta' Milan kien għaddej minn perjodu ta' dekadenza u t-tentattivi magħmula dak iż-żmien minn Mata Hari biex tinkiseb il-kooperazzjoni ta' mużiċisti bħal <ref target="https://mt.wikipedia.org/wiki/Umberto_Giordano">Umberto Giordano</ref> u <ref target="https://mt.wikipedia.org/wiki/Pietro_Mascagni">Pietro Mascagni</ref> kienu għalxejn, bħalma kien ukoll għalxejn it-tentattiv biex tidher mal-ballerini <ref target="https://mt.wikipedia.org/wiki/Russja">Russi</ref> tal-kumpanija ta' <ref target="https://mt.wikipedia.org/wiki/Sergej_Pavlovič_Djagilev">Djagilev</ref>. Mata Hari allura stabret bil-<hi rend="italic">Folies Bergères</hi>, fejn warrbet għal mument iż-żfin orjentali u saret żingara. Fis-sajf tal-1913, marret dawra mal-<ref target="https://mt.wikipedia.org/wiki/Italja">Italja</ref> u dehret f'<ref target="https://mt.wikipedia.org/wiki/Ruma">Ruma</ref>, f'<ref target="https://mt.wikipedia.org/wiki/Napli">Napli</ref> u f'<ref target="https://mt.wikipedia.org/wiki/Palermo">Palermo</ref>. Kien hemm raġuni, kienet tgħid, għaliex kienet tant taf tajjeb iż-żfin Spanjol: bħala tfajla kienet iżżewġet lil nobbli <ref target="https://mt.wikipedia.org/wiki/Skozja">Skoċċiż</ref>, u kienet tgħix f'kastell antik; wara li falla ż-żwieġ tagħha, ivvjaġġat ħafna u fit-tul fi <ref target="https://mt.wikipedia.org/wiki/Spanja">Spanja</ref>, fejn <hi rend="italic">torero</hi>, li kien iħobbha, qatel ruħu b'idejh fl-arena, iddisprat li hi ma kinitx tħobbu.</p>
<p>Fl-1914, marret Berlin biex tħejji spettaklu ġdid li fih kellha l-ħsieb li tinterpreta żifna Eġizzjana fil-kamra tagħha fil-lukanda Cumberland. Kitbet hi stess il-librett tal-ballett li semmiet <hi rend="italic">Il-Kimera</hi>. Sadanittant stenniet li f'Settembru kienet sejra tidher fit-Teatru Metropole fi spettaklu ieħor. Imma dan l-ispettaklu qatt ma seħħ: l-assassinju tal-prinċep ereditarju <ref target="https://mt.wikipedia.org/wiki/Awstrija">Awstrijakk</ref> temm il-<hi rend="italic">Belle Epoque</hi> u bdiet l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>.</p>
Gwerra u spjunaġġ
<p>Filwaqt li l-armata <ref target="https://mt.wikipedia.org/wiki/Ġermanja">Ġermaniża</ref> kienet qiegħda tinvadi l-<ref target="https://mt.wikipedia.org/wiki/Belġju">Belġju</ref> biex twettaq l-operazzjoni tagħha li tagħlaq il-forzi armati Franċiżi u ttemm il-gwerra malajr, Mata Hari kienet diġà telqet lejn l-<ref target="https://mt.wikipedia.org/wiki/Żvizzera">Iżvizzera</ref> minn fejn kellha f'moħħha li tmur lura lejn Franza, iżda filwaqt li l-bagalji baqgħu sejrin fi triqithom lejn it-territorju Franċiż, hi nżammet fuq il-fruntiera u ntbagħtet lura lejn Berlin. Fil-lukanda fejn irritornat, mingħajr bagalji u flus, Jon Kellermann, industrijalista Olandiż, offrielha l-flus għall-vjaġġ u taha parir biex tmur <ref target="https://mt.wikipedia.org/wiki/Frankfurt">Frankfurt</ref> u minn hemmhekk, permezz tal-konsulat, taqsam il-fruntiera Olandiża. Allura fl-14 ta' Awwissu 1914, l-uffiċjali tal-konsulat Olandiż ta viża biex tkun tista' tmur <ref target="https://mt.wikipedia.org/wiki/Amsterdam">Amsterdam</ref> lil Margaretha Geertuida Zelle, "twila metru u ħamsa u sebgħin ċentimetru", ta' xagħar (dak iż-żmien) bjond. </p>
<figure><caption>Mata Hari tpaċpaċ mas-suldati Franċiżi fl-1916 (forsi waħda timitaha)</caption></figure>
<p>Hawnhekk saret il-maħbuba tal-bankier van der Schalk u mbagħad wara li marret Den Haag, tal-Baruni Eduard Willem van der Capellen, kurunell tal-ussari, li għenha ġenerożament fil-ħtiġijiet finanzjarji tagħha. Fl-24 ta' Diċembru 1915, Mata Hari marret lura Pariġi sabiex tieħu lura l-bagalji u tipprova, għal darb'oħra għalxejn, tikseb xogħol ma' Djagilev. Bilkemm kienet saret il-maħbuba tal-maġġur Belġjan Fernand Beaufort meta l-permess biex toqgħod Pariġi skadielha u fl-4 ta' Jannar 1916 kellha tmur lura lejn in-Netherlands.</p>
<p>Meta kienet Den Haag kien iżurha spiss fid-dar tagħha l-konslu Ġermaniż Alfred von Kremer, li f'dan il-perjodu kriha bħala spjun fis-servizz tal-Ġermanja, inkarigata biex tipprovdi informazzjoni dwar l-ajruport ta' <ref target="https://mt.wikipedia.org/wiki/Contrexéville">Contrexéville</ref>, qrib <ref target="https://mt.wikipedia.org/wiki/Vittel">Vittel</ref>, fi Franza, fejn kienet tista' tmur bl-iskuża li kienet qiegħda żżur wieħed mill-ħafna maħbubin tagħha, il-kaptan Russu Vadim Masslov, li kien daħal l-isptar f'din il-belt. Mata Hari, saret aġent H21 u ġiet imħarrġa fil-Ġermanja mill-ispjun famuża Elsbeth Schragmüller, iżjed magħrufa bħala <ref target="https://mt.wikipedia.org/wiki/Fräulein_Doktor">Fräulein Doktor</ref>, li tatha l-kodiċi l-ġdid AF44.</p>
<p>Iż-żeffiena kienet diġà mgħassa mill-kontrospjunaġġ <ref target="https://mt.wikipedia.org/wiki/Renju_Unit">Ingliż</ref> u Franċiż meta, fl-24 ta' Mejju 1916, telqet lejn Spanja u minn hemm fl-14 ta' Ġunju marret Pariġi. Hemm, permezz ta' eks maħbub tagħha, it-tenent tal-kavallerija Jean Hallaure, li mingħajr ma kienet taf kien hu wkoll aġent Franċiż, fl-10 ta' Awwissu ġabha f'kuntatt mal-kaptan Georges Ladoux, kap ta' sezzjoni tad-<ref target="https://mt.wikipedia.org/wiki/Deuxième_Bureau">Deuxième Bureau</ref>, il-kontrospjunaġġ Franċiż, biex tikseb permess biex tmur Vittel. Ladoux taha viża u pproponielha tidħol fis-servizz ta' Franza u Mata Hari aċċettat din il-proposta imma talbet is-somma enormi ta' miljun frank, li ġġustifikat billi ftaħret li kienet taf ħafna nies importanti li setgħu jkunu utli għall-kawża Franċiża.</p>
Logħba doppja perikoluża
<p>F'Vittel iltaqgħet mal-kaptan Russu u tħalltet mal-ħafna uffiċjali Franċiżi li kienu jiffrekwentaw l-istazzjon termali, u wara ġimgħatejn marret lura Pariġi. Hemmhekk, minbarra li bagħtet informazzjoni dwar il-missjoni tagħha lill-aġenti Ġermaniżi fin-Netherlands u fil-Ġermanja, irċeviet ukoll istruzzjonijiet mill-kaptan Ladoux biex tgħaddi minn Spanja u tmur lura n-Netherlands. Wara li nżammet għal ftit jiem <ref target="https://mt.wikipedia.org/wiki/Madrid">Madrid</ref>, dejjem mgħassa mill-Franċiżi u mill-Ingliżi, f'Novembru siefret minn <ref target="https://mt.wikipedia.org/wiki/Vigo_(Spanja)">Vigo</ref> għal <ref target="https://mt.wikipedia.org/wiki/Den_Haag">Den Haag</ref>. Meta l-bastiment wasal <ref target="https://mt.wikipedia.org/wiki/Falmouth_(Cornwall)">Falmouth</ref> fir-<ref target="https://mt.wikipedia.org/wiki/Renju_Unit">Renju Unit</ref>, ġiet arrestata minħabba li bi żball ħasbuha ż-żeffiena tal-<ref target="https://mt.wikipedia.org/wiki/Flamenco">flamenco</ref>, Clara Benedix, li kienet suspettata li kienet spjun Ġermaniża. Meta ġiet interrogata f'<ref target="https://mt.wikipedia.org/wiki/Londra">Londra</ref> l-iżball ġie ċċarat u wara ftehim ma' Ladoux, <ref target="https://mt.wikipedia.org/wiki/Scotland_Yard">Scotland Yard</ref> bagħtuha Spanja, fejn żbarkat fil-11 ta' Diċembru 1916.</p>
<p>F'Madrid kompliet tilgħab il-logħba doppja u żammet kuntatt kemm mal-<hi rend="italic">attaché</hi> militari tal-ambaxxata Ġermaniża, Arnold von Kalle, kif ukoll ma' dak tal-Ambaxxata Franċiża, il-kurunell Joseph Denvignes, fejn lil dan tal-aħħar għarfitu bil-manuvri tas-sottomarini Ġermaniżi 'l barra mill-kosta tal-<ref target="https://mt.wikipedia.org/wiki/Marokk">Marokk</ref>. Von Kalle induna li Mata Hari kienet qed tilgħab logħba doppja u bagħat telegramma Berlin li fiha qal li "l-aġent H21" qed titlob il-flus u kienet qed tistenna l-istruzzjonijiet. Ir-risposta kienet li l-aġent H21 kellha tmur lura Franza biex tkompli l-missjoni tagħha u hemm tirċievi 15,000 frank.</p>
<p>L-ipoteżi li l-Ġermaniżi kienu ddeċidew li jeħilsu minn Mata Hari – biex jikxfuha lill-kontrospjunaġġ Franċiż bħala spjun Ġermaniża – hija bbażata fuq il-fatt li f'din l-okkażjoni użaw kodiċi ta' trażmissjoni qadim, li kien ġie abbandunat għax il-Franċiżi kienu diġà ddeċifrawh, li fih Mata Hari kienet għadha identifikata bis-simbolu H21, minflok b'dak iżjed riċenti AF44. Għalhekk il-messaġġi Ġermaniżi kienu faċilment iddeċifrati mill-Franċiżi. Fit-2 ta' Jannar 1917, Mata Hari daħlet lura Pariġi u fl-għodwa tat-13 ta' Frar ġiet arrestata fil-kamra tagħha fil-lukanda Elysée Palace u nqaflet fil-ħabs ta' Saint-Lazare.</p>
Proċess
<figure><caption>Mata Hari fil-quċċata tas-suċċess, fl-1906</caption></figure>
<p>Quddiem il-kap tal-inkjesta, il-kaptan Pierre Bouchardon, fil-bidu Mata Hari adottat it-tattika li tiċħad kollox u sostniet li ma kinitx imdaħħla f'ebda affari ta' spjunaġġ. Fl-ewwel interrogatorju għenha l-avukat Édouard Clunet, eks maħbub tagħha, li kien żamm relazzjoni ta' affezzjoni magħha. Imbagħad, iżjed ma beda jgħaddi ż-żmien iżjed ma setgħetx tevita li tiġġustifika s-somom kbar li l-maħbub tagħha van der Capelen kien jibagħtilha min-Netherlands – meqjusin mill-prosekuzzjoni bħala l-ħlas għall-ispjunaġġ tagħha – li tammetti s-somom li rċeviet f'Madrid minn von Kalle li ġġustifikat bħala sempliċi rigali, u li tikxef storja mhux mistennija li fi Spanja kellha offerta biex taħdem bħala aġent ta' spjunaġġ Russu fl-<ref target="https://mt.wikipedia.org/wiki/Awstrija">Awstrija</ref>. Semmiet ukoll il-proposta li għamlilha l-kaptan Ladoux biex taħdem għal Franza, li fittxet li tisfrutta għall-vantaġġ tagħha, biex turi l-lealtà tagħha lejn Franza.</p>
<p>Il-prosekuzzjoni s'issa ma kellha ebda prova konkreta kontra Mata Hari, li setgħet saħansitra tiftaħar li poġġiet ruħha għad-diżpożizzjoni tal-ispjunaġġ Franċiż. Il-fatt hu li l-kontraspjunaġġ kien għadu ma poġġiex għad-dispożizzjoni tal-kaptan Bouchardon it-traskrizzjoni tal-messaġġi Ġermaniżi interċettati li wrewha bħala l-aġent Ġermaniż H21. Meta għamlu hekk, xahrejn wara, Mata Hari kellha tammetti li kienet mikrija mill-Ġermaniżi u li kienet irċeviet il-linka inviżibbli biex tikkomunika l-informazzjoni tagħha, iżda qalet li din qatt ma kienet użatha – tefgħetha kollha l-baħar – u li ma kienet bagħtet xejn lill-Ġermaniżi, minkejja l-20,000 frank li rċeviet mill-konslu von Kremer, li hi sostniet li kienu biss kumpens għat-tbatija li soffriet matul iż-żjara tagħha fil-Ġermanja fil-jiem bikrija tal-gwerra. Rigward il-messaġġ ta' von Kalle f'Berlin, li kixifha bħala spjun, Mata Hari qalet li dan kien vendikazzjoni ta' raġel imwarrab.</p>
<p>Il-ħafna uffiċjali Franċiżi li kienet il-maħbuba tagħhom, meta kienu interrogati ddefendewha u stqarrew li qatt ma kienu jqisuha bħala spjun. Għall-kuntrarju, Georges Kaptan Ladoux ċaħad li xi darba għamlilha proposta biex taħdem għas-servizzi Franċiżi, għax dejjem kien iqisha bħala spjun Ġermaniża, filwaqt li l-<hi rend="italic">attaché</hi> militari f'Madrid, Elder Denvignes, sostna li kienet innamrat miegħu bil-ħsieb li toħodlu minn moħħu sigrieti militari; rigward l-informazzjoni dwar attivitajiet Ġermaniżi fil-Marokk, hu ċaħad li kienet Mata Hari li ipprovdiethom. Iż-żewġ uffiċjali ma kinux kapaċi jsemmu ebda ċirkostanza sostanzjali kontra Mata Hari, iżda x-xhieda tagħhom fil-proċess kellha piż determinanti. L-inkjesta ngħalqet b'murtal: l-uffiċjal Russu Masslov, li Mata Hari suppost kienet il-maħbuba tiegħu, kiteb li r-relazzjoni mal-mara dejjem kien qiesha biss bħala avventura. Ir-rivelazzjoni ma kellha xejn x'taqsam mal-pożizzjoni legali ta' Mata Hari, iżda żgur li ġegħlitha tħossha f'iżolament drammatiku.</p>
<p>L-inkjesta ngħalqet fl-21 ta' Ġunju u Mata Hari ntbagħtet quddiem il-qorti. Il-proċess, li sar bil-bibien magħluqin, beda fl-24 ta' Lulju. Il-president tal-qorti ta' sitt imħallfin militari kien it-tenent kurunell Albert Ernest Somprou u fuq in-naħa tal-prosekuzzjoni kien hemm it-tenent Mornet. Xejn ġdid ma ħareġ fil-jumejn ta' diskussjoni. Wara d-difiża appassjonata tal-avukat ta' Mata Hari, Clunet, li qabel kien gwerrier u ngħata midalja fl-1870, fil-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref>, l-imħallfin irtiraw biex iwieġbu tmien mistoqsijiet: </p>
<list type="unordered"><item>Jekk f'Diċembru 1915 Margaretha Zelle ppruvatx tikseb informazzjoni riżervata fiż-żona militari ta' Pariġi favur poter għadu;</item>
<item>Jekk tgħatx informazzjoni riżervata lill-konslu Ġermaniż fin-Netherlands, von Kremer;</item>
<item>Jekk f'Mejju 1916 kinitx midħla tal-konslu von Kremer fin-Netherlands;</item>
<item>Jekk f'Ġunju 1916 ippruvatx tikseb informazzjoni militari fiż-żona militari ta' Pariġi;</item>
<item>Jekk ippruvatx tgħin l-operazzjonijiet militari tal-Ġermanja;</item>
<item>Jekk f'Diċembru 916 f'Madrid kinitx f'kuntatt mal-<hi rend="italic">attaché</hi> militari Ġermaniż von Kalle bl-għan li tagħtieh informazzjoni riżervata;</item>
<item>Jekk kixfitx lil von Kalle l-isem ta' aġent sigriet Brittaniku u l-iskoperta mill-Franċiżi, ta' tip ta' linka inviżibbli Ġermaniża;</item>
<item>Jekk f'Jannar 1917 kellhiex relazzjonijiet mal-għadu fiż-żona militari ta' Pariġi.</item></list>
<p>Wara siegħa nqatgħetilha s-sentenza: "il-Kunsill tal-Gwerra jikkundanna unanimament lil Marguerite Gertrude Zelle għall-piena tal-mewt permezz tal-<ref target="https://mt.wikipedia.org/wiki/Fuċilazzjoni">fuċilazzjoni</ref>".</p>
Mewt
<figure><caption>L-eżekuzzjoni ta' Mata Hari (film tal-1920)</caption></figure>
<p>L-appell għar-rieżaminazzjoni tal-proċess ġie rrifjutat mill-Kunsill tar-Reviżjoni fis-17 ta' Awwissu, u fis-27 ta' Settembru anki l-Qorti tal-Appell ikkonferma s-sentenza tal-kundanna. L-aħħar tama kienet it-talba għall-maħfra li l-avukat Clunet ppreżenta personalment lill-President <ref target="https://mt.wikipedia.org/wiki/Raymond_Poincaré">Poincaré</ref>.</p>
<p>Maż-żerniq ta' nhar it-Tnejn, il-15 ta' Ottubru, il-Kaptan Thibaud qajjem lil Mata Hari, li wara l-proċess kienet taqsam ċella ma' żewġ priġunieri oħra, biex iħabbrilha li l-talba għall-maħfra kienet ġiet miċħuda u wissiha tħejji għall-eżekuzzjoni. Hi libset bl-eleganza tas-soltu, mgħejuna minn żewġ sorijiet, Sor Marie u Sor Leonide, u mbagħad, fuq it-talba tagħha, il-kappillan Arboux għammidha. Libset kappell tat-tiben ta' <ref target="https://mt.wikipedia.org/wiki/Firenze">Firenze</ref> u ingwanti, u akkumpanjata miż-żewġ sorijiet, il-kappillan, l-avukat Clunet, it-<ref target="https://mt.wikipedia.org/wiki/Tabib">tobba</ref> Bizard, Socquet, u Bralet u mill-gwardjani, marret fl-uffiċċju tad-direttur, fejn kitbet tliet ittri – li però d-direzzjoni tal-ħabs qatt ma bagħtet – indirizzati lil bintha Jeanne Louise, lill-kaptan Masslov u lill-ambaxxatur tan-Netherlands, Cambon.</p>
<p>Imbagħad tliet vannijiet militari skortati minn <ref target="https://mt.wikipedia.org/wiki/Dragun_(militari)">draguni</ref> rikbin iż-żiemel ħadu l-kortew lejn il-<ref target="https://mt.wikipedia.org/wiki/Kastell_ta'_Vincennes">Kastell ta' Vincennes</ref> u waslu hemm fis-sitta u nofs ta' għodwa kiesħa u biċ-ċpar. Labranzetta ma' Sor Marie, imxiet b'passi sodi lejn il-post maħżul għall-eżekuzzjoni, fejn kienet qed tistenniha skwadra suldati li sellmulha u ppreżentawlha l-armi. Wara li sellmet lura b'ċaqliqiet puliti ta' rasha, ġiet marbuta ħafif mal-arblu. Billi rrifjutat l-għamad setgħet tara quddiemha mill-qrib it-tnax-il suldat li kienu assenjati biex iwettqu s-sentenza għall-mewt tagħha: wieħed minnhom, skont ir-regola, kellu l-ixkubetta vojta.</p>
<p>Minn ħdax-il tir, tmienja marru fil-vojt – l-aħħar galanterija tal-militari Franċiżi – wieħed f'irkoppitha, wieħed f'ġenbha u wieħed dritt f'<ref target="https://mt.wikipedia.org/wiki/Qalb">qalbha</ref>. Il-marixxall Pétey sparalha tir f'għonqha, tir ta' grazzja, biex ikun żgur li mietet. Ħadd ma kien hemm li kellu d-dritt għall-ġisem u allura ġie meħud l-Istitut tal-Mediċina Legali ta' Pariġi, fejn indifnet ġo fossa komuni. Rasha nżammet u mbagħad insterqet fis-snin ħamsin, f'ċirkustanzi li qatt ma tfissru, forsi biex isservi bħala <ref target="https://mt.wikipedia.org/wiki/Relikwa">relikwa</ref> makabra.</p>
Wara mewtha
<p>Wara t-tmiem tal-gwerra, il-Ġermanja għall-ewwel ippreżentatha bħala vittma innoċenti, li qatt ma kienet ikkollaborat mas-servizzi tal-ispjunaġġ Ġermaniżi. </p>
<p>Madankollu fl-1931, f'xogħol kollettiv importanti li fih ikkollaboraw storiċi, uffiċjali militari u uffiċjali li qabel kienu fis-servizzi sigrieti, jingħad li "Mata Hari għamlet affarijiet kbar għall-Ġermanja; hi kienet il-messaġġiera għall-informaturi tagħna li kienu jgħixu barra jew f'pajjiżi għedewwa [...] Mata Hari kienet taf perfettament kif jimxu l-affarijiet militari, wara li ġiet imħarrġa f'waħda mill-aqwa skejjel tal-ispjunaġġ [...] Hija kien aġent importanti".</p>
<p>Fl-1937, Elsbeth Schragmüller, magħrufa bħala Fräulein Doktor, li ħadmet matul il-gwerra fis-sezzjoni IIIC f'<ref target="https://mt.wikipedia.org/wiki/Anversa">Anversa</ref>, ippubblikat il-memorji tagħha. Rigward Mata Hari, fihom irrevelat li "l-ebda waħda mill-aħbarijiet li bagħtitilna ma kienet utli u l-ebda informazzjoni tagħha ma kienet ta' interess politiku u militari". Hi taċċetta madankollu li: "il-kundanna kienet mistħoqqa fl-ispirtu tal-kodiċi militari." </p>
<p>L-istoriku Alain Decaux fir-riċerka tiegħu dwar Mata Hari staqsa lill-Avukat Mornet dwar il-kwistjoni vera li ppreżenta l-każ ta' din is-suppost spjun. Dan wieġbu "li fl-aħħar ma kienx hemm affarijiet kbar li wieħed seta' jixliha bihom" imma l-każ tagħha kien ipprovokat "mill-attakki tal-istampa f'kuntest politiku" tant li r-raġuni tal-istat kellha tirbaħ.</p>
Ċinema
<p>Ħarġu ħafna films ibbażati fuq l-istorja ta' Mata Hari: </p>
<list type="unordered"><item><hi rend="italic">Mata Hari</hi>, 1920, reġija ta' <ref target="https://mt.wikipedia.org/wiki/Ludwig_Wolff">Ludwig Wolff</ref>;</item>
<item><hi rend="italic">Mata Hari, die Rote Tänzerin</hi>, 1927, taħdem <ref target="https://mt.wikipedia.org/wiki/Magda_Sonja">Magda Sonja</ref>;</item>
<item><hi rend="italic">Mata Hari</hi>, 1931, taħdem <ref target="https://mt.wikipedia.org/wiki/Greta_Garbo">Greta Garbo</ref>;</item>
<item><hi rend="italic">Mata Hari, agent H21</hi>, 1964, taħdem <ref target="https://mt.wikipedia.org/wiki/Jeanne_Moreau">Jeanne Moreau</ref>;</item>
<item><hi rend="italic">Up the Front</hi>, 1972, taħdem <ref target="https://mt.wikipedia.org/wiki/Zsa_Zsa_Gábor">Zsa Zsa Gábor</ref>;</item>
<item><hi rend="italic">Mata Hari</hi>, 1978, reġija ta' <ref target="https://mt.wikipedia.org/wiki/David_Carradine">David Carradine</ref>;</item>
<item><hi rend="italic">Mata Hari</hi>, 1985, taħdem <ref target="https://mt.wikipedia.org/wiki/Sylvia_Kristel">Sylvia Kristel</ref>;</item>
<item><hi rend="italic">Mata Hari, la vraie histoire</hi>, 2003, taħdem <ref target="https://mt.wikipedia.org/wiki/Maruschka_Detmers">Maruschka Detmers</ref>.</item></list>


Biblijografija
<list type="unordered"><item>(FR)  Anne Bragance: <hi rend="italic">Mata-Hari, la poudre aux yeux</hi>. Éditions Belfond, Pariġi 1995, <ref target="https://mt.wikipedia.org/wiki/Speċjali:SorsiKotba/2-7144-3299-9">ISBN2-7144-3299-9</ref></item>
<item>(NL)  Jan Brokken: <hi rend="italic">Mata Hari. De waarheid achter een legende</hi>. Wetenschappelijke Uitgeverij, Amsterdam 1975, <ref target="https://mt.wikipedia.org/wiki/Speċjali:SorsiKotba/90-214-2901-2">ISBN90-214-2901-2</ref></item>
<item>(FR)  Philippe Collas: <hi rend="italic">Mata-Hari. Sa véritable histoire</hi>. Plon, Pariġi 2003, <ref target="https://mt.wikipedia.org/wiki/Speċjali:SorsiKotba/2-259-19872-4">ISBN2-259-19872-4</ref></item>
<item>(EN)  Thomas Coulson: <hi rend="italic">Mata Hari, courtesan and spy</hi>. Hutchinson, Londra 1930</item>
<item>(FR)  Lionel Dumarcet:<hi rend="italic"> L'affaire Mata-Hari</hi>. De Vecchi, Pariġi 2006, <ref target="https://mt.wikipedia.org/wiki/Speċjali:SorsiKotba/2-7328-4870-0">ISBN2-7328-4870-0</ref></item>
<item>(DE)  Gerhard Feix: <hi rend="italic">Das Große Ohr von Paris– Fälle der Sûreté</hi>. Verlag Das Neue Berlin, Berlin 1975, S.202–212</item>
<item>(FR)  Charles S. Heymans: <hi rend="italic">La vraie Mata Hari. Courtisane et Espionne</hi>. Édition Prométhée, Pariġi 1930 (französisch)</item>
<item>(FR)  Russel Warren Howe: <hi rend="italic">Mata-Hari</hi> ("The true story"). Editions de l'Archipel, Pariġi 2007, <ref target="https://mt.wikipedia.org/wiki/Speċjali:SorsiKotba/978-2-84187-577-1">ISBN978-2-84187-577-1</ref></item>
<item>(NL)  Marijke Huisman: <hi rend="italic">Mata Hari (1876–1917), de levende legende</hi>. Uitgeverij Verloren, Hilversum 1998, <ref target="https://mt.wikipedia.org/wiki/Speċjali:SorsiKotba/90-6550-442-7">ISBN90-6550-442-7</ref>, <ref target="http://books.google.de/books?id=APHqa5o9SoYC&amp;dq=Mata+Hari&amp;as_brr=1&amp;client=firefox-a&amp;source=gbs_summary_s&amp;cad=0">Online-Version</ref></item>
<item>(DE)  Fred Kupferman: <hi rend="italic">Mata Hari. Träume und Lügen</hi> ("Mata Hari. Songes et mensonges"). Aufbau-Taschenbuchverlag, Berlin 1999, <ref target="https://mt.wikipedia.org/wiki/Speċjali:SorsiKotba/3-7466-1575-5">ISBN3-7466-1575-5</ref></item>
<item>(FR)  Michel Leblanc: <hi rend="italic">L'ennemie de Mata-Hari</hi>. France-Empire, Pariġi 1974</item>
<item>(DE)  Christine Lüders: <hi rend="italic">Apropos Mata Hari</hi> (Apropos; Bd. 8). Verlag Neue Kritik, Frankfurt/M. 1997, <ref target="https://mt.wikipedia.org/wiki/Speċjali:SorsiKotba/3-8015-0304-6">ISBN3-8015-0304-6</ref></item>
<item>(DE)  Ute Maucher, Gabi Pfeiffer: <hi rend="italic">Codewort: Seidenstrumpf, Die größten Spioninnen des 19. und 20. Jahrhunderts.</hi> ars vivendi verlag, 2010, <ref target="https://mt.wikipedia.org/wiki/Speċjali:SorsiKotba/978-3-89716-999-9">ISBN978-3-89716-999-9</ref>.</item>
<item>(DE)  Brygida M. Ochaim, Claudia Balk: <hi rend="italic">Varieté-Tänzerinnen um 1900. Vom Sinnenrausch zur Tanzmoderne, Ausstellung des Deutschen Theatermuseums München 23.10.1998–17.1.1999</hi>. Verlag Stroemfeld, Frankfurt/M. 1998, <ref target="https://mt.wikipedia.org/wiki/Speċjali:SorsiKotba/3-87877-745-0">ISBN3-87877-745-0</ref></item>
<item>(EN)  Diane Samuels: <hi rend="italic">The true life fiction of Mata Hari</hi>. Hern Books, Londra 2002, <ref target="https://mt.wikipedia.org/wiki/Speċjali:SorsiKotba/1-85459-672-1">ISBN1-85459-672-1</ref></item>
<item>(FR)  Léon Schirmann: <hi rend="italic">L'affaire Mata Hari. Enquête sur une machination</hi>. Tallandier, Pariġi 1994, <ref target="https://mt.wikipedia.org/wiki/Speċjali:SorsiKotba/2-235-02126-3">ISBN2-235-02126-3</ref></item>
<item>(FR)  Léon Schirmann: <hi rend="italic">Mata-Hari. Autopsie d'une machination</hi>. Éditions Italiques, Pariġi 2001, <ref target="https://mt.wikipedia.org/wiki/Speċjali:SorsiKotba/2-910536-18-1">ISBN2-910536-18-1</ref></item>
<item>(EN)  Pat Shipman: <hi rend="italic">Femme Fatale: A Biography of Mata Hari: Love, Lies and the Unknown Life of Mata Hari.</hi> Weidenfels &amp; Nicolson, Londra 2007, <ref target="https://mt.wikipedia.org/wiki/Speċjali:SorsiKotba/978-0-297-85074-8">ISBN978-0-297-85074-8</ref></item>
<item>(DE)  Sam Waagenaar: <hi rend="italic">Mata Hari. Der erste wahre Bericht über die legendäre Spionin</hi>  Bastei-Lübbe, Bergisch-Gladbach 1985, <ref target="https://mt.wikipedia.org/wiki/Speċjali:SorsiKotba/3-404-61071-7">ISBN3-404-61071-7</ref> (früherer Titel: <hi rend="italic">Sie nannte sich Mata Hari. Bild eines Lebens, Dokument einer Zeit</hi>)</item>
<item>(FR)  Friedrich Wencker-Wildberg: <hi rend="italic">Mata Hari. Roman ihres Lebens</hi>. Weltbild-Verlag, Augsburg 2004</item>
<item>(EN)  Julie Wheelwright: <hi rend="italic">The Fatal Lover. Mata Hari and the Myth of Women in Espionage</hi>. Collins &amp; Brown, Londra 1992, <ref target="https://mt.wikipedia.org/wiki/Speċjali:SorsiKotba/1-85585-105-9">ISBN1-85585-105-9</ref></item></list>
Ħoloq esterni

<list type="unordered"><item>(EN)  <ref target="http://www.fembio.org/english/biography.php/woman/biography/mata-hari">FemBio - Notable Women International</ref></item>
<item>(EN)  <ref target="http://www.crimelibrary.com/terrorists_spies/spies/hari/1.html?sect=23">Court TV's Crime Library</ref></item>
<item>(IT)  <ref target="http://www.arturovillone.it/lavori/art_matahari_1.html">Mata Hari, la doppia vita di Greta Zelle</ref></item>
<item><ref target="http://www.mata-hari.com/mata-hari-pictures.html">Mata-Hari.com: Bijografiji u ritratti ta' Mata Hari</ref></item>
<item><ref target="http://www.matahari.nl">Sit dwar Mata Hari</ref></item>
<item>(EN)  <ref target="http://www.museum-security.org/00/110.html#2">Details of the disappearance of the corpse</ref></item>
<item>(EN)  <ref target="http://www.life.com/image/first/in-gallery/36812/mata-hari-dancer-stripper-spy">Mata Hari: Dancer, Stripper, Spy</ref></item>
<item>(EN)  <ref target="http://www.eyewitnesstohistory.com/matahari.htm">"The Execution of Mata Hari, 1917," EyeWitness to History (2005)</ref></item>
<item>(ES)  <ref target="http://mujeresriot.webcindario.com/Mata_Hari.htm">Mata Hari, pasión y muerte en mujeresriot.webcindario.com</ref></item>
<item>(NL)  <ref target="http://www.inghist.nl/Onderzoek/Projecten/BWN/lemmata/bwn3/zelle">Zelle, Margaretha Geertruida (1876-1917)</ref></item>
<item>(NL)  <ref target="http://www.matahari1917.nl/">De sluierdans van een spionne</ref></item></list>
</text></body></html>