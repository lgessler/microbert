<html><body><text id="wikipedia_mt_wikipedia_org__23676.html" ns="0" revid="269369" sourceurl="https://mt.wikipedia.org/wiki/Raymond_Caruana" title="Raymond Caruana" type="wikipedia">Raymond Caruana<p>Raymond Caruana (1961- 5 ta' Diċembru, 1986) kien żagħżugħ li nqatel fil-Każin Nazzjonalista tal-Gudja wara tiri sparati fid-direzzjoni tal-Każin.</p>
Kuntest storiku
<p>Fl-elezzjonijiet ġenerali tal-1981, il-Partit Laburista ġab maġġoranza ta' siġġijiet iżda mhux ta' voti. Il-Partit Nazzjonalista ma aċċettax ir-riżultat u beda moviment ta' diżubbidjenza ċivili.</p>
<p>Il-qtil ta' Raymond Caruana kien il-qofol tal-vjolenza politika fit-tmeninijiet u kien qtil li seħħ f'katina ta' vjolenza politika li kkaratterizzat lil <ref target="https://mt.wikipedia.org/wiki/Malta">Malta</ref> fil-perjodu bejn it-30 ta' Novembru 1986 u t-12 ta' Diċembru 1986. </p>
<p>Fit-30 ta' Novembru, il-Partit Nazzjonalista ma kienx tħalla jagħmel Mass Meeting fiż-Żejtun, u kienet saret ġlieda mal-partitarji Laburisti u l-Pulizija. </p>
<p>Il-vjolenza kompliet fl-1 ta' Diċembru 1986 meta xi partitarji Laburisti f'carcade, waqfu quddiem il-Kazin Nazzjonalista ta' Ħal Tarxien u sparaw tiri ta' sub machine gun lejn il-bieb tal-Każin li kien maghluq.</p>
Il-Qtil
<p>Nhar il-5 ta' Diċembru 1986 filgħaxija grupp ta’ partitarji Nazzjonalisti nġabru fil-Każin tal-Gudja għall-attività soċjali abbinata mal-inawgurazzjoni tal-Każin u l-bidu tal-istaġun tal-Festi tal-Milied.</p>
<p>Kien tard filgħaxija, fi tmiem l-attività li għaliha kellu jattendi wkoll il-Kap tal-Partit Nazzjonalista <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, li mit-triq fil-11.15 p.m. għaddiet vettura misjuqa minn numru ta’ partitarji Laburisti u li minnha kienu sparati 13-il tir fi ftit sekondi minn sub-machine gun lejn il-Każin Nazzjonalista, li dak il-ħin kien miftuħ u bid-dawl mixgħul fuq ġewwa. Filwaqt li numru ta’ bullets weħlu fil-ħajt madwar il-bieb tal-Każin, waħda minnhom nifdet il-ħġieġa tal-bieb tal-Każin u laqtet lil Caruana ta' 25 sena, f'wiċċu. Hu miet żvinat fil-Każin.</p>
Ir-Reazzjonijiet
<p>F’diskors li għamel l-għada tal-każ, il-Kap Nazzjonalista Eddie Fenech Adami qal li l-Partit jemmen li dawk li dakinhar sparaw fuq il-Każin tal-Gudja kienu wkoll involuti f’inċidenti oħrajn li seħħew fil-jiem ta' qabel fit-Triq tal-Barrani u fil-Każin Nazzjonalista ta’ Ħal Tarxien. Hu appella wkoll biex il-poplu jibqa’ magħqud u jaħdem għar-rikonċiljazzjoni nazzjonali. </p>
Funeral
<p>Għall-aħħar tislima, li tmexxiet mill-Arċisqof <ref target="https://mt.wikipedia.org/wiki/Ġużeppi_Mercieca">Ġużeppi Mercieca</ref>, l-uniku deputat Laburista li kien ħa sehem kien <ref target="https://mt.wikipedia.org/wiki/Joe_Brincat_(politiku)">Joe Brincat</ref>. Missieru, Ġużeppi, kien qal "Jekk il-mewt tat-tifel tiegħi isservi għall-paċi aħjar miet hu biss inkella jmutu ħafna".</p>
Frame-up
<p>Ftit jiem wara sar frame-up biex iwaħħal fl-attivist Nazzjonalista <ref target="https://mt.wikipedia.org/wiki/Pietru_Pawl_Busuttil">Pietru Pawl Busuttil</ref> minn Ħal Safi, li mbagħad irriżulta fil-Qorti li qatt ma kellu x’jaqsam mal-isparatura li biddlet l-istorja politika ta’ pajjiżna.  Is-sub machine gun li ntuża tpoġġa fir-razzett ta' Busuttil. L-arma kienet instabet fi tfittxija suspettuża u kontroversjali li wettqu l-Pulizija fir-razzett tiegħu.</p>
<p>Fil-Qorti Pietru Pawl Busuttil kien liberat minn kull akkuza u l-Qorti kkonfermat li fil-konfront tieghu kien sar frame-up.</p>
Investigazzjonijiet
<p>Fl-24 ta’ Diċembru tal-1990, Nicholas Ellul magħruf bħala “ċ-Ċaqwes” kien tressaq il-Qorti akkużat bil-qtil ta’ Caruana, wara li ġie identifikat bħala s-sid tas-sub machinegun. Minkejja dan, ix-xhieda tiegħu qatt ma nstemgħet, għax qabel beda l-ġuri tiegħu, laħaq miet b’overdose ta’ droga fl-2001.</p>
<p>Il-każ baqa' mhux solvut.</p>
Tifkira
<p>Il-Partit Nazzjonalista għadu jfakkar kull sena il-qtil ta' Caruana b'quddiesa u bi tqegħid ta' kuruni ta' fjuri fuq il-qabar tiegħu fiċ-ċimiterju tal-Gudja.</p>
Partit Laburista
<p>Nhar it-3 ta'Diċembru 2016, il-Prim Ministru Laburista Joseph Muscat żar il-qabar ta' Caruana. Xi żmien qabel kien iltaqa' mal-qraba tiegħu.</p>
</text></body></html>