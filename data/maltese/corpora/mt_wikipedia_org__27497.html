<html><body><text id="wikipedia_mt_wikipedia_org__27497.html" ns="0" revid="274002" sourceurl="https://mt.wikipedia.org/wiki/G%C4%A7ar_ta%27_Altamira" title="Għar ta' Altamira" type="wikipedia">Għar ta' Altamira<p>L-<hi rend="bold">Għar ta' Altamira</hi> (/ˌæltəˈmɪərə/; bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Cueva de Altamira</hi> [ˈkweβa ðe altaˈmiɾa]) huwa għar li jinsab qrib ir-raħal storiku ta' <ref target="https://mt.wikipedia.org/wiki/Santillana_del_Mar">Santillana del Mar</ref> f'<ref target="https://mt.wikipedia.org/wiki/Cantabria">Cantabria</ref>, <ref target="https://mt.wikipedia.org/wiki/Spanja">Spanja</ref>. Huwa rinomat għal<ref target="https://mt.wikipedia.org/wiki/L-Arti">l-arti</ref> <ref target="https://mt.wikipedia.org/wiki/Preistorja">preistorika</ref> mal-ħitan tiegħu bi tpinġijiet bil-karbonju u <ref target="https://mt.wikipedia.org/wiki/Pittura">pitturi</ref> polikromatiċi ta' fawna lokali kontemporanja u idejn <ref target="https://mt.wikipedia.org/wiki/Bniedem">umani</ref>. L-iktar pitturi bikrin saru matul il-Paleolitiku Superjuri, madwar 36,000 sena ilu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Is-sit ġie skopert fl-1868 minn <ref target="https://mt.wikipedia.org/wiki/Modesto_Cubillas">Modesto Cubillas</ref> u sussegwentement ġie studjat minn <ref target="https://mt.wikipedia.org/wiki/Marcelino_Sanz_de_Sautuola">Marcelino Sanz de Sautuola</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Minbarra li tispikka l-kwalità tal-arti polikromatika tiegħu, l-Għar ta' Altamira sar famuż minħabba l-fatt li l-pitturi tiegħu kienu l-ewwel pitturi tal-għerien <ref target="https://mt.wikipedia.org/wiki/Ewropa">Ewropej</ref> li ġew promossi bħala ta' oriġini preistorika. Sautuola ppubblika r-riċerka tiegħu bl-appoġġ ta' <ref target="https://mt.wikipedia.org/wiki/Juan_de_Vilanova_y_Piera">Juan de Vilanova y Piera</ref> fl-1880.</p>
<p>Madankollu, il-pubblikazzjoni tar-riċerka ta' Sanz de Sautuola malajr wasslet għal kontroversja pubblika qalila fost l-esperti, u wħud minnhom irrifjutaw l-oriġini preistorika tal-pitturi abbażi tal-idea li l-bnedmin preistoriċi ma kellhomx biżżejjed ħila għal ħsieb astratt. Il-kontroversja baqgħet għaddejja sal-1902, meta bdew ifeġġu u jakkumulaw rapporti ta' sejbiet simili ta' pitturi preistoriċi fir-reġjun Franko-Cantabrian u l-evidenza ma setgħet tibqa' tiġi rrifjutata.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>L-Għar ta' Altamira jinsab fir-reġjun Franko-Cantabrian u fl-1985 ġie ddikjarat bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> L-għar oriġinali ma jistax jiġi viżitat iktar, minħabba raġunijiet ta' konservazzjoni, għajr permezz ta' lotterija bix-xorti fejn jittellgħu l-ismijiet, jitpoġġew f'lista ta' stennija, u ħames persuni fil-ġimgħa lebsin ilbies apposta jingħataw żjara turistika ta' 37 minuta fl-għar oriġinali.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Barra minn hekk, jeżistu repliki ta' sezzjoni tas-sit li huma miftuħin ukoll għall-pubbliku.</p>
Deskrizzjoni
<figure><caption>Stampa tas-Sala Polikromatika tal-Għar ta' Altamira, ippubblikata minn M. Sanz de Sautuola fl-1880</caption></figure>
<p>L-għar huwa bejn wieħed u ieħor twil 1,000 metru<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u jikkonsisti minn sensiela ta' passaġġi u kompartimenti. Il-passaġġ prinċipali jvarja minn għoli ta' żewġ metri sa sitt metri. L-għar ġie ffurmat permezz ta' diversi episodji ta' kkrollar wara li kienu seħħew fenomeni karstiċi bikrin fil-blat tal-ġir tal-Muntanja Vispieres.</p>
<p>Minn skavi arkeoloġiċi fl-art tal-għar instabu depożiti rikki ta' artefatti mill-Era Solutreana Superjuri (għall-ħabta ta' 18,500 sena ilu) u mill-Era Magdalenjana Inferjuri (bejn 16,590 u 14,000 sena ilu). Iż-żewġ perjodi huma parti miż-Żmien Paleolitiku jew Żmien il-Ħaġar. Fiż-żewġ millenji bejn dawn iż-żewġ perjodi fejn l-għar kien okkupat, huwa ċar mill-evidenza li nstabet li l-għar kien abitat biss minn <ref target="https://mt.wikipedia.org/wiki/Annimal">annimali</ref> selvaġġi.</p>
<p>L-okkupanti umani tas-sit kienu ppożizzjonati tajjeb biex jieħdu vantaġġ mill-bosta organiżmi selvaġġi tal-madwar li kienu jirgħu fil-widien madwar il-muntanji kif ukoll l-organiżmi tal-baħar li kienu jgħixu fiż-żoni kostali fil-qrib. Madwar 13,000 sena ilu seħħ ċediment ta' blat li ssiġilla d-daħla tal-għar, u ppreserva l-kontenuti tiegħu sal-iskoperta eventwali, li seħħet wara li siġra viċin l-għar waqgħet u ddisturbat il-blat li kien waqa' fl-imgħoddi.</p>
<p>L-okkupazzjoni umana kienet limitata għad-daħla tal-għar, għalkemm inħolqu pitturi fit-tul kollu tal-għar. L-artisti tal-qedem użaw il-karbonju u l-okra jew l-ematite biex joħolqu l-immaġnijiet, u spiss kienu jiddilwixxu dawn il-pigmenti biex jipproduċu varjazzjonijiet fl-intensità u joħolqu l-impressjoni ta' <hi rend="italic">chiaroscuro</hi>. Huma kienu jisfruttaw ukoll il-kontorni naturali tal-ħitan tal-għar biex lis-suġġetti tagħhom jagħtuhom effett tridimensjonali. Is-Saqaf Polikromatiku huwa l-iktar karatteristika impressjonanti tal-għar, fejn ġiet impittra merħla ta' biżonti estinti tal-isteppa (<hi rend="italic">Bison priscus</hi>) f'pożi differenti, żewġ <ref target="https://mt.wikipedia.org/wiki/Żiemel">żwiemel</ref>, ċerva femminili kbira, u possibbilment ċingjal jew <ref target="https://mt.wikipedia.org/wiki/Ħanżir">ħanżir</ref> selvaġġ.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Dawn il-pitturi ġew datati li saru matul l-okkupazzjoni Magdalenjana u jinkludu għamliet astratti flimkien ma' suġġetti ta' annimali. Il-pitturi li saru matul l-okkupazzjoni Solutreana jinkludu l-immaġnijiet ta' żwiemel u mogħoż, kif ukoll marki tal-idejn li nħolqu meta l-artisti poġġew idejhom mal-ħajt tal-għar u nefħu xi pigment fuqhom bejn iħallu immaġni "negattiva". Diversi għerien oħra fit-Tramuntana ta' Spanja fihom arti Paleolitika, iżda l-ebda għar mhu daqstant kumpless jew miżgħud pitturi daqs dak ta' Altamira.</p>
Skoperta, skavi, xettiċiżmu
<figure><caption>Biżont fuq is-saqaf tal-għar, flimkien ma' diversi annimali oħra.</caption></figure>
<p>Fl-1879, l-arkeologu dilettant Marcelino Sanz de Sautuola wasal biex skopra t-tpinġijiet tal-Għar ta' Altamira bis-saħħa ta' bintu María li kellha tmien snin.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-għar ġie skavat minn Sautuola u l-arkeologu Juan Vilanova y Piera mill-Università ta' <ref target="https://mt.wikipedia.org/wiki/Madrid">Madrid</ref>, u dan irriżulta f'pubblikazzjoni famuża ferm fl-1880 li interpretat li l-pitturi oriġinaw fiż-Żmien Paleolitiku. L-ispeċjalisti <ref target="https://mt.wikipedia.org/wiki/Franza">Franċiżi</ref>, immexxija minn <ref target="https://mt.wikipedia.org/wiki/Gabriel_de_Mortillet">Gabriel de Mortillet</ref> u <ref target="https://mt.wikipedia.org/wiki/Émile_Cartailhac">Émile Cartailhac</ref>, kienu partikolarment sodi fil-pożizzjoni tagħhom li jirrifjutaw l-ipoteżi ta' Sautuola u Piera, tant li s-sejbiet tagħhom ġew irridikolati sfaċċatament fil-Kungress Preistoriku tal-1880 li sar f'<ref target="https://mt.wikipedia.org/wiki/Liżbona">Lisbona</ref>.</p>
<p>Minħabba l-kwalità artistika għolja, u l-istat eċċezzjonali ta' konservazzjoni tal-pitturi, Sautuola ġie akkużat ta' falsifikazzjoni, peress li ma kienx kapaċi jwieġeb għaliex ma kienx hemm marki ta' nugrufun (duħħan) mal-ħitan u mas-saqaf tal-għar. Persuna oħra sostniet li l-pitturi kienu ġew prodotti minn artist kontemporanju fuq ordnijiet ta' Sautuola. Iktar 'il quddiem, Sautuola skopra li l-artisti setgħu kienu użaw ix-xaħam tal-mudullun bħala żejt għal-lampi, li jipproduċi ferm inqas nugrufun minn materjali kombustibbli oħra.</p>
<p>Sal-1902, diversi sejbiet oħra ta' pitturi preistoriċi wasslu biex l-ipoteżi li l-pitturi tal-Għar ta' Altamira kienu tal-qedem tkun iktar kredibbli, u s-soċjetà xjentifika rtirat l-oppożizzjoni tagħha fir-rigward tal-ipoteżi tal-Ispanjoli. Dik is-sena, Cartailhac enfatikament ammetta li kien żbalja fl-artiklu famuż, "Mea culpa d'un sceptique", ippubblikat fil-ġurnal <hi rend="italic">L'Anthropologie</hi>. Sautuola kien laħaq miet 14-il sena qabel din l-ammissjoni.</p>
<p>Cartailhac kiteb ukoll żewġ kotba dwar l-għar, bl-assistenza ta' <ref target="https://mt.wikipedia.org/wiki/Henri_Breuil">Henri Breuil</ref> li rriproduċa l-pitturi bi tpinġijiet bl-idejn. Breuil kien qassis <ref target="https://mt.wikipedia.org/wiki/Knisja_Kattolika">Kattoliku</ref> u disinjatur kompetenti, u r-rabta tiegħu mal-għar ġiet diskussa fid-dettall fl-ewwel kapitlu tal-ktieb ta' <ref target="https://mt.wikipedia.org/wiki/G._K._Chesterton">G. K. Chesterton</ref>, <hi rend="italic">The Everlasting Man</hi>.</p>
<p>Iktar skavi fl-għar saru minn <ref target="https://mt.wikipedia.org/wiki/Hermilio_Alcalde_del_Río">Hermilio Alcalde del Río</ref> bejn l-1902 u l-1904, mill-<ref target="https://mt.wikipedia.org/wiki/Ġermanja">Ġermaniż</ref> <ref target="https://mt.wikipedia.org/wiki/Hugo_Obermaier">Hugo Obermaier</ref> bejn l-1924 u l-1925, u finalment minn <ref target="https://mt.wikipedia.org/wiki/Joaquín_González_Echegaray">Joaquín González Echegaray</ref> fl-1968.</p>
Datar u perjodizzazzjoni
<figure><caption>Assoċjazzjoni tal-annimali fl-Għar ta' Altamira, ta' Leroi-Gourhan.</caption></figure>
<p>Ma hemm l-ebda qbil xjentifiku la dwar id-datar tal-artefatti arkeoloġiċi li nstabu fl-għar, u lanqas dwar id-datar tat-tpinġijiet u tal-pitturi. Fil-fatt, ix-xjenzati għadhom qed jevalwaw l-età tal-arti tal-Għar ta' Altamira.</p>
<p>Fl-2008, xi riċerkaturi li użaw id-datar bl-uranju u bit-torju sabu li l-pitturi tlestew f'perjodu ta' mhux iktar minn 20,000 sena u mhux f'perjodu qasir.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Studju li sar wara u li ġie ppubblikat fl-2012 ibbaża fuq <hi rend="italic">data</hi> miksuba minn riċerka ulterjuri bid-datar bl-uranju u bit-torju, u wassal għad-datar ta' xi pitturi f'diversi għerien fit-Tramuntana ta' Spanja, fosthom xi marki b'għamla ta' serratura fis-Sala l-Kbira tal-Għar ta' Altamira. L-eqdem marka li nstabet, "simbolu aħmar kbira b'għamla ta' serratura tas-Sala tat-<hi rend="italic">Techo de los Polícromos</hi>", ġiet datata għal 36.16±0.61 ka (korretta), jiġifieri xorta waħda sew fiż-Żmien ta' Aurignac. Il-kontorn ta' żiemel aħmar bit-tikek, li wkoll jinsab fis-Sala tat-<hi rend="italic">Techo de los Polícromos</hi>, ġie datat għal 22.11±0.13 ka (il-bidu tal-Era Solutreana), u b'hekk ġie stabbilit li l-pitturi saru matul perjodu ta' iktar minn 10,000 sena.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Viżitaturi u repliki
<figure><caption>Ir-replika tal-Għar ta' Altamira</caption></figure>
<p>Matul is-snin 70 tas-seklu 20 u l-ewwel deċennju tat-tieni millenju, il-pitturi kienu qed iġarrbu ħsarat mid-diossidu tal-karbonju u mill-fwar tan-nifs tal-għadd kbir ta' viżitaturi. L-Għar ta' Altamira ngħalaq għalkollox għall-pubbliku fl-1977, u reġa' nfetaħ b'aċċess limitat fl-1982. Ftit viżitaturi kienu jitħallew jidħlu kuljum, tant li l-lista ta' stennija ġieli kienet tammonta għal tliet snin. Wara li tfaċċat moffa ħadra fuq uħud mill-pitturi tal-għar fl-2002, l-Għar ta' Altamira ngħalaq għall-aċċess pubbliku.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Fil-qrib inbnew replika tal-għar u <ref target="https://mt.wikipedia.org/wiki/Mużew">mużew</ref> u dawn tlestew fl-2001 minn <ref target="https://mt.wikipedia.org/wiki/Manuel_Franquelo">Manuel Franquelo</ref> u <ref target="https://mt.wikipedia.org/wiki/Sven_Nebel">Sven Nebel</ref>, li rriproduċew sezzjoni tal-għar bl-arti kollha ta' dik is-sezzjoni. Ir-replika tippermetti veduta iktar komda tal-pitturi polikromatiċi tas-sala prinċipali tal-għar, kif ukoll selezzjoni ta' opri minuri. Tinkludi wkoll xi <ref target="https://mt.wikipedia.org/wiki/Skultura">skulturi</ref> ta' wċuħ umani li mhumiex viżitabbli fl-għar oriġinali.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Flimkien mal-Mużew Nazzjonali u ċ-Ċentru tar-Riċerka biswit l-għar oriġinali u r-replika, hemm riproduzzjonijiet fil-Mużew Arkeoloġiku Nazzjonali ta' Spanja f'Madrid, fid-Deutsches Museum f'<ref target="https://mt.wikipedia.org/wiki/Munich">Munich</ref> (tlestiet fl-1964), il-Ġermanja, u fil-<ref target="https://mt.wikipedia.org/wiki/Ġappun">Ġappun</ref> (tlestiet fl-1993).</p>
<p>Fl-2010 kien hemm pjanijiet biex l-aċċess għall-għar jerġa' jkun possibbli lejn l-aħħar tas-sena.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Madankollu, f'Diċembru 2010, il-Ministeru Spanjol għall-<ref target="https://mt.wikipedia.org/wiki/Kultura">Kultura</ref> ddeċieda li l-għar oriġinali kien se jibqa' magħluq għall-pubbliku ġenerali. Din id-deċiżjoni kienet ibbażata fuq il-parir ta' grupp ta' esperti li kienu sabu li l-kundizzjonijiet ta' konservazzjoni ġol-għar kienu saru ferm iktar stabbli minn mindu l-għar ingħalaq għall-pubbliku ġenerali.</p>
Sit ta' Wirt Dinji
<p>L-Għar ta' Altamira ġie ddeżinjat bħala Sit ta' Wirt Dinji tal-UNESCO fl-1985. Fl-2008, is-sit ġie estiż biex jinkludi wkoll 17-il għar oħra b'arti Paleolitika fi tliet komunitajiet awtonomi fit-Tramuntana ta' Spanja: <ref target="https://mt.wikipedia.org/wiki/Asturias">Asturias</ref>, Cantabria u l-<ref target="https://mt.wikipedia.org/wiki/Pajjiż_Bask">Pajjiż Bask</ref>.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; u l-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet".<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Impatt kulturali
<figure><caption>Interpretazzjoni moderna ta' biżont tal-Għar ta' Altamira</caption></figure>
<p>Uħud mill-pitturi polikromatiċi tal-Għar ta' Altamira huma magħrufa sew fil-kultura popolari Spanjola. Il-logo li juża l-gvern awtonomu ta' Cantabria biex jippromwovi t-turiżmu fir-reġjun huwa bbażat fuq wieħed mill-biżonti mpittra f'dan l-għar. <hi rend="italic">Bisonte</hi> ("biżont" bl-Ispanjol), ditta tas-sigaretti Spanjola tas-seklu 20, kienet tuża wkoll figura stilizzata ta' biżont Paleolitiku fil-logo tagħha.</p>
<p>Is-sensiela komika Spanjola <hi rend="italic">Altamiro de la Cueva</hi>, li nħolqot fl-1965, huma konsegwenza tal-fama tal-Għar ta' Altamira. Is-sensiela komika tinvolvi l-avventuri ta' grupp ta' abitanti preistoriċi tal-għerien, murija bħala nies moderni, iżda lebsin bi bċejjeċ tal-pil tal-annimali, xi ftit jew wisq bħall-<ref target="https://mt.wikipedia.org/wiki/Flintstones">Flintstones</ref>.</p>
<p>Il-kanzunetta "The Caves of Altamira" ġiet inkluża fl-album diskografiku tal-1976, <hi rend="italic">The Royal Scam,</hi> tal-grupp <ref target="https://mt.wikipedia.org/wiki/Mużika">mużikali</ref> jazz-rock Steely Dan, li iktar 'il quddiem ġiet kantata mill-grupp mużikali soul Perri.</p>
<p>Il-linja moderna ta' <ref target="https://mt.wikipedia.org/wiki/Pożati">pożati</ref> ta' nofs is-seklu 20, Primitive, iddisinjata minn <ref target="https://mt.wikipedia.org/wiki/Viktor_Schreckengost">Viktor Schreckengost</ref> għall-kumpanija <ref target="https://mt.wikipedia.org/wiki/Stati_Uniti">Amerikana</ref> tal-prodotti tal-fuħħar, Salem China, kienet ibbażata fuq figuri stilizzati ta' biżonti, ċriev u kaċċaturi tal-Għar ta' Altamira.</p>
<p>Il-kanzunetta "Cuevas de Altamira" ġiet inkluża fl-album diskografiku tal-1978 <hi rend="italic">Cuevas de Altamira</hi> tal-grupp mużikali rock-folk progressiv u sinfoniku, Ibio, minn Cantabria.</p>
<p>L-immaġni ikonika tal-biżont intużat għall-qoxra tal-kollezzjoni ta' <ref target="https://mt.wikipedia.org/wiki/Poeżija">poeżiji</ref> <hi rend="italic">Songs for the Devil and Death</hi> tal-awtur <ref target="https://mt.wikipedia.org/wiki/Skozja">Skoċċiż</ref> <ref target="https://mt.wikipedia.org/wiki/Hal_Duncan">Hal Duncan</ref>.</p>
<p>Il-protagonista fil-film ta' <ref target="https://mt.wikipedia.org/wiki/Satyajit_Ray">Satyajit Ray</ref>, <hi rend="italic">Agantuk</hi>, kien ispirat mill-pittura tal-biżont lest biex jattakka.</p>
<p>Fl-2007, l-Għar ta' Altamira ntgħażel bħala wieħed mit-<hi rend="italic">12-il Teżor ta' Spanja</hi>, kompetizzjoni li saret mix-xandara Antena 3 u COPE.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fl-2016, ir-reġista Brittaniku <ref target="https://mt.wikipedia.org/wiki/Hugh_Hudson">Hugh Hudson</ref> ħareġ il-film <hi rend="italic">Altamira</hi> (intitolat <hi rend="italic">Finding Altamira</hi> ’l barra minn Spanja) dwar l-iskoperta tal-għerien. Fih jaħdem bħala protagonista <ref target="https://mt.wikipedia.org/wiki/Antonio_Banderas">Antonio Banderas</ref> u l-mużika tal-film saret minn <ref target="https://mt.wikipedia.org/wiki/Mark_Knopfler">Mark Knopfler</ref> li nħarġet fl-album <hi rend="italic">Altamira</hi>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Ara wkoll
<list type="unordered"><item><ref target="https://mt.wikipedia.org/wiki/Arti_Paleolitika_fl-Għerien_tat-Tramuntana_ta'_Spanja">Arti Paleolitika fl-Għerien tat-Tramuntana ta' Spanja</ref></item>
<item><ref target="https://mt.wikipedia.org/wiki/Grotta_ta'_Chauvet">Grotta ta' Chauvet</ref></item>
<item><ref target="https://mt.wikipedia.org/wiki/Lascaux">Lascaux</ref></item></list>
</text></body></html>