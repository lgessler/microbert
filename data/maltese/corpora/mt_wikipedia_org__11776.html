<html><body><text id="wikipedia_mt_wikipedia_org__11776.html" ns="0" revid="271833" sourceurl="https://mt.wikipedia.org/wiki/Adem_Ljaji%C4%87" title="Adem Ljajić" type="wikipedia">Adem Ljajić
<p><hi rend="bold">Adem Ljajić</hi> (bis-<ref target="https://mt.wikipedia.org/wiki/Lingwa_Serba">Serb</ref>: Адем Љајић; twieled fid-29 ta' Settembru 1991) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Serbja">Serb</ref> li jilgħab bħala midfilder offensiv ma' <ref target="https://mt.wikipedia.org/wiki/Beşiktaş_JK">Beşiktaş</ref>.</p>
Karriera
<p>Ljajić beda l-karriera fil-kamp tal-futbol mat-tim lokali ta' SF Jošanica, qabel ma fl-2005 ittrasferixxa f'<ref target="https://mt.wikipedia.org/wiki/Belgrad">Belgrad</ref> meta laqat l-għajn tal-kowċ ta' <ref target="https://mt.wikipedia.org/wiki/FK_Partizan">Partizan</ref> Dusan Trbojević. Fil-kapitali Serba, Ljajić beda jilgħab mat-tim mixtla tal-klabb, waqt li ħa sehem f'isem is-selezzjoni tas-Serbja ta' taħt is-16 u t-18-il sena. Il-progress mal-ewwel tim kien wieħed ta' minnufih. F'Awwissu tal-2008 sar parti mill-pjanijiet tal-kowċ Slaviša Jokanović, fejn f'għaxar apparenzi skorja darbtejn fil-kampanja rebbieħa tal-kampjonat 2007–08.</p>
<p>F'Ottubru tal-2008, <ref target="https://mt.wikipedia.org/wiki/Manchester_United_FC">Manchester United</ref> taw ċans lil Ljajić biex jimpressjona meta tawh prova, minkejja li ma kienx ġie żvelat dwar it-tul ta' din il-prova. Il-ġurnata ta' wara, is-segretarju ġenerali ta' Partizan ikkonferma li "mhuwiex vera li Ljajić mar l-<ref target="https://mt.wikipedia.org/wiki/Ingilterra">Ingilterra</ref> mingħajr permess. Aħna konna f'kuntatt ma' Manchester United għal xi żmien u Ljajić kien mat-tim internazzjonali fl-Ingilterra fejn kien qed jipparteċipa fir-rawnd ta' kwalifikazzjoni tal-Kampjonati Ewropej għal taħt id-19-il sena, u b'hekk dan il-mument kien opportun biex jagħmel prova."<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Nhar it-2 ta' Jannar 2009, Manchester United ikkonfermaw li komplew it-trasferiment ta' kemm Ljajić u anki ta' sieħbu f'Partizan, <ref target="https://mt.wikipedia.org/wiki/Zoran_Tošić">Zoran Tošić</ref>. Tošić ingħaqad mal-klabb mill-ewwel, waqt li Ljajić kien se jibqa' ma' Partizan għall-kumplament tal-2009, fejn f'Jannar tal-2010, minħabba li l-<ref target="https://mt.wikipedia.org/wiki/FIFA">FIFA</ref> ma tħallix li jsiru trasferimenti internazzjonali għal plejers ta' taħt it-tmintax-il sena.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Minkejja li matul l-2009 Ljajić kien jagħmel vjaġġi regulari lejn Manchester biex jitħarreġ mal-iskwadra, Manchester United iddeċidew li ma jiħdux l-opzjoni li jakkwistaw definittavment lill-plejer Serb minħabba kwistjonijiet fuq il-permess tax-xogħol għal Ljajić.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fit-13 ta' Jannar 2010, il-klabb Taljan ta' <ref target="https://mt.wikipedia.org/wiki/ACF_Fiorentina">Fiorentina</ref> ħabbar l-akkwist ta' Ljajić, fejn wara li għadda t-testijiet mediċi, iffirma kuntratt ta' ħames snin.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Iddebutta mal-<hi rend="italic">Viola</hi> fid-dro ta' 2–2 barra minn darhom kontra <ref target="https://mt.wikipedia.org/wiki/Cagliari_Calcio">Cagliari</ref>, fejn daħal bħala sostitut fit-82 minuta għal <ref target="https://mt.wikipedia.org/wiki/Manuel_Pasqual">Manuel Pasqual</ref>. L-ewwel gowl tiegħu kien minn penalty kontra <ref target="https://mt.wikipedia.org/wiki/SS_Lazio">Lazio</ref> fit-18 ta' Settembru 2010, bi Fiorentina jitilfu 2–1.</p>
<p>Matul l-istaġun 2010–11, taħt il-kowċ <ref target="https://mt.wikipedia.org/wiki/Sinisa_Mihajlović">Sinisa Mihajlović</ref> lagħab 26 logħba u skorja 3 gowls fil-kampjonat. Fl-istaġun 2011–12 sab inqas post mal-ewwel tim. Nhar it-2 ta' Mejju 2012, fil-logħba kontra <ref target="https://mt.wikipedia.org/wiki/Novara_Calcio">Novara</ref> li spiċċat 2–2 ġie sostitwit minn <ref target="https://mt.wikipedia.org/wiki/Delio_Rossi">Delio Rossi</ref> fit-32 minuta minn <ref target="https://mt.wikipedia.org/wiki/Rubén_Olivera">Rubén Olivera</ref>; il-plejer ċapċap sarkastikament lill-kowċ u qamet alterazzjoni verbali li ddeġenerat f'aggressjoni fiżika fuq il-plejer.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Wara dan l-episodju l-kowċ ġie mkeċċi<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> u l-plejer intefa' barra mit-tim sa tmiem l-istaġun.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Bil-wasla tal-kowċ il-ġdid <ref target="https://mt.wikipedia.org/wiki/Vincenzo_Montella">Vincenzo Montella</ref>, grazzi għall-prestazzjonijiet konvinċenti fil-logħob ta' qabel il-kampjonat reġa' ġie integrat mal-iskwadra. L-istaġun kien wieħed pożittiv għal Ljajić fejn stabilixxa ruħu fit-tim. Nhar id-19 ta' Mejju, fl-aħħar logħba tal-kampjonat kontra <ref target="https://mt.wikipedia.org/wiki/Pescara_Calcio">Pescara</ref>, skorja l-ewwel tripletta fil-karriera tiegħu, biex spiċċa bi 12-il gowl fl-istaġun.</p>
<p>Nhar it-28 ta' Awwissu 2013, issieħeb uffiċjalment mal-klabb ta' <ref target="https://mt.wikipedia.org/wiki/AS_Roma">Roma</ref> għas-somma ta' €11-il miljun, b'kuntratt ta' erba' snin.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Internazzjonali
<p>Ljajić ġie magħżul mat-<ref target="https://mt.wikipedia.org/wiki/Tim_nazzjonali_tal-futbol_tas-Serbja">tim nazzjonali tal-kbar tas-Serbja</ref> f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bulgarija">Bulgarija</ref> tas-17 ta' Novembru 2010. Nhar it-28 ta' Mejju 2012, wara li ma kantax l-innu nazzjonali qabel il-logħba kontra <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>, il-kowċ <ref target="https://mt.wikipedia.org/wiki/Sinisa_Mihajlović">Mihajlović</ref> ħabbar li ma kienx se jagħżlu iktar.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Unuri
Klabb
Partizan
<list type="unordered"><item><ref target="https://mt.wikipedia.org/wiki/SuperLiga_Serba">SuperLiga Serba</ref>: 2008–09</item>
<item><ref target="https://mt.wikipedia.org/wiki/Tazza_Serba">Tazza Serba</ref>: 2008–09</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:UEFA">UEFA</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>