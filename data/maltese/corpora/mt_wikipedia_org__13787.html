<html><body><text id="wikipedia_mt_wikipedia_org__13787.html" ns="0" revid="270559" sourceurl="https://mt.wikipedia.org/wiki/Mikiel_Spiteri" title="Mikiel Spiteri" type="wikipedia">Mikiel Spiteri
<figure><caption>Kilin bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p><hi rend="bold">Mikiel Spiteri</hi> (magħruf bħala <hi rend="bold">Kilin</hi>) (ir-<ref target="https://mt.wikipedia.org/wiki/Rabat_(Malta)">Rabat</ref>, Malta, 20 ta’ Awwissu, 1917  - <ref target="https://mt.wikipedia.org/wiki/Msida">Msida</ref>, 8 ta’ Lulju, 2008) kien kittieb Malti.</p>
<p>Din l-informazzjoni ttieħdet minn Ref 1<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, Ref 2<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u Ref 3<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
Tfulija
<p>Ommu u missier Kilin kienu Anna Azzopardi u Diegu Spiteri. Dawn kellhom għaxart itfal li minnhom tlieta mietu fit-tfulija. Kilin jgħid li meta kien żgħir kien se jmut b'xemxata kbira.</p>
<p>Kilin mill-ewwel deher li kien se jipprometti fl-iskola għax kien tifel li kellu interess f’kollox u kien determinat li ried jirnexxi. Ħa l-edukazzjoni sekondarja tiegħu fil-Liċeo. </p>
Servizz Pubbliku
<p>Ħadem bħala uffiċjal tad-dwana bejn l-1935 u l-1941 u f’diversi dipartiment tal-Gvern sal-1975.</p>
Letteratura
<figure><caption>Bust ta' Kilin ir-Rabat</caption></figure>
<p>Il-laqam "Kilin" beda jużah meta darba sema' lil xi ħadd isejjaħ lil xi ħadd ieħor Kilin u dan l-isem għoġbu. </p>
<p>Kilin beda jikteb fl-1966 meta kellu 31 sena u l-aktar li kien iħobb jikteb kienet il-proża, bħal novelli, rumanzi u saġġi bil-Malti. </p>
<p>L-ewwel xogħlijiet tiegħu letterarji ppubblikati kienu <hi rend="italic">Burdati</hi> (1970) u <hi rend="italic">Burdati 71</hi> (1971). </p>
<p>L-aktar xogħol magħruf ta’ Kilin hu <hi rend="italic">Fuq il-Għajn ta’ San Bastjan</hi> (1973). Wara kiteb <hi rend="italic">Wara l-Għajn ta’ San Bastjan</hi> (1994) u <hi rend="italic">Iż-Żmien Isajjar il-Bajtar</hi> (1996) fejn jissoktaw it-tifkiriet ta’ tfulitu u żgħożitu. Imma Kilin iddikjara li l-aktar ktieb li jogħġbu kien <hi rend="italic">Tlikki Tlikki ma' Wenzu</hi>.</p>
<p>Kilin huwa l-awtur ta’ erba’ rumanzi: <hi rend="italic">L-Għafrid</hi> (1975), <hi rend="italic">Tmint Ijiem fi Dragunara</hi> (1984), <hi rend="italic">It-Tapit Imsaħħar</hi> (1995) u<hi rend="italic">Tinsiex, Publius, Tinsiex!</hi> (2003). </p>
<p>Fl-1998 ġabar in-novelli fil-ktieb <hi rend="italic">Għajnejn Kalanġ</hi> li jiġbru ‘kwadru morali’ tal-ħajja, bil-ħelu u bil-morr tagħha. </p>
<p>Huwa ttraduċa <hi rend="italic">L-Alla li ma Nemminx Fih</hi> (1983) mill-Ispanjol u ħareġ sensiela ta’ ħames kotba żgħar <hi rend="italic">Kappelli u Knejjes Żgħar</hi> (1967), <hi rend="italic">Nistqarr</hi> (1968), <hi rend="italic">Djar is-Sultana</hi> (1969 u <hi rend="italic">Osanna</hi> (1978). </p>
<p><hi rend="italic">Wayside Chapels</hi> (1966) u <hi rend="italic">A Maltese Mosaic</hi> (1990) huma l-verżjoni bl-Ingliż ta’ dawn il-kotba.</p>
<p>Kilin kiteb ukoll xi poeżiji.</p>
<p>Kilin baqa' jsemma' leħnu fil-ġurnali, sikwit jilmenta fuq il-bidliet li għaddej minnhom ilsienna. </p>
Unuri
<p>Fl-1973 rebaħ il-Premju Rothmans għal-Letteratura bid-dramm <hi rend="italic">Bl-Irġulija u bl-Onestà</hi>, li deher fi ktieb bl-istess titlu flimkien ma’ ġabra ta’ novelli. </p>
<p>Fl-1981, <hi rend="italic">Tmint Ijiem fi Dragunara</hi> (ħareġ 1984) rebaħ it-tieni premju fil-Konkors Buġelli. </p>
<p>Fl-1999, in-novella <hi rend="italic">Id-Dell tal-Fatat</hi> ġiet fit-tieni post minn fost 842 novella f'kompetizzjoni li nżammet fl-Italja. In-novella kienet bil-Malti u hu stess qalibha bit-Taljan.</p>
<p>Fit-13 ta' Diċembru 2000, ingħata l-<ref target="https://mt.wikipedia.org/wiki/Midalja_għall-Qadi_tar-Repubblika">Midalja għall-Qadi tar-Repubblika</ref> mill-President ta' Malta dak iż-żmien <ref target="https://mt.wikipedia.org/wiki/Guido_de_Marco">Guido de Marco</ref>. </p>
<p>Ftit xhur qabel miet f'għeluq id-90 sena l-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref> onoratu b’tifkira għall-ħidma sfiqa u bla heda tul ħajtu kollha għall-ilsien Malti.</p>
Ħajja Personali
<p>Kien mżżewweġ lil Ġuża Mifsud u kellhom sebat itfal. Kien nannu ta' 17 u bużnannu ta' 12 .</p>
<p>Għamel ħafna snin jgħix l-<ref target="https://mt.wikipedia.org/wiki/Msida">Imsida</ref> u għex hemm sakemm miet. </p>
<p>Kilin kien iħobb il-familja, tant li kemm-il darba ddikjara li biex jieħu ħsiebha sewwa ġieli kellu jagħmel sitt xogħlijiet. </p>
<p>Mikiel Spiteri kien ukoll iffissat fuq iċ-<ref target="https://mt.wikipedia.org/wiki/Ċess">Ċess</ref> u kien iħobb imur għall-kwiet fil-kampanja u joqgħod ipinġi.</p>
Xogħlijiet
Saġġi u novelli
<list type="unordered"><item><hi rend="italic">Burdati</hi> (1970)</item>
<item><hi rend="italic">Burdati 71</hi> (1971)</item>
<item><hi rend="italic">Tlikki Tlikki ma’ Wenzu</hi> (1972)</item>
<item><hi rend="italic">Hawn Aħna, Wenz</hi> (1991)</item>
<item><hi rend="italic">Fuq il-Għajn ta’ San Bastjan</hi> (1973)</item>
<item><hi rend="italic">Wara l-Għajn ta’ San Bastjan</hi> (1994)</item>
<item><hi rend="italic">Iż-Żmien Isajjar il-Bajtar</hi> (1996)</item>
<item><hi rend="italic">Għajnejn Kalanġ</hi> (1998) ġabra ta' novelli</item></list>
Drammi
<list type="unordered"><item><hi rend="italic">Bl-Irġulija u bl-Onestà</hi>, deher fi ktieb bl-istess titlu flimkien ma’ ġabra ta’ novelli.</item></list>
Rumanzi
<list type="unordered"><item><hi rend="italic">L-Għafrid</hi> (1975)</item>
<item><hi rend="italic">Tmint Ijiem fi Dragunara</hi> (1984)</item>
<item><hi rend="italic">It-Tapit Imsaħħar</hi> (1995)</item>
<item><hi rend="italic">Tinsiex, Publius, Tinsiex!</hi> (2003).</item></list>
Diversi
<list type="unordered"><item><hi rend="italic">L-Alla li ma Nemminx Fih</hi> (1983) traduzzjoni mill-Ispanjol ta' <hi rend="italic">El Dios en quien no creo</hi> (1969) ta' Juan Arias.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item>
<item>Sensiela ta’ ħames kotba żgħar <hi rend="italic">Kappelli u Knejjes Żgħar</hi> (1967),</item>
<item><hi rend="italic">Nistqarr</hi> (1968)</item>
<item><hi rend="italic">Djar is-Sultana</hi> (1969)</item>
<item><hi rend="italic">Osanna</hi> (1978).</item></list>


Ħoloq esterni

<list type="unordered"><item><ref target="http://campusfm.um.edu.mt/pages/webcastspages/kollumalti.htm"><hi rend="italic">Id-djalett tar-Rabat (Malta)</hi></ref> Intervista ma' Kilin mill-Prof. Manwel Mifsud dwar id-djalett tar-<ref target="https://mt.wikipedia.org/wiki/Rabat_(Malta)">Rabat (Malta)</ref></item>
<item><ref target="http://fionavella.com/features/2014/06/ipitter-bil-kliem-u-bil-kuluri/"><hi rend="italic">Ipitter bil-kliem u bil-kuluri</hi> Artiklu ta' Fiona Vella</ref></item></list>
</text></body></html>