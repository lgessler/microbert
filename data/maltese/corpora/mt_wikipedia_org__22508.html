<html><body><text id="wikipedia_mt_wikipedia_org__22508.html" ns="0" revid="270693" sourceurl="https://mt.wikipedia.org/wiki/Edwin_Grech" title="Edwin Grech" type="wikipedia">Edwin Grech


<p><hi rend="bold">Edwin Grech</hi> (<ref target="https://mt.wikipedia.org/wiki/Ħal_Luqa">Ħal Luqa</ref>, 27 ta' Settembru, 1928) huwa Professur tal-Ostetrija u l-Ġinekoloġija fl-<ref target="https://mt.wikipedia.org/wiki/Università_ta'_Malta">Università ta' Malta</ref>. Kien Ministru tas-Sigurtà Soċjali fil-Gvern Malti bejn l-1996 u l-1998. Huwa missier <ref target="https://mt.wikipedia.org/wiki/Karin_Grech">Karin Grech</ref>.</p>
Studju
<p>Studja fl-Iskola Primarja tal-Ħamrun, fil-Kulleġġ ta’ San Alwiġi u fl-Università ta’ Malta, minn fejn iggradwa bħala spiżjar fl-1952 u bħala tabib fl-1955.   </p>
Ġinekologu
<p>Huwa speċjalizza fir-<ref target="https://mt.wikipedia.org/wiki/Renju_Unit">Renju Unit</ref>, sar membru fir-Royal College of Obstetricians and Gynaecologists fl-1963 u ġie elett Fellow of the Royal College of Obstetricians and Gynaecologists fl-1973. </p>
<p>Fl-1964 huwa inħatar lettur u konsulent fil-Makerere University Hospital tal-<ref target="https://mt.wikipedia.org/wiki/Uganda">Uganda</ref>. Waqt li kien l-Uganda, huwa kiseb Master’s Degree in Surgery fl-1972.  Fl-1973, huwa nħatar Professur u Kap tad-Dipartiment tal-Ostetrija u l-Ġinekoloġija f’Lusaka, iż-<ref target="https://mt.wikipedia.org/wiki/Żambja">Żambja</ref>.</p>
<p>Fl-1977, il-Professur Grech irritorna Malta u nħatar Professur u Direttur tad-Dipartiment tal-Ostetrija u l-Ġinekoloġija fl-Isptar San Luqa u fl-Università ta’ Malta, karigi li żamm sal-1987. </p>
<p>Minbarra l-kontribut tiegħu għas-servizz tal-pazjenti fl-Iskola Medika, huwa introduċa metodi ġodda ta’ tagħlim kemm teoretiku kif ukoll kliniku.  Huwa kien strumentali biex id-dipartimenti kliniċi kollha jkollhom għarfien mill-universitajiet u kunsilli mediċi barranin.</p>
L-Assassinju ta' Bintu
<p>Ftit wara r-ritorn tiegħu f’Malta, meta kien qed jagħti s-servizz tiegħu fl-isptarijiet Maltin, huwa sofra t-telfa ta’ bintu <ref target="https://mt.wikipedia.org/wiki/Karin_Grech">Karin</ref>, li nqatlet kawża ta’ splużjoni li seħħet minn ittra bomba mibgħuta lilu d-dar.  </p>
Karigi
<p>Huwa serva bħala Dekan fil-Bord tal-Fakultà tal-Mediċina u l-Kirurġija għal għaxar snin u membru tas-Senat u l-Kunsill tal-Università ta’ Malta (1979-1987).  Huwa rtira mis-servizz pubbliku fl-1991.</p>
<p>Huwa serva wkoll bħala konsulent dwar saħħet l-omm u t-tfal fl-<ref target="https://mt.wikipedia.org/wiki/Organizzazzjoni_Dinjija_tas-Saħħa">Organizzazzjoni Dinjija tas-Saħħa</ref> (WHO) u bħala Direttur taċ-Ċentru Kollaborattiv għar-Riċerka Klinika fir-Reproduzzjoni Umana tal-ODS.</p>
Politika
<p>Fl-1992 il-Professur Grech ġie elett fil-Parlament mal-Partit Laburista. Huwa serva bħala Ministru għas-Sigurtà Soċjali
(1996-1998). </p>
<p>Il-Mexxej tal-Partit Laburista, Allfred Sant, kien innominah għall-kariga ta' President tar-Repubblika imma l-Gvern ma kienx aċċetta.</p>
</text></body></html>