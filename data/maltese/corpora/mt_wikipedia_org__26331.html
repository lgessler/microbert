<html><body><text id="wikipedia_mt_wikipedia_org__26331.html" ns="0" revid="264605" sourceurl="https://mt.wikipedia.org/wiki/Jum_l-Ewropa" title="Jum l-Ewropa" type="wikipedia">Jum l-Ewropa<figure><caption>Bandiera enormi fiċ-ċentru ta’ Strasburgu, Franza, f’Jum l-Ewropa tal-2009</caption></figure>
<p><hi rend="bold">Jum l-Ewropa</hi> hu l-jum meta jiġu ċċelebrati “l-paċi u l-unità fl-<ref target="https://mt.wikipedia.org/wiki/Ewropa">Ewropa</ref>”.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Dan il-jum jiġi ċċelebrat fil-5 ta’ Mejju mill-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref> u fid-9 ta’ Mejju mill-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.</p>
<p>L-ewwel rikonoxximent ta’ Jum l-Ewropa kien mill-Kunsill tal-Ewropa fl-1964.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Iktar ’il quddiem, l-Unjoni Ewropea (UE) bdiet tiċċelebra l-Jum l-Ewropa tagħha<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> sabiex tikkommemora d-Dikjarazzjoni ta’ Schuman tal-1950, tant li wħud bdew jirreferu għal dan il-jum bħala “Jum Schuman” jew “Jum l-Ewropa Magħquda”.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fiż-żewġ każijiet, Jum l-Ewropa jiġi ċċelebrat billi tintwera l-bandiera tal-Ewropa.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Storja
<figure><caption>Tfakkira bl-<ref target="https://mt.wikipedia.org/wiki/Esperanto">Esperanto</ref> fl-2020 biex jiġi ċċelebrat is-70 Anniversarju tad-Dikjarazzjoni ta’ Schuman</caption></figure>
<p>Il-Kunsill tal-Ewropa ġie stabbilit fil-5 ta’ Mejju 1949 u għażel dak il-jum għaċ-ċelebrazzjonijiet ta’ Jum l-Ewropa meta stabbilixxa l-btala fl-1964.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>L-UE introduċiet Jum l-Ewropa fl-1985 permezz tal-Komunitajiet Ewropej (il-predeċessur tal-UE).<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Id-data tfakkar id-Dikjarazzjoni ta’ Schuman tad-9 ta’ Mejju 1950, imressqa minn <ref target="https://mt.wikipedia.org/wiki/Robert_Schuman">Robert Schuman</ref>, li pproponiet l-akkomunament tal-industriji tal-faħam u tal-azzar ta’ <ref target="https://mt.wikipedia.org/wiki/Franza">Franza</ref> u tal-<ref target="https://mt.wikipedia.org/wiki/Ġermanja">Ġermanja</ref> tal-Punent.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Dan wassal għall-ħolqien tal-Komunità Ewropea tal-Faħam u l-Azzar, l-ewwel Komunità Ewropea, stabbilita fit-18 ta’ April 1951.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>“Sensiela ta’ ikoni kulturali” ġiet imnedija mill-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> fl-1985, b’reazzjoni għar-rapport tal-kummissjoni <hi rend="italic">ad hoc</hi> għal “Ewropa tan-Nies” ippreseduta minn <ref target="https://mt.wikipedia.org/wiki/Pietro_Adonnino">Pietro Adonnino</ref>. L-għan kien li tiġi ffaċilitata l-integrazzjoni Ewropea billi titrawwem identità Pan-Ewropea fost il-popolazzjonijiet tal-Istati Membri tal-Komunità Ewropea. Il-Kunsill Ewropew adotta “Jum l-Ewropa” flimkien mal-bandiera tal-Ewropa u affarijiet oħra fid-29 ta’ Ġunju 1985, f’<ref target="https://mt.wikipedia.org/wiki/Milan">Milan</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Wara l-istabbiliment tal-Unjoni Ewropea fl-1993, iċ-ċelebrazzjoni ta’ Jum l-Ewropa mill-awtoritajiet nazzjonali u reġjonali żdiedet b’mod sinifikanti. Il-Ġermanja, b’mod partikolari, marret lil hinn u flok tiċċelebra jum wieħed, mill-1995 estendiet iċ-ċelebrazzjonijiet għal “Ġimgħa Ewropea” sħiħa (bil-Ġermaniż: Europawoche) iċċentrata fuq id-9 ta’ Mejju. Fil-<ref target="https://mt.wikipedia.org/wiki/Polonja">Polonja</ref>, il-Fondazzjoni Schuman, organizzazzjoni Pollakka favur l-integrazzjoni Ewropea stabbilita fl-1991, organizzat il-Parata ta’ Schuman tagħha f’<ref target="https://mt.wikipedia.org/wiki/Varsavja">Varsavja</ref> f’Jum l-Ewropa fl-1999, fejn dak iż-żmien kienet qed taħdem favur l-adeżjoni tal-Polonja fl-UE.</p>
<figure><caption>Parata ta’ Jum l-Ewropa f’Varsavja, il-Polonja</caption></figure>
<p>Iċ-ċelebrazzjoni ta’ Jum l-Ewropa fid-9 ta’ Mejju ġiet estiża fl-“Ewropa kollha” mill-2008.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Fl-2019, id-9 ta’ Mejju sar btala pubblika uffiċjali fil-<ref target="https://mt.wikipedia.org/wiki/Lussemburgu">Lussemburgu</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> L-għażla tal-UE tad-data tal-istabbiliment tal-Komunità Ewropea tal-Faħam u l-Azzar iktar milli dik tal-UE nnifisha stabbiliet narrativa fejn id-Dikjarazzjoni ta’ Schuman, dwar l-ixprunar tat-tkabbir ekonomiku u ż-żamma tal-paċi bejn Franza u l-Ġermanja, tiġi ppreżentata bħala antiċipazzjoni tal-“vokazzjoni tal-Unjoni Ewropea sabiex tkun il-qafas istituzzjonali ewlieni” għall-integrazzjoni Ewropea ulterjuri fid-deċennji ta’ wara.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>It-Trattat tal-Kostituzzjoni Ewropea kien iħaddan fih is-simboli Ewropej kollha fit-Trattati tal-UE, madankollu t-trattat ma ġiex irratifikat fl-2005, u kollox baqa’ jsir biss b’dan il-mod attwali <hi rend="italic">de facto</hi>. Minflok it-Trattat tal-Kostituzzjoni, it-Trattat ta’ <ref target="https://mt.wikipedia.org/wiki/Liżbona">Lisbona</ref>, fih dikjarazzjoni minn sittax-il Stat Membru li jappoġġaw is-simboli.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Il-<ref target="https://mt.wikipedia.org/wiki/Parlament_Ewropew">Parlament Ewropew</ref> “irrikonoxxa formalment” Jum l-Ewropa f’Ottubru 2008.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Ċelebrazzjonijiet u kommemorazzjonijiet
“Jum il-Bibien Miftuħa”
<figure><caption>Ċelebrazzjonijiet ta’ Jum l-Ewropa fi <ref target="https://mt.wikipedia.org/wiki/Tbilisi">Tbilisi</ref>, <ref target="https://mt.wikipedia.org/wiki/Ġeorġja">Georgia</ref>, fl-2012</caption></figure>
<p>L-istituzzjonijiet tal-UE jiftħu l-bibien tagħhom għall-pubbliku kull sena fi <ref target="https://mt.wikipedia.org/wiki/Brussell">Brussell</ref> u fi <ref target="https://mt.wikipedia.org/wiki/Strażburgu">Strasburgu</ref>, u ċ-ċittadini jkunu jistgħu jżuru l-postijiet fejn jittieħdu d-deċiżjonijiet li jkollhom impatt fuq il-ħajja ta’ kuljum tagħhom. Barra minn hekk, jiġu organizzati bosta avvenimenti kommemorattivi biex jonoraw l-importanza storika tad-data.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Il-korpi li jagħżlu li jagħmlu dan il-ġest simboliku huma:</p>
<list type="unordered"><item>il-Parlament Ewropew (PE)</item>
<item>il-<ref target="https://mt.wikipedia.org/wiki/Kunsill_tal-Unjoni_Ewropea">Kunsill tal-Unjoni Ewropea</ref></item>
<item>il-Kummissjoni Ewropea (KE)</item>
<item>il-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref> (KESE)</item>
<item>il-<ref target="https://mt.wikipedia.org/wiki/Kumitat_tar-Reġjuni">Kumitat tar-Reġjuni</ref> (KtR) Ewropew</item></list>
<p>Fl-2020 u fl-2021, minħabba l-<ref target="https://mt.wikipedia.org/wiki/Pandemija_tal-COVID-19_tal-2019–20">pandemija tal-COVID-19</ref> u li konsegwentement ma setgħux jiġu ospitati avvenimenti fiżiċi, l-istituzzjonijiet tal-UE organizzaw avvenimenti virtwali, fosthom ħajr lil dawk l-Ewropej kollha li kienu qed jikkollaboraw fil-ġlieda kontra l-pandemija. Barra minn hekk, is-sena 2020 kienet ukoll is-70 anniversarju tad-Dikjarazzjoni ta’ Schuman u l-75 anniversarju ta’ tmiem <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>. Minħabba din l-okkażjoni, l-istituzzjonijiet tal-UE msemmija hawn fuq varaw diversi avvenimenti online biex jikkommemoraw l-importanza tad-data.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Rikonoxximent ġuridiku
<p>Jum l-Ewropa huwa btala pubblika għall-impjegati tal-istituzzjonijiet tal-Unjoni Ewropea.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Fl-2019, Jum l-Ewropa ġie ddikjarat btala pubblika għaċ-ċittadini kollha fil-Lussemburgu<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>, u huwa btala pubblika wkoll fil-<ref target="https://mt.wikipedia.org/wiki/Kosovo">Kosovo</ref> (mhux rikonoxxut mis-<ref target="https://mt.wikipedia.org/wiki/Serbja">Serbja</ref> u għadd ta’ pajjiżi oħra fid-<ref target="https://mt.wikipedia.org/wiki/Id-Dinja">dinja</ref>).<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Huwa “jum ta’ mafkar” fil-<ref target="https://mt.wikipedia.org/wiki/Kroazja">Kroazja</ref>, li huwa jum rikonoxxut ġuridikament, iżda mhux btala pubblika;<ref target="https://mt.wikipedia.org/wiki/Il-Paġna_prinċipali#cite_note-23">[23]</ref><ref target="https://mt.wikipedia.org/wiki/Il-Paġna_prinċipali#cite_note-24">[24]</ref> jum kommemorattiv rikonoxxut ġuridikament fil-<ref target="https://mt.wikipedia.org/wiki/Litwanja">Litwanja</ref>;<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> u “jum il-bandiera” (bil-Ġermaniż: <hi rend="italic">Beflaggungstage</hi>) fil-Ġermanja, fejn il-bnadar tal-Ewropa jridu jintwerew skont digriet federali.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
</text></body></html>