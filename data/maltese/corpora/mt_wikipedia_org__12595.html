<html><body><text id="wikipedia_mt_wikipedia_org__12595.html" ns="0" revid="249593" sourceurl="https://mt.wikipedia.org/wiki/Ryan_Giggs" title="Ryan Giggs" type="wikipedia">Ryan Giggs
<p><hi rend="bold">Ryan Joseph Giggs</hi> (<ref target="https://mt.wikipedia.org/wiki/Cardiff">Cardiff</ref>, <ref target="https://mt.wikipedia.org/wiki/29_ta'_Novembru">29 ta' Novembru</ref> <ref target="https://mt.wikipedia.org/wiki/1973">1973</ref>) huwa eks-<ref target="https://mt.wikipedia.org/wiki/Futbol">futboler</ref> minn <ref target="https://mt.wikipedia.org/wiki/Wales">Wales</ref> li lagħab il-karriera professjonali kollha tiegħu ma' <ref target="https://mt.wikipedia.org/wiki/Manchester_United_FC">Manchester United</ref>. Fis-snin disgħin beda fuq il-ġwejnħa x-xellugija u kompla f'din il-pożizzjoni fil-bidu tal-millenju l-ġdid, imma aktar riċentament beda fi rwol aktar offensiv u ċentrali.</p>
<p>Giggs iżomm numru ta' rekords marbutin mal-kamp tal-futbol, fosthom dak tal-plejer l-aktar dekorat fl-istorja tal-futbol Ingliż. Fil-11 ta' Mejju 2008, hu sar l-ewwel plejer li rnexxielu jirbaħ 10 midalji tal-kampjonat Ingliż. Giggs kien l-ewwel plejer fl-istorja li rebaħ żewġ unuri konsekuttivi tal-<ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena tal-PFA</ref> (1992 u 1993) u l-uniku plejer li lagħab u skorja f'kull staġun tal-<ref target="https://mt.wikipedia.org/wiki/Premier_League">Premier League</ref> minn mindu ġie introdott fl-1992, fejn iżomm ukoll ir-rekord għall-aktar numru ta' assists li rregala fil-kampjonat.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Snin tal-bidu
<p>Giggs twieled f'Canton, <ref target="https://mt.wikipedia.org/wiki/Cardiff">Cardiff</ref>, ġewwa Wales, lil <ref target="https://mt.wikipedia.org/wiki/Danny_Wilson">Danny Wilson</ref> u Lynne Giggs (issa Lynne Johnson). Bħala tifel, Giggs trabba f'Ely, subborg ta' Cardiff, però ħafna mill-ħin tiegħu kien iqattgħu mal-ġenituri ta' ommu u jilgħab il-futbol fit-triqat ta' ħdejn id-dar tagħhom f'Pentrebane. Fl-1980, meta Giggs kellu sitt snin, missieru ngħaqad mat-tim tar-rugbi <ref target="https://mt.wikipedia.org/wiki/Swinton_Lions">Swinton RLC</ref>, fejn b'hekk il-familja kellha timxi lejn it-Tramuntana lejn <ref target="https://mt.wikipedia.org/wiki/Manchester">Manchester</ref>. Dan it-trasferiment kien wiħed trawmatiku għal Giggs hekk kif hu kien qrib ħafna ta' nannietu f'Cardiff. Giggs hu ta' razza mħallta — nannuh min-naħa ta' missieru hu minn <ref target="https://mt.wikipedia.org/wiki/Sierra_Leone">Sierra Leone</ref> — u tkellem ħafna fuq ir-<ref target="https://mt.wikipedia.org/wiki/Razziżmu">razziżmu</ref> li affaċċja meta kien għadu żgħir.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Wara li ttrasferixxa lejn Manchester, Giggs deher għat-tim lokali ta' Deans FC, li kienu taħt il-gwida ta' Dennis Schofield, li kien jaħdem f'isem <ref target="https://mt.wikipedia.org/wiki/Manchester_City_FC">Manchester City</ref>. L-ewwel partita tiegħu ma' Deans intemmet f'telfa ta' 9–0 kontra Stretford Vico. Madanakollu ħafna kienu n-nies li faħħru l-prestazzjoni tajba ta' Giggs. Schofield irrakkomanda lil Giggs lil Manchester City, u huma kisbu l-firma tiegħu. Sadanittant, Giggs kompla jilgħab għal Salford Boys, li kienu laħqu l-finali tal-kompetizzjoni tal-Granada Schools Cup f'Anfield fl-1987. It-tim ta' Giggs rebħet il-finali, b'Giggs bħala l-kaptan tal-iskwadra.</p>
<p>Waqt li kien qed jilgħab ma' Deans, Harold Wood, li kien jaħdem f'isem <ref target="https://mt.wikipedia.org/wiki/Manchester_United_FC">Manchester United</ref>, segwa ħafna l-prestazzjonijiet ta' Giggs u kien impressjonat, tant li pproponieh lil <ref target="https://mt.wikipedia.org/wiki/Alex_Ferguson">Alex Ferguson</ref>. Wara li ġie offrut perjodu ta' prova matul iż-żmien tal-Milied fl-1986, f'għeluq l-erbatax-il sena, Ferguson offrielu kuntratt ta' sentejn mal-akkademja waqt li pperswadew lil Giggs bl-opportunità li jsir plejer professjonali fi tliet snin.</p>
Ma' Manchester United
Ħarsa ġenerali
<p>Giggs għamel l-ewwel dehra mal-klabb matul l-<ref target="https://mt.wikipedia.org/wiki/Kampjonat_tal-futbol_Ingliż_1990–91">istaġun 1990–91</ref> u sar figura regulari mal-ewwel tim mill-<ref target="https://mt.wikipedia.org/wiki/Premier_League_1991–92">istaġun 1991–92</ref>. Hu hu l-aktar plejer li lagħab l-aktar partiti kompetittivi għall-klabb, u jżomm ir-rekord tal-klabb tal-aktar trofej mirbuħa minn plejer (23).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Mill-1992, hu kiseb għaxar midalji tal-<ref target="https://mt.wikipedia.org/wiki/Premier_League">Premier League</ref>, erba' midalji tal-<ref target="https://mt.wikipedia.org/wiki/FA_Cup">FA Cup</ref>, tlieta tal-<ref target="https://mt.wikipedia.org/wiki/Football_League_Cup">League Cup</ref> u tnejn taċ-<ref target="https://mt.wikipedia.org/wiki/UEFA_Champions_League">Champions League</ref>. Barra minn hekk hu spiċċa finalista tellief f'żewġ finali tal-FA Cup u tnejn tal-League Cup, u kif ukoll kien parti minn erba' timijiet ta' United li spiċċa fit-tieni post fil-kampjonat. Fis-snin riċenti, Giggs kien il-kaptan tal-iskwadra f'diversi okkażżjonijiet, partikularment matul l-<ref target="https://mt.wikipedia.org/wiki/Premier_League_2007–08">istaġun 2007–08</ref> meta l-kaptan regulari <ref target="https://mt.wikipedia.org/wiki/Gary_Neville">Gary Neville</ref> kien barra mil-logħob minħabba li kien imweġġa'.</p>
Staġun debuttanti
<p>F'għeluq is-sbatax-il sena Giggs iddebutta kontra <ref target="https://mt.wikipedia.org/wiki/Everton_FC">Everton</ref> ġewwa <ref target="https://mt.wikipedia.org/wiki/Old_Trafford">Old Trafford</ref> nhar it-2 ta' Marzu 1991, bħala sostitut għal <ref target="https://mt.wikipedia.org/wiki/Denis_Irwin">Denis Irwin</ref> fit-telfa ta' 2–0. Fl-ewwel dehra tiegħu mal-ewwel ħdax, Giggs skorja l-ewwel gowl tiegħu fir-rebħa ta' 1–0 fid-<ref target="https://mt.wikipedia.org/wiki/Derbi_ta'_Manchester">derbi ta' Manchester</ref> tal-4 ta' Mejju 1991, minkejja li deher li l-gowl kien awtogowl ta' <ref target="https://mt.wikipedia.org/wiki/Colin_Hendry">Colin Hendry</ref>. Hu ma kienx inkluż fost is-sittax-il plejer li għelbu lil <ref target="https://mt.wikipedia.org/wiki/FC_Barcelona">Barcelona</ref> fit-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref> ħdax-il ġurnata wara.</p>
<p>Fil-bidu tal-<ref target="https://mt.wikipedia.org/wiki/Kampjonat_tal-futbol_Ingliż_1991–92">istaġun 1991–92</ref> beda bħala plejer regulari mal-iskwadra, minkejja li xorta waħda baqa' attiv mas-settur ġovanili, fejn kien kaptan tat-tim li ttrijonfa fl-FA Youth Cup fl-1992. Giggs żblokka mal-ewwel tim meta kien għad għandu sbatax-il sena, u kompla fost uħud miż-żgħażagħ ta' United li telgħu mal-ewwel tim taħt Ferguson. F'dak l-istaġun, Giggs lagħab fit-tim li spiċċa fit-tieni post tal-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> taħt <ref target="https://mt.wikipedia.org/wiki/Leeds_United_FC">Leeds United</ref>. Giggs kiseb l-ewwel trofew tiegħu fit-12 ta' April 1992 hekk kif United għelbu lil <ref target="https://mt.wikipedia.org/wiki/Nottingham_Forest_FC">Nottingham Forest</ref> fil-finali tal-<ref target="https://mt.wikipedia.org/wiki/Football_League_Cup">League Cup</ref>, wara li Giggs assista lil <ref target="https://mt.wikipedia.org/wiki/Brian_McClair">Brian McClair</ref> għall-uniku gowl tal-konfront. Fi tmiem l-istaġun, hu ġie vvutat bħala l-<ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena tal-PFA</ref>.</p>
Bidu tal-karriera
<p>Il-bidu tal-<ref target="https://mt.wikipedia.org/wiki/Premier_League_1992–93">istaġun 1992–93</ref> — l-ewwel staġun tal-<ref target="https://mt.wikipedia.org/wiki/Premier_League">Premier League</ref> — ra lil Giggs ikun diġà figura importanti fit-tim ta' United, u sar magħruf bħala wieħed mill-aktar prospetti tal-futbol Brittaniku. F'din l-età żagħżugħa Giggs beda jsir aktar popolari, fejn barra li kellu programm televiżiv tiegħu li kien iġib l-isem ta' <hi rend="italic">Ryan Giggs' Soccer Skills</hi> (1994), hu deher f'diversi faċċati ta' rivisti, bħala parti mill-isforz li sar mill-Premier League biex ibiddlu l-immaġini ħażina li inħolqot fis-snin tmenin minħabba każi ta' <ref target="https://mt.wikipedia.org/wiki/Ħuliganiżmu">ħuliganiżmu</ref>. Hu ngħata ġieħ bħala l-ewwel stilla tal-futbol li qatt qabad l-immaġinazzjoni tal-pubbliku b'tali mod popolari mill-era ta' <ref target="https://mt.wikipedia.org/wiki/George_Best">George Best</ref>,<ref target="https://mt.wikipedia.org/wiki/Il-Paġna_prinċipali#cite_note-nationalfootballmuseum1-4">[4]</ref> u l-ironija kienet li Best u <ref target="https://mt.wikipedia.org/wiki/Bobby_Charlton">Bobby Charlton</ref> kienu jiddeskrivu lil Giggs bħala l-aktar plejer żagħżugħ favorit tagħhom.</p>
<p>Tant kien it-talent ta' Giggs li kliem bħal "ġenju" u "maġiku" kienu ħafna drabi jidħlu fid-deskrizzjonijiet li sħabu kienu jagħtu fuqu, bħal <ref target="https://mt.wikipedia.org/wiki/Paul_Ince">Paul Ince</ref>, waqt li <ref target="https://mt.wikipedia.org/wiki/Gary_Pallister">Gary Pallister</ref> darba minnhom qal li d-difensuri ta' United kienu jgħidu "li demmhom kien idur biex jippruvaw jimmarkawh waqt it-taħriġ".<ref target="https://mt.wikipedia.org/wiki/Il-Paġna_prinċipali#cite_note-football1-5">[5]</ref> <ref target="https://mt.wikipedia.org/wiki/Steve_Bruce">Steve Bruce</ref> stqarr ukoll li "Meta Ryan kien jiġri, kien jiġri daqs ir-riħ. Ma kontx tisimgħu, hu kien dak id-dawl fuq saqajh. Hu kellu dak il-moviment naturali, li permezz ta' ballun il-plejers kbar biss iħaddnu. Bl-ebda nuqqas ta' rispett lejn [David] Beckham u Scholesy, però hu hu l-uniku wieħed li minn dejjem kellu jkun stilla."<ref target="https://mt.wikipedia.org/wiki/Il-Paġna_prinċipali#cite_note-football1-5">[5]</ref></p>
<p>Il-gowls tiegħu ħafna drabi kienu jiġu nominati għal diversi unuri tal-Gowl tal-Istaġun, u uħud kienu jkunu memorabbli, partikularment dawk kontra <ref target="https://mt.wikipedia.org/wiki/Queens_Park_Rangers_FC">Queens Park Rangers</ref> fl-1993, <ref target="https://mt.wikipedia.org/wiki/Tottenham_Hotspur_FC">Tottenham</ref> fl-1994, <ref target="https://mt.wikipedia.org/wiki/Everton_FC">Everton</ref> fl-1995, <ref target="https://mt.wikipedia.org/wiki/Coventry_City_FC">Coventry</ref> fl-1996, u l-aktar wieħed popolari, il-gowl personali kontra <ref target="https://mt.wikipedia.org/wiki/Arsenal_FC">Arsenal</ref> fis-semifinali tal-FA Cup 1999. Matul il-<ref target="https://mt.wikipedia.org/wiki/Ħin_supplementari">ħin supplementari</ref>, Giggs seraq il-ballun wara li <ref target="https://mt.wikipedia.org/wiki/Patrick_Vieira">Patrick Vieira</ref> żbalja fil-passaġġ tiegħu, u għamel ġirja minn nofs il-grawnd sa ġewwa l-kaxxa l-kbira fejn għadda minn bejn id-difiża tal-<hi rend="italic">Gunners</hi>, li kienet tinkludi lil <ref target="https://mt.wikipedia.org/wiki/Tony_Adams">Tony Adams</ref>, <ref target="https://mt.wikipedia.org/wiki/Lee_Dixon">Lee Dixon</ref> u <ref target="https://mt.wikipedia.org/wiki/Martin_Keown">Martin Keown</ref> qabel ma x-xutt finali tiegħu spiċċa taħt ġewwa l-lasta difiża minn <ref target="https://mt.wikipedia.org/wiki/David_Seaman">David Seaman</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Lejn tmiem is-snin disgħin, bl-irtirar ta' <ref target="https://mt.wikipedia.org/wiki/Eric_Cantona">Eric Cantona</ref> u l-introduzzjoni ta' plejers żgaħżagħ bħal <ref target="https://mt.wikipedia.org/wiki/David_Beckham">David Beckham</ref>, <ref target="https://mt.wikipedia.org/wiki/Paul_Scholes">Paul Scholes</ref>, <ref target="https://mt.wikipedia.org/wiki/Gary_Neville">Gary Neville</ref>, <ref target="https://mt.wikipedia.org/wiki/Philip_Neville">Philip Neville</ref> u <ref target="https://mt.wikipedia.org/wiki/Nicky_Butt">Nicky Butt</ref>, il-profil fl-istampa ta' Giggs naqas u tilef diversi partiti minħabba li kien imweġġa', minkejja li l-forma tiegħu kienet kostantament waħda pożittiva. Mumenti memorabbli jinkludu l-gowl fil-ħin barrani kontra l-arċi-rivali Arsenal fis-semifinali tal-<ref target="https://mt.wikipedia.org/wiki/FA_Cup">FA Cup</ref> li ta lil United rebħa ta' 2-1, u l-gowl tal-pari fid-90 minuta fil-leg ġewwa darhom tas-semifinali tal-UEFA Champions League kontra <ref target="https://mt.wikipedia.org/wiki/Juventus_FC">Juventus</ref>.</p>
<p>Fil-finali tal-<ref target="https://mt.wikipedia.org/wiki/UEFA_Champions_League_1998–99">UEFA Champions League 1998–99</ref> Giggs assista lil <ref target="https://mt.wikipedia.org/wiki/Teddy_Sheringham">Teddy Sheringham</ref> għall-gowl tal-pari qabel ma' <ref target="https://mt.wikipedia.org/wiki/Ole_Gunnar_Solskjær">Solskjær</ref> skorja l-gowl tar-rebħa sekondi wara, li wassal lil United għar-rebħ tat-<ref target="https://mt.wikipedia.org/wiki/It-Tripletta">Tripletta</ref>. Giggs kien ukoll Plejer tal-Partita hekk kif United għelbu lil <ref target="https://mt.wikipedia.org/wiki/Sociedade_Esportiva_Palmeiras">Palmeiras</ref> biex kisbu t-<ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref> f'dik l-istess sena.</p>
Is-snin ta' wara
<figure><caption>Ryan Giggs, 2006</caption></figure>
<p>Giggs kien wieħed mill-aktar plejers esperjenzati meta <ref target="https://mt.wikipedia.org/wiki/Denis_Irwin">Denis Irwin</ref> telaq f'Mejju tal-2002, u sar pedina importanti tal-klabb, minkejja li kien għadu biss fl-età ta' 28 sena. Giggs kompla jtejjeb il-prestazzjonijiet tiegħu fl-erba' snin wara t-trijonf tat-<ref target="https://mt.wikipedia.org/wiki/It-Tripletta">Tripletta</ref> fl-1999. United kienu ċampjins tal-<ref target="https://mt.wikipedia.org/wiki/Premier_League">Premier League</ref> fi tliet okkażżjonijiet minn erba' wara t-Tripletta, u kif ukoll laħqu l-kwarti tal-finali taċ-Champions League tliet darbiet u s-semifinali darba. Hu ċċelebra l-għaxar snin anniversarju f'Old Trafford b'partita ta' testimonjanza kontra <ref target="https://mt.wikipedia.org/wiki/Celtic_FC">Celtic</ref> fil-bidu tal-<ref target="https://mt.wikipedia.org/wiki/Premier_League_2001–02">istaġun 2001–02</ref>. Sena wara, hu skorja l-100 gowl fil-karriera tiegħu f'pari ta' 2–2 kontra <ref target="https://mt.wikipedia.org/wiki/Chelsea_FC">Chelsea</ref> ġewwa <ref target="https://mt.wikipedia.org/wiki/Stamford_Bridge">Stamford Bridge</ref>.</p>
<p>Hu kiseb ir-raba' suċċess fl-FA Cup nhar it-22 ta' Mejju 2004, fejn sar wieħed minn żewġ plejers biss (bl-ieħor ikun <ref target="https://mt.wikipedia.org/wiki/Roy_Keane">Roy Keane</ref>) li rebaħ dan it-trofew erba' darbiet waqt li kien qed jilgħab għal Manchester United. Hu spiċċa wkoll għal tliet darbiet bħala finalista tellief fl-1995, fl-2005 u fl-2007. Il-parteċipazzjoni tiegħu fir-rebħa kontra <ref target="https://mt.wikipedia.org/wiki/Liverpool_FC">Liverpool</ref> f'Settembru tal-2004 għamlitu t-tielet plejer li lagħab 600 logħba għal United, ma' <ref target="https://mt.wikipedia.org/wiki/Bobby_Charlton">Bobby Charlton</ref> u <ref target="https://mt.wikipedia.org/wiki/Bill_Foulkes">Bill Foulkes</ref>. </p>
<p>Wara dan l-istaġun, Giggs estenda l-kuntratt b'sentejn oħra. Sussegwentament iffirma żewġ estensjonijiet tal-kuntratt ta' sena kull wieħed, li b'hekk se jżommu f'Old Trafford tal-anqas sa' Ġunju 2010, meta hu jkun 36. Giggs gawda minn karriera fejn ftit li xejn kellu perjodi mingħajr logħob minħabba li jkun weġġa', ħlief għal xi problemi fil-<ref target="https://mt.wikipedia.org/wiki/Hamstring">hamstring</ref>.</p>
<p>Nhar is-6 ta' Mejju 2007, bit-tim ta' <ref target="https://mt.wikipedia.org/wiki/Chelsea_FC">Chelsea</ref> ma jiksibx aktar mill-pari ta' 1–1 kontra r-rivali ta' Londra <ref target="https://mt.wikipedia.org/wiki/Arsenal_FC">Arsenal</ref>, Manchester United saru ċ-ċampjins tal-Ingilterra. Permezz ta' din il-midalja, Ryan Giggs għamel rekord ġdid ta' disa' titli tal-kampjonat, fejn għeleb ir-rekord preċedenti ta' tmienja maqsum flimkien ma' <ref target="https://mt.wikipedia.org/wiki/Alan_Hansen">Alan Hansen</ref> u <ref target="https://mt.wikipedia.org/wiki/Phil_Neal">Phil Neal</ref> (li rebħu t-titli tagħhom ma' Liverpool). Giggs beda mal-ewwel ħdax fir-rebħa fiċ-<ref target="https://mt.wikipedia.org/wiki/FA_Community_Shield">Charity Shield</ref> 2007 fejn skorja l-gowl tal-vantaġġ momentarju, fil-partita li ntemmet sal-ħin normali 1–1. Fl-<ref target="https://mt.wikipedia.org/wiki/Għoti_tal-penalties">għoti tal-penalties</ref> ir-<hi rend="italic">Red Devils</hi> ħarġu rebbieħa hekk kif il-gowler <ref target="https://mt.wikipedia.org/wiki/Edwin_van_der_Sar">Edwin van der Sar</ref> salva l-penalties kollha ta' Chelsea.</p>
<p>Fl-<ref target="https://mt.wikipedia.org/wiki/Premier_League_2007–08">istaġun 2007–08</ref>, Alex Ferguson adotta sistema ta' rotazzjoni bejn Giggs u l-plejers il-ġodda <ref target="https://mt.wikipedia.org/wiki/Nani">Nani</ref> u <ref target="https://mt.wikipedia.org/wiki/Anderson_Luís_de_Abreu_Oliveira">Anderson</ref>. Minkejja dan, Giggs baqa' bħala l-għażla favorita għall-konfront antiċipat ma' Chelsea ġewwa Old Trafford u l-passaġġ tiegħu għal <ref target="https://mt.wikipedia.org/wiki/Carlos_Tevez">Carlos Tevez</ref> irriżulta fl-ewwel gowl mal-klabb ta' dan tal-aħħar.</p>
<p>Giggs skorja l-100 gowl tiegħu fil-kampjonat nhar it-8 ta' Diċembru 2007 kontra <ref target="https://mt.wikipedia.org/wiki/Derby_County_FC">Derby County</ref>, partita li United ħarġu rebbieħa 4–1.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Nhar l-20 ta' Frar 2008 hu għamel il-100 dehra tiegħu fil-UEFA Champions League kontra <ref target="https://mt.wikipedia.org/wiki/Olympique_Lyonnais">Lyon</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, waqt li fil-11 ta' Mejju 2008 hu daħal bħala sostitut għal <ref target="https://mt.wikipedia.org/wiki/Park_Ji-Sung">Park Ji-Sung</ref> biex ugwalja r-rekord ta' <ref target="https://mt.wikipedia.org/wiki/Bobby_Charlton">Bobby Charlton</ref> ta' 758 preżenza ma' United.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> F'din il-partita stess, Giggs skorja t-tieni gowl tal-konfront, fejn assigura l-għaxar titlu tal-Premier League kemm tiegħu personali u kif ukoll ta' United. Għaxart ijiem wara, fil-21 ta' Mejju 2008, Giggs kiser ir-rekord ta' preżenzi meta daħal bħala sostitut fis-87 minuta għal Paul Scholes fil-finali tal-<ref target="https://mt.wikipedia.org/wiki/UEFA_Champions_League_2007–08">UEFA Champions League</ref> kontra Chelsea. United rebħu din il-finali bl-għoti tal-penalties, b'Giggs jiskorja l-penalty li kellu jkun il-penalty rebbieħ għal United (wara li <ref target="https://mt.wikipedia.org/wiki/Nicolas_Anelka">Nicolas Anelka</ref> tilef il-penalty tiegħu) u ngħaqad ma' <ref target="https://mt.wikipedia.org/wiki/Steve_McManaman">Steve McManaman</ref> u sieħbu <ref target="https://mt.wikipedia.org/wiki/Owen_Hargreaves">Owen Hargreaves</ref> fil-lista ta' plejers Brittaniċi li lagħbu u rebħu iktar minn finali waħda taċ-Champions League.</p>
<p>Fil-bidu tal-<ref target="https://mt.wikipedia.org/wiki/Premier_League_2008–09">istaġun 2008–09</ref>, Sir Alex Ferguson beda jpoġġi lil Giggs f'nofs il-grawnd, taħt l-attakkant, minflok fil-pożizzjoni favorita tiegħu fuq il-ġwienaħ. Giggs adatta sew f'dan l-irwol il-ġdid u assista żewġ gowls f'kemm il-partiti, kontra <ref target="https://mt.wikipedia.org/wiki/Middlesbrough_FC">Middlesbrough</ref> u <ref target="https://mt.wikipedia.org/wiki/AaB_Football">Aalborg</ref>. Sir Alex Ferguson qal f'intervista, "Ryan (Giggs) hu plejer importanti, hu se jkun 35 f'Novembru li ġej imma fl-età ta' 35 sena, hu jista' jkun il-plejer l-aktar importanti. Meta kellu 25, Ryan kien iħawwad lid-difiżi bil-ġiri tiegħu fuq il-faxex, imma fl-età ta' 35 sena, hu se jilgħab aktar fil-fond."<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Nhar it-8 ta' Frar 2009, Giggs żamm ir-rekord li jkun l-uniku plejer li skorja f'kull staġun tal-Premier League mill-fundazzjoni tiegħu fl-1992 meta skorja l-uniku gowl fir-rebħa ta' 1–0 fuq <ref target="https://mt.wikipedia.org/wiki/West_Ham_United_FC">West Ham United</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fi Frar tal-2009 Giggs iffirma estensjoni tal-kuntratt għal sena oħra.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Internazzjonali
<p>Fl-1991, hu żamm ir-rekord mondjali għall-iżgħar plejer li qatt lagħab għal <ref target="https://mt.wikipedia.org/wiki/Tim_nazzjonali_tal-futbol_ta'_Wales">Wales</ref>. Minn dakinhar 'il quddiem hu għamel 64 preżenza, u skorja tnax-il gowl għat-tim nazzjonali bejn l-1991 u l-2007. Hu kien kaptan ta' Wales fl-2004.</p>
<p>Giggs irċieva ċerta kritika għan-nuqqas ta' involviment fil-partiti ta' ħbiberija internazzjonali. Mid-debutt tiegħu fl-1991 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>, Giggs naqas li jattendi għal logħba ta' ħbiberija internazzjonali għal disa' snin, fejn tilef tmintax-il logħba ta' ħbiberija konsekuttiva. Ir-raġuni uffiċjali mogħtija għal dawn l-assenzi kienet li Giggs kien imweġġa' f'kull okkażżjoni. Madanakollu, il-kowċ ta' Manchester United Alex Ferguson fil-fatt kellu politika li ma jħallix il-plejer jingħaqad għall-partiti ta' ħbiberija.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>F'Settembru tal-2006, Giggs lagħab f'logħba ta' ħbiberija kontra l-Brażil f'White Hart Lane. Il-prestazzjoni tiegħu wasslet lill-kowċ tal-Brażil, <ref target="https://mt.wikipedia.org/wiki/Dunga">Dunga</ref>, biex ifaħħar lil Giggs u jistqarr li kieku ma kienx jidher ħuta barra mill-ilma kieku jilgħab mal-ħames darbiet ċampjins mondjali ma' stilel bħal <ref target="https://mt.wikipedia.org/wiki/Kaká">Kaká</ref> u <ref target="https://mt.wikipedia.org/wiki/Ronaldinho">Ronaldinho</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>B'sorpriża kbira, Giggs ħabbar l-irtirar tiegħu mill-futbol internazzjonali fit-30 ta' Mejju 2007 waqt konferenza stampa, biex għalaq kapitlu ta' sittax-il sena mat-tim nazzjonali. Ir-raġuni wara din l-għażla kienet li xtaq li jikkonċentra aktar fuq il-karriera tiegħu ma' United. L-aħħar partita ma' Wales, u bħala kaptan, kienet partita mill-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">fażi ta' kwalifikazzjoni</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> kontra r-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref> fit-2 ta' Ġunju ġewwa Cardiff. Hu kiseb l-64 apparenza f'din il-partita u rebaħ l-unur tal-Plejer tal-Partita hekk kif il-konfront intemm 0-0.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Dixxiplina
<p>Giggs kellu rekord ta' dixxiplina tajba ħafna matul il-bidu tal-karriera tiegħu fejn irċieva ftit ammonizzjonijiet. Fil-fatt, hu qatt ma ġie mkeċċi kull meta lagħab ma' <ref target="https://mt.wikipedia.org/wiki/Manchester_United_FC">Manchester United</ref> u darba waħda mat-tim ta' Wales. L-uniku karta ħamra waslet fl-2001 f'partita internazzjonali kontra n-<ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġja</ref>, liema partita Wales tilfu. F'Novembru 2003, hu nstab ħati mill-FA ta' kondotta improprja wara partita kontra l-Arsenal. Fl-istess ġimgħa, Giggs irċieva sospensjoni ta' żewġ partiti mill-futbol internazzjonali wara li deliberatament ta daqqa ta' minkeb lill-plejer <ref target="https://mt.wikipedia.org/wiki/Russja">Russu</ref> <ref target="https://mt.wikipedia.org/wiki/Vadim_Evseev">Vadim Evseev</ref>.</p>
Statistika
<p><hi rend="italic">Statistika aġġornata sal-11 ta' Awwissu 2013.</hi><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>

Unuri
Klabb
 Manchester United
<list type="unordered"><item><ref target="https://mt.wikipedia.org/wiki/Premier_League">Premier League</ref>: 1992–93, 1993–94, 1995–96, 1996–97, 1998–99, 1999–2000, 2000–01, 2002–03, 2006–07, 2007–08, 2008–09, 2010–11, 2012–13</item>
<item><ref target="https://mt.wikipedia.org/wiki/FA_Cup">FA Cup</ref>: 1993–94, 1995–96, 1998–99, 2003–04</item>
<item><ref target="https://mt.wikipedia.org/wiki/Football_League_Cup">Football League Cup</ref>: 1991–92, 2005–06, 2008–09, 2009–10</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 1993, 1994, 1996, 1997, 2003, 2007, 2008, 2010, 2013</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 1998–99, 2007–08</item>
<item><ref target="https://mt.wikipedia.org/wiki/Tazza_Super_Ewropea">Tazza Super Ewropea</ref>: 1991</item>
<item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: 1999</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>
Individwali
<list type="unordered"><item><ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena tal-PFA</ref>: 1992, 1993</item>
<item><ref target="https://mt.wikipedia.org/wiki/Trofew_Bravo">Trofew Bravo</ref>: 1993</item>
<item>Plejer tal-Partita tat-Tazza Interkontinentali: 1999<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></item>
<item>Tim tad-Deċennju tal-Premier League: 2003<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></item>
<item><ref target="https://mt.wikipedia.org/wiki/Plejer_tax-Xahar_tal-Premier_League">Plejer tax-Xahar tal-Premier League</ref>: Settembru 1993, Awwissu 2006, Frar 2007</item>
<item>Tim tas-Seklu tal-PFA: 2007</item>
<item><ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-PFA</ref>: 1993, 1994, 1995, 1996, 1998, 2001, 2007</item>
<item>L-uniku plejer ta' Manchester United li lagħab f'kull tim rebbieħ tal-għaxar titli tal-Premier League u l-uniku plejer li rebaħ għaxar titli tal-kampjonat</item>
<item>L-uniku plejer ta' Manchter United li lagħab f'kull tim rebbieħ tat-tliet titli tal-League Cup</item>
<item>L-uniku plejer li skorja fi ħdax-il turnew konsekuttivi taċ-Champions League</item>
<item>L-uniku plejer li skorja fi tlettax-il turnew taċ-Champions League</item>
<item>L-uniku plejer li skorja f'kull staġun tal-Premier League mill-fundazzjoni tiegħu</item></list>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=2856">Il-Paġna prinċipali</ref> fuq Soccerbase</item>
<item><ref target="http://www.manutd.com/en/History/Legends/Ryan-Giggs.aspx">Profil</ref> fuq ManUtd.com</item></list>
</text></body></html>