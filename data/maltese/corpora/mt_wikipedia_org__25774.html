<html><body><text id="wikipedia_mt_wikipedia_org__25774.html" ns="0" revid="268565" sourceurl="https://mt.wikipedia.org/wiki/G%C4%A7ar_Dalam" title="Għar Dalam" type="wikipedia">Għar Dalam<figure><caption>Għar Dalam hu magħmul prinċipalment minn passaġġ ewlieni u wiesa' forma ta' tubu.</caption></figure>
<p><hi rend="bold">Għar Dalam</hi> ([aːr 'dalam]) jinsab f'Wied Dalam, fil-limiti ta’ <ref target="https://mt.wikipedia.org/wiki/Birżebbuġa">Birżebbuġa</ref>, u jintlaħaq hekk kif wieħed jinżel it-triq priniċipali li tgħaddi mit-Triq tal-Barrani, iż-<ref target="https://mt.wikipedia.org/wiki/Żejtun">Żejtun</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Dan l-għar tħaffer u tkabbar bl-errużjoni tal-ilma li għal ħafna eluf ta' snin kien jgħaddi minnu u li biż-żmien ħaffer u wessgħu aktar. Fl-istess ħin, xmara li kienet tgħaddi minn Wied Dalam, li kienet taqsam minn fuqu, ippenetrat l-għar minn fuq u qasmitu fi tnejn. B'hekk, parti mill-passaġġ tal-għar jinsab fuq in-naħa l-oħra tal-wied u parti minnu hu l-għar li wieħed jista' jżur u li sar magħruf bħala Għar Dalam. L-għar hu twil mal-144 metru. Hawn instabu fdalijiet tal-għadam ta’ annimali li għexu fuq il-Gżejjer Maltin eluf kbar ta' snin ilu meta Malta kienet għadha magħquda ma' <ref target="https://mt.wikipedia.org/wiki/Sqallija">Sqallija</ref> kif ukoll għal bosta snin wara meta din inqatgħet u saret <ref target="https://mt.wikipedia.org/wiki/Arċipelagu">arċipelagu</ref> fin-Nofs tal-<ref target="https://mt.wikipedia.org/wiki/Baħar_Mediterran">Mediterran</ref>. F'dan l-ambjent iżolat  u mdawwar bil-baħar dawn l-annimali ċkienu fil-kobor tagħhom u finalment anki spiċċaw biex saru estinti f'perjodi differenti taż-Żmien Glaċjali u Interglaċjali. </p>
<p>F'dak li għandu x'jaqsam mal-preżenza uman f'Malta, l-eqdem fażi tal-<ref target="https://mt.wikipedia.org/wiki/Preistorja">preistorja</ref> dik taż-Żmien Neolitiku, hi mogħtija l-isem “il-Fażi Għar Dalam” għax l-eqdem fdalijiet ta' fuħħar li qatt instab f'Malta ġew skoperti f'dan l-għar.  Il-fdalijiet tal-fuħħar li nstab f'dan l-għar għandhom disinji fuqhom li jixbhu fdalijiet simili tal-kultura ta’ <ref target="https://mt.wikipedia.org/wiki/Kultura_ta’_Stentinello">Stentinello</ref> fi Sqallija, ta' daqs 7,000 sena ilu</p>
<p>Fid-depożiti aktar baxxi tal-għar instab għadam tal-<ref target="https://mt.wikipedia.org/wiki/Iljunfant">iljunfanti</ref> nani (l-ispeċijiet estinti <hi rend="italic">Palaeoloxodon falconeri</hi> u <hi rend="italic">Palaeoloxodon mnaidriensis</hi>), tal-<ref target="https://mt.wikipedia.org/wiki/Ippopotamu">ippopotami</ref> nani (l-ispeċi estinta <hi rend="italic">Hippopotamus melitensis</hi>), taċ-<ref target="https://mt.wikipedia.org/wiki/Ċinju">ċinji</ref> ġganti, taċ-<ref target="https://mt.wikipedia.org/wiki/Ċerva">ċriev</ref> u tal-<ref target="https://mt.wikipedia.org/wiki/Ors">orsijiet</ref>. L-ippopotami nani x'aktarx għebu daqs 10,000 sena ilu,fl-aħħar fażi tal-epoka glaċjali, filwaqt li ċ-ċriev baqgħu jgħixu hawn sa ħafna snin wara, anki sal-miġja tal-ewwel abitanti tal-gżejjer Maltin, daqs 6,000 - 5,000 sena ilu.</p>
<p>L-ewwel 50 metru tal-għar huma aċċessibbli għall-viżitaturi. L-għar jitqies bħala wieħed mill-aktar siti arkeoloġiċi importanti tal-gżejjer Maltin.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
L-iskavi tal-għar u l-bini tal-mużew
<figure><caption>Skeletru ta' iljunfant żgħir modern li jirrappreżenta speċi ta' iljunfanti nani li l-għadam tagħhom instab f'Għar Dalam.</caption></figure>
<p>L-għar ġie investigat għall-ewwel darba fl-1865, mill-paleontologu Taljan <ref target="https://mt.wikipedia.org/wiki/Arturo_Issel">Arturo Issel</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Skavi oħra twettqu fl-1892 minn <ref target="https://mt.wikipedia.org/wiki/John_H._Cooke">John H. Cooke</ref>. Il-qofol tal-materjal tal-iskavi nħażen f’Malta, filwaqt li ġabra komparattiva ntbagħtet lill-<ref target="https://mt.wikipedia.org/wiki/British_Museum">British Museum</ref> f’<ref target="https://mt.wikipedia.org/wiki/Londra">Londra</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Dan il-materjal ġie studjat minn <ref target="https://mt.wikipedia.org/wiki/Forsyth_Major">Charles Forsyth Major</ref> fl-1902, li iżola speċi ġdida ta’ ippopotamu nanu, <hi rend="italic">Hippopotamus melitensis</hi>, abbażi ta’ dawn il-fdalijiet.</p>
<p>L-għar ġie inkluż fil-Lista ta’ Antikitajiet fl-1925<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, iżda ma nfetaħx għall-pubbliku qabel Marzu 1933.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref> Il-kuratur tal-<ref target="https://mt.wikipedia.org/wiki/Storja_Naturali">Istorja Naturali</ref> ta’ dak iż-żmien, <ref target="https://mt.wikipedia.org/wiki/Joseph_Baldacchino">Joseph Baldacchino</ref>, stabbilixxa mużew apposta qrib is-sit arkeoloġiku. Fi żmien sena mill-ħatra tiegħu bħala kuratur fl-1935, Baldacchino ppubblika ktejjeb fuq Għar Dalam, fejn enfasizza l-iskavi u l-investigazzjonijiet prinċipali tal-għar. Bil-mod il-mod, il-mużew ġie mmodernizzat, b’sistema ta’ klassifikazzjoni u separazzjoni tal-fdalijiet.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
<p>F'sala minnhom, il-vetrini tal-ħitan huma mimlija bi fdalijiet tal-għadam u snien ta' ippopotami, ċriev u iljunfanti li nstabu fl-għar. Il-vetrini tan-nofs ta' din is-sala fihom skeletri sħaħ biss moderni, għax fl-għar qatt ma nstabu skeletri sħaħ, u għalhekk dawn qed jirrappreżentaw dawk l-ispeċi ta' annimali li nstabu fl-għar. Dawn l-iskeletri moderni huma ta’ ċerva, iljunfant nanu, ippopotamu nanu, ors, volpi u lupu. </p>
<p>Matul it<ref target="https://mt.wikipedia.org/wiki/It-Tieni_Gwerra_Dinjija">-Tieni Gwerra Dinjija</ref>, Għar Dalam intuża bħala fuel depot mill-militar. Fl-1980, kienu nsterqu mill-mużew erba’ nejbiet tal-<ref target="https://mt.wikipedia.org/wiki/Avorju">avorju</ref> tal-iljunfanti nani u l-<ref target="https://mt.wikipedia.org/wiki/Kranju">kranju</ref> ta’ tifel jew tifla li għexu fi <ref target="https://mt.wikipedia.org/wiki/Żmien_il-Bronż">Żmien il-Bronż</ref>.</p>
<figure><caption>Stratigrafija ta’ Għar Dalam</caption></figure>
<p>Il-mużew, illum sar għandu sala oħra li fiha hemm serje ta' vetrini li jispjegaw fid-dettall l-istorja ta' Żmien is-Silġ fl-<ref target="https://mt.wikipedia.org/wiki/Ewropa">Ewropa</ref> u kif din wasslet biex dawn l-annimali li nstabu fl-għar ġew Malta. Apparti minn hekk il-vetrini huma mimlija bil-fossili, disinji, ritratti u spjegazzjoni estensiva dwar il-ġeoloġija tal-għar u l-ispeċijiet tal-annimali li nstabu fih. Fost affarijiet oħra hemm ukoll dras tal-bniedem preistoriku li jaħsbu li hu tal-ispeċi <ref target="https://mt.wikipedia.org/wiki/Neanerthal."><hi rend="italic">Neanerthal</hi>.</ref></p>
<p><ref target="https://mt.wikipedia.org/wiki/Heritage_Malta">Heritage Malta</ref> jieħu ħsieb il-mużew u s-sit ta’ Għar Dalam.</p>
Stratigrafija
<p>L-għar fih sitt saffi<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>: minn fuq għal isfel f'dawn is-saffi nstabu: </p>
<list type="ordered"><item>Materjal bħal fuħħar, żbandoli eċċ., li juri li l-bniedem għex hemm minn żmien Puniku sas-seklu għoxrin. Instabu fdalijiet ta' annimali domestiċi (xi 60 cm).</item>
<item>Materjal bħal fuħħar, żbandoli, ponot ta' vleġeġ magħmula mill-ossidjana, amuleti u oġġetti oħra li juru l-ewwel abitanti ta' Malta kienu jgħixu f'għerien bħal dan. (0.60 - 70 cm).</item>
<item>Saff ta' materjal stalagmitiku. (1.65 m) Hawn instabu għadam u snin taċ-ċriev (<hi rend="italic">Cervus elaphus</hi>), nejbiet tal-iljunfanti u xi ippopotami, għadd żgħir ta’ karnivori, fosthom l-<ref target="https://mt.wikipedia.org/wiki/Ors_kannella">ors</ref> (<hi rend="italic">Ursus arctus)</hi>, il-<ref target="https://mt.wikipedia.org/wiki/Volpi_aħmar">volpi</ref> u l-<ref target="https://mt.wikipedia.org/wiki/Lupu">lupu</ref>, u fdalijiet ta’ ċinji kbar aktar minn dawk tal-lum, <ref target="https://mt.wikipedia.org/wiki/Fekruna_tal-baħar">fkieren tal-baħar</ref> kbar u speċi ta’ <ref target="https://mt.wikipedia.org/wiki/Fenek_tal-Indì">fenek tal-Indì</ref>.</item>
<item>Tajn ħamrani - ċagħaq - ġebel mikul mill-ilma ġieri - għadam tal-iljunfanti u ippopotami kif ukoll snien u nejbiet tal-istess annimali. (0.45 cm).</item>
<item>L-akbar kwantità massiċċa ta' għadam tal-ippopotami nstabet f'dan is-saff. (1.20 m.) Daqs 75% mill-materjal ġie ddepożitat hawn mill-ilmijiet tax-xmara li kienet tgħaddi mill-wied. Hawn hu mifhum li nstabu d-dras hekk msejħa Taurodontiċi li jagħtu wieħed x'jifhem li f'Malta għex il-bniedem <hi rend="italic"><ref target="https://mt.wikipedia.org/wiki/Neanderthal">Neanderthal</ref></hi> fl-istess żmien meta għexu l-annimali l-kbar bħall-iljunfanti u l-ippopotami.</item>
<item>Saff tat-<ref target="https://mt.wikipedia.org/wiki/Tafal">tafal</ref> fin li fih ma nstabet l-ebda għadma (xi 125 cm). Instabu biss xi marki magħmula minn pjanti.</item></list>
Bibliografija
<p>Adams Leith, <hi rend="italic">On the Osteology of the Maltese Fossil Elephants</hi>. Located at Bibliotheca Malta.</p>
<p>Adams Leith, <hi rend="italic">Concluding Report on  the Maltese Fossil Elephant</hi>. Loc. Bibliotheca, Malta.</p>
<p>Attenborough David, <hi rend="italic">The First Eden - The Mediterranean and Man</hi>. Fontana / Collins. 1987.</p>
<p>Cooke J. <hi rend="italic">Har Dalam Cavern</hi>. Loc. Bibliotheca Malta. (1982).</p>
<p>Fabri Nadia, <hi rend="italic">Għar Dalam: The Cave, the Museum, and the Garden: Birżebbuġa</hi>. Malta: Heritage Books. 2007.</p>
<p>Imrie Palmer J. &amp; K. <hi rend="italic">The Ice Ages</hi>.</p>
<p>Issel Arturo, <hi rend="italic">Note Sur Une Caverne a Ossements de Malte</hi>.</p>
<p>John Brian S., <hi rend="italic">The Ice Age, Past and Present</hi>. (1977).</p>
<p>John Brian S., <hi rend="italic">Winters of the World</hi>.</p>
<p>Keith Arthur, <hi rend="italic">Neanderthal Man in Malta</hi>.</p>
<p>Kurten Bjorn, <hi rend="italic">The Age of Mammals</hi>. (1971).</p>
<p>Morana Martin, <hi rend="italic">Għar Dalam - Cave of Darkness</hi>. Printwell. 1987.</p>
<p>Savona Ventura Charles, Ed. <hi rend="italic">Facets of Prehistoric Malta</hi>, Prehistoric Society of Malta. 1999.</p>
<p>Trump David, Skorba - <hi rend="italic">Reports of the Research Committee  of the Society of Antiquaries of London No. XXII. Excvations carried out on behalf of the National Museum of Malta 1961 - 1963</hi>. Oxford University Press. London (1966).</p>
<p>Trump, David, <hi rend="italic">Malta an Archaeological Guide</hi>. Faber &amp; Faber, London. 1972.</p>
<p>Trump David, <hi rend="italic">Malta</hi> - <hi rend="italic">Prehistory and Temples</hi>. Midsea Books Ltd. 2002.</p>
<p>Zammit Maempel George, <hi rend="italic">Għar Dalam Cave and Deposits</hi>. 1989.</p>
<p>Museum Annual Reports 1925 &amp; 1935-36.</p>
<p>Nature, Volum II. <hi rend="italic">History of the Mediterreanean Salinity Crisis</hi>.</p>
</text></body></html>