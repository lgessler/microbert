<html><body><text id="wikipedia_mt_wikipedia_org__5940.html" ns="0" revid="270381" sourceurl="https://mt.wikipedia.org/wiki/Sqaq_l-Infern" title="Sqaq l-Infern" type="wikipedia">Sqaq l-Infern
<figure><caption>Il-qoxra ta' <hi rend="italic">Sqaq l-Infern</hi></caption></figure>
<p><hi rend="italic"><hi rend="bold">Sqaq l-Infern</hi></hi> hu l-ewwel volum fit-triloġija <hi rend="italic"><ref target="https://mt.wikipedia.org/wiki/Il-Fiddien">Il-Fiddien</ref></hi>, mill-kitba ta' <ref target="https://mt.wikipedia.org/wiki/Simon_Bartolo">Simon Bartolo</ref> u <ref target="https://mt.wikipedia.org/wiki/Loranne_Vella">Loranne Vella</ref>. Ippubblikat fl-<ref target="https://mt.wikipedia.org/wiki/2007">2007</ref> mid-dar tal-pubblikazzjoni <ref target="https://mt.wikipedia.org/wiki/Merlin_Library_Ltd">Merlin Library Ltd</ref>, <hi rend="italic">Sqaq l-Infern</hi> hu storja fantastika li tħallat <ref target="https://mt.wikipedia.org/wiki/Misteru">misteru</ref>, <ref target="https://mt.wikipedia.org/wiki/Avventura">avventura</ref>, <ref target="https://mt.wikipedia.org/wiki/Fantasija">fantasija</ref>, l-ambjent Malti u s-seħer medjevali fi storja waħda.</p>
<p>Imniedi fil-21 ta' April 2007, fl-ewwel disat ijiem ta' bejgħ ġa kien biegħ 1,000 kopja, rekord fil-qasam tiegħu f'<ref target="https://mt.wikipedia.org/wiki/Malta">Malta</ref>. Fi żmien sena, kellu jiġi stampat mill-ġdid. It-tieni ktieb fit-triloġija <hi rend="italic">Il-Fiddien</hi> jismu <hi rend="italic"><ref target="https://mt.wikipedia.org/wiki/Wied_Wirdien">Wied Wirdien</ref></hi>, li tnieda <ref target="https://mt.wikipedia.org/wiki/Malta">Malta</ref> nhar il-Ħamis 24 ta' April 2008, u ġewwa <ref target="https://mt.wikipedia.org/wiki/Għawdex">Għawdex</ref> is-Sibt 26 ta' April 2008.</p>
Sinopsi
<p>Id-Dar il-Ħamra fiha riħa wisq qawwija ta' kotba antiki, xtieli tal-għeruqarja, sigrieti u mistoqsijiet bla tweġiba. U ġewwa wieħed minn dawn il-kotba, titfaċċa l-ġrajja ta' Fennimore li twassalna għall-kitba ta' Jason. U kollox donnu jgħaddi, b'mod jew ieħor, minn dar ċkejkna u żdingata fit-tarf ta' Sqaq l-Infern.</p>
<p>F'dan l-ewwel ktieb fit-Triloġija tal-Fiddien, dak li jibda bħala misteru fil-ħajja ta' kuljum jispiċċa jġorrna miegħu fi vjaġġ uniku: mid-drammatiku għall-avventuruż, mill-fantastiku għall-istoriku, bi ħjiel ta' seħer medjevali li jispikka f'periklu u jsib il-qofol tiegħu fiż-żewġ volumi li jmiss.</p>
Ħoloq esterni
<list type="unordered"><item><ref target="http://www.il-fiddien.com/">Sit uffiċjali</ref></item>
<item><ref target="http://www.lisafalzon.com/">Lisa Falzon – sit uffiċjali tal-illustratratriċi</ref></item></list>
</text></body></html>