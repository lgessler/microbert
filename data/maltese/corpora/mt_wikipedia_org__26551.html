<html><body><text id="wikipedia_mt_wikipedia_org__26551.html" ns="0" revid="267634" sourceurl="https://mt.wikipedia.org/wiki/Jon_Lukas" title="Jon Lukas" type="wikipedia">Jon Lukas
<p><hi rend="bold">Jon Lukas</hi>, magħruf bħala <hi rend="bold">Woodenman</hi>, (11 ta' Settembru 1948 - 11 ta' Ġunju 2021) kien kantant u mużiċist Malti minn <ref target="https://mt.wikipedia.org/wiki/Raħal_Ġdid">Raħal Ġdid, Malta</ref>. Huwa kien l-ewwel kantant soloista fl-istorja tal-mużika Maltija li kiseb suċċess f'klassifika tad-diski pop barra mill-pajjiż. Huwa kiseb ċertu popolarità f’numru ta’ pajjiżi wara li firma kuntratt ma' kumpanija ewlenija tad-diski globali.<ref target="https://mt.wikipedia.org/wiki/Il-Paġna_prinċipali#cite_note-auto-1">[1]</ref></p>
Karriera
<p>Id-diska ta' Lukas <hi rend="italic">Can't Afford To Lose</hi>, komposta minn Gary Benson, maħruġa fl-1970, kisbitlu suċċess internazzjonali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Minbarra li waslet fl-aqwa 40 fiċ-charts fir-Renju Unit u xi territorji Ewropej oħra, <hi rend="italic">Can't Afford To Lose</hi> okkupa l-ewwel post fil-pop charts fil-Libanu għal xahar sħiħ, fejn żammet lura d-diska The Long u Winding Road ta' The Beatles milli tilħaq l-ewwel post f'dik il-klassfika.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Fl-1993, Jon, akkumpanjat minn Marita, ikklassifika fit-tieni post fil-<ref target="https://mt.wikipedia.org/wiki/Malta_Song_Festival">Malta Song Festival</ref> ta' dik is-sena bil-kompożizzjoni tiegħu stess <hi rend="italic">Żommni u Għannaqni</hi>. Din kienet l-ewwel darba li Jon kanta bil-<ref target="https://mt.wikipedia.org/wiki/Lingwa_Maltija">Malti</ref>. Il-verżjoni Ingliża ta’ din il-kanzunetta, bl-isem ta' The Love We Share, ġiet prodotta mill-produttur tal-mużika Indjan-Ingliż <ref target="https://mt.wikipedia.org/wiki/Biddu">Biddu</ref>.<ref target="https://mt.wikipedia.org/wiki/Il-Paġna_prinċipali#cite_note-auto-1">[1]</ref></p>
<p>Fl-1998, Lukas għaqqad il-grupp Woodenman. Huma rrekordjaw album li kiseb popolarita sew fuq is-servizz online Peoplesound matul Awwissu tal-1992. Huma kellhom gigs f'Barċellona u f'Madrid.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Meta xoljew, huwa nkorpora l-isem tal-grupp f'ismu u sar magħruf bħala Jon Lukas Woodenman.</p>
<p>Fil-15 ta' April 2009 Jon beda programm tar-radju bl-isem ta' Woodenman's Jukebox fuq One Radio ta' Malta. Wara li spiċċa minn fuq ir-radju f'Malta, dan il-programm kompla fuq Channel Radio tar-Renju Unit. </p>
<p>Fis-sajf tal-2008, <ref target="https://mt.wikipedia.org/wiki/Marc_Storace">Marc Storace</ref> tal- <ref target="https://mt.wikipedia.org/wiki/Krokus_(band)">Krokus</ref> ta ġieħ lil Lukas billi kanta <hi rend="italic">Can't Afford to Lose</hi> waqt kunċert f'<ref target="https://mt.wikipedia.org/wiki/Għawdex">Għawdex</ref>, fejn Lukas issorprenda lill-udjenza meta ħareġ ikanta l-aħħar nofs tal-kanzunetta ma' Storace.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>




Ħoloq esterni
<list type="unordered"><item><ref target="http://www.m3p.com.mt/wiki/Jon_Lukas">Jon Lukas</ref> fuq <ref target="https://mt.wikipedia.org/wiki/Malta_Media_Memory_Preservation">Malta Media Memory Preservation (M3P)</ref></item></list>
</text></body></html>