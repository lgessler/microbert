<html><body><text id="wikipedia_mt_wikipedia_org__14371.html" ns="0" revid="243958" sourceurl="https://mt.wikipedia.org/wiki/Lena_Meyer-Landrut" title="Lena Meyer-Landrut" type="wikipedia">Lena Meyer-Landrut
<p><hi rend="bold">Lena Meyer-Landrut</hi> (<ref target="https://mt.wikipedia.org/wiki/Hanover">Hanover</ref>, <ref target="https://mt.wikipedia.org/wiki/23_ta'_Mejju">23 ta' Mejju</ref> <ref target="https://mt.wikipedia.org/wiki/1991">1991</ref>), magħrufa wkoll bħala <hi rend="bold">Lene</hi>, hija <ref target="https://mt.wikipedia.org/wiki/Kantant">kantanta</ref> <ref target="https://mt.wikipedia.org/wiki/Ġermanja">Ġermaniża</ref>. Hi ħadet sehem f'isem il-<ref target="https://mt.wikipedia.org/wiki/Ġermanja_fil-Festival_tal-Eurovision">Ġermanja</ref> fil-<ref target="https://mt.wikipedia.org/wiki/Festival_tal-Eurovision_2010">Festival tal-Eurovision 2010</ref> f'<ref target="https://mt.wikipedia.org/wiki/Oslo">Oslo</ref>, in-<ref target="https://mt.wikipedia.org/wiki/Norveġja">Norveġja</ref>, u rebħet il-festival bil-kanzunetta "<ref target="https://mt.wikipedia.org/wiki/Satellite_(kanzunetta_ta'_Lena_Meyer-Landrut)">Satellite</ref>", fejn irċiviet 246 punt fil-finali tad-29 ta' Mejju.</p>
Bijografija
<p>Lena Meyer-Landrut twieldet fit-23 ta' Mejju 1991 ġewwa <ref target="https://mt.wikipedia.org/wiki/Hannover">Hannover</ref> fil-<ref target="https://mt.wikipedia.org/wiki/Ġermanja">Ġermanja</ref>.<ref target="https://mt.wikipedia.org/wiki/Il-Paġna_prinċipali#cite_note-ad-hoc-1">[1]</ref> Ta' ħames snin bdiet tieħu lezzjonijiet taż-żfin; għall-bidu fuq il-<ref target="https://mt.wikipedia.org/wiki/Ballet">ballet</ref> u iktar tard fuq stili aktar moderni bħall-<ref target="https://mt.wikipedia.org/wiki/Hip_hop">hip hop</ref> u l-<ref target="https://mt.wikipedia.org/wiki/Jazz">jazz</ref>. Meyer-Landrut kibret bl-imħabba lejn il-kant ġo fiha u waslet anke biex dehret bħala <hi rend="italic">extra</hi> f'numru ta' serje televiżivi Ġermaniżi. Minkejja dan, hi qatt ma ħadet taħriġ vokali jew fid-drama. Hi tattendi l-iskola sekondarja ta' IGS Roderbruch Hannover.</p>
Karriera
<hi rend="italic">Unser Star für Oslo</hi>
<p>Minkejja li ma kellha l-ebda esperjenza professjonali ta' kant, Meyer-Landrut iddeċidiet li tidħol fil-festival <hi rend="italic">Unser Star für Oslo</hi> (L-Istilla Tagħna għal Oslo), programm televiżiv ġdid sabiex tintgħażel il-kanzunetta Ġermaniża għall-<ref target="https://mt.wikipedia.org/wiki/Festival_tal-Eurovision_2010">Festival tal-Eurovision 2010</ref> ġewwa <ref target="https://mt.wikipedia.org/wiki/Oslo">Oslo</ref>. Il-festival ġie organizzat mix-xandar pubbliku <ref target="https://mt.wikipedia.org/wiki/ARD">ARD</ref> u l-istazzjon televiżiv privat <ref target="https://mt.wikipedia.org/wiki/ProSieben">ProSieben</ref>, kif ukoll mill-produttur mużikali <ref target="https://mt.wikipedia.org/wiki/Stefan_Raab">Stefan Raab</ref>. Minn fost 4,500 parteċipant, Meyer-Landrut ġiet magħżulha fost l-aħħar 20 kontestant għas-serata.</p>
<figure><caption>Lena Meyer-Landrut f'Hannover nhar is-17 ta' Marzu 2010</caption></figure>
<p>Wara l-ewwel dehra tagħha, fejn kantat "<ref target="https://mt.wikipedia.org/wiki/My_Same">My Same</ref>" mill-kantanta Brittanika <ref target="https://mt.wikipedia.org/wiki/Adele_(kantanta)">Adele</ref>, Meyer-Landrut irċiviet tifħir min-naħa tal-ġurija tal-konkors u immedjatament daħlet bħala fost il-favoriti li tirbaħ. Barra li l-interpretazzjoni tagħha ta' "My Same" daħlet fil-klassifika mużikali Ġermaniża f'numru 61, Meyer-Landrut waslet sal-finali ta' <hi rend="italic">Unser Star für Oslo</hi>. Fil-finali tat-12 ta' Marzu 2010, Meyer-Landrut kantant tliet kanzunetti li ġew speċifikament miktuba għall-konkors, "Bee", "<ref target="https://mt.wikipedia.org/wiki/Satellite_(kanzunetta_ta'_Lena_Meyer-Landrut)">Satellite</ref>" u "Love Me". Il-pubbliku għażel il-kanzunetta "Satellite", komposta mill-kompożitur <ref target="https://mt.wikipedia.org/wiki/Danimarka">Daniż</ref> John Gordon u b'lirika tal-Amerikana Julie Frost, bħala l-kanzunetta tagħha jekk tirbaħ il-festival. Fit-tieni rawnd ta' votazzjoni, Meyer-Landrut ġiet magħżula bħala r-rappreżentatriċi tal-Ġermanja fil-55 edizzjoni tal-<ref target="https://mt.wikipedia.org/wiki/Eurovision_Song_Contest">Eurovision Song Contest</ref>, fejn għelbet lill-aħħar kontestanta, <ref target="https://mt.wikipedia.org/wiki/Jennifer_Braun">Jennifer Braun</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>It-tliet kanzunetti finalisti tagħha kollha daħlu fl-aqwa ħamsa fil-klassifika mużikali Ġermaniża, fejn laħqu l-ewwel, it-tielet u r-raba', liema tragward li qatt ma ntlaħaq mill-ebda artist minn meta bdiet toħroġ il-klassifika Ġermaniża fl-1959.<ref target="https://mt.wikipedia.org/wiki/Il-Paġna_prinċipali#cite_note-spiegel_online-3">[3]</ref> "Satellite" ġiet iċċertifikata bħala tad-deheb wara l-ewwel ġimgħa, u tal-platinu wara r-raba' ġimgħa.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-kanzunetta baqgħet fl-ewwel post fil-Ġermanja għal ħames ġimgħat konsekuttivi, u waslet sat-tieni post ġewwa l-<ref target="https://mt.wikipedia.org/wiki/Awstrija">Awstrija</ref> u l-<ref target="https://mt.wikipedia.org/wiki/Żvizzera">Iżvizzera</ref>.</p>
Festival tal-Eurovision
<p>Minħabba li kienet qiegħda tieħu sehem f'isem pajjiż tal-"<hi rend="italic">Big Four</hi>", Meyer-Landrut kisbet post awtomatiku fil-finali tal-<ref target="https://mt.wikipedia.org/wiki/Festival_tal-Eurovision_2010">Festival tal-Eurovision 2010</ref> ġewwa <ref target="https://mt.wikipedia.org/wiki/Oslo">Oslo</ref>, in-<ref target="https://mt.wikipedia.org/wiki/Norveġja">Norveġja</ref>. Fil-finali li saret ġewwa t-<ref target="https://mt.wikipedia.org/wiki/Telenor_Arena">Telenor Arena</ref>, hi kantat ir-raba' mill-aħħar. "Satellite" kisbet total ta' 246 punt fejn tat l-ewwel rebħa tal-Ġermanja mill-1982, u l-ewwel waħda bħala pajjiż unifikat. Il-kanzunetta rebħet fuq dik <ref target="https://mt.wikipedia.org/wiki/Turkija">Torka</ref> "<ref target="https://mt.wikipedia.org/wiki/We_Could_Be_The_Same">We Could Be The Same</ref>", li spiċċat fit-tieni post, b'marġinu ta' 76 punt, it-tieni l-ikbar fl-istorja tal-Eurovision, wara r-rekord ta' 169 ta' <ref target="https://mt.wikipedia.org/wiki/Alexander_Rybak">Alexander Rybak</ref> fl-<ref target="https://mt.wikipedia.org/wiki/Festival_tal-Eurovision_2009">edizzjoni tal-2009</ref>. Il-parteċipanta Ġermaniża ngħatat disa' settijiet ta' tnax-il punt u rċiviet punti minn kull pajjiż barra ħamsa. Ir-rebħa ta' Meyer-Landrut kisbet attenzjoni kbira fil-Ġermanja u s-serata segwewha 14.69 miljun persuna fuq it-televiżjoni Ġermaniża.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Lena irritornat lura lejn Hannover il-ġurnata wara r-rebħa tagħha fejn ġiet milqugħa minn 40,000 persuna.</p>
Dehriet fuq <hi rend="italic">Unser Star für Oslo</hi>
<figure><caption>Meyer-Landrut matul l-ewwel riħersal fil-<ref target="https://mt.wikipedia.org/wiki/Festival_tal-Eurovision_2010">Festival tal-Eurovision 2010</ref>, Mejju 2010</caption></figure>
<hi rend="italic">Jennifer Braun u Meyer-Landrut it-tnejn kantaw verżjonijiet differenti ta' "Bee" u "Satellite" fil-finali</hi>
Diskografija
Albums
<list type="unordered"><item>2010 – <ref target="https://mt.wikipedia.org/wiki/My_Cassette_Player">My Cassette Player</ref></item>
<item>2011 – <ref target="https://mt.wikipedia.org/wiki/Good_News">Good News</ref></item>
<item>2012 – <ref target="https://mt.wikipedia.org/wiki/Stardust">Stardust</ref></item>
<item>2014 – <ref target="https://mt.wikipedia.org/wiki/Crystal_Sky">Crystal Sky</ref></item></list>
Kanzunetti
<list type="unordered"><item>2010 – <ref target="https://mt.wikipedia.org/wiki/Satellite_(kanzunetta_ta'_Lena_Meyer-Landrut)">Satellite</ref></item>
<item>2010 – <ref target="https://mt.wikipedia.org/wiki/Bee_(kanzunetta_ta'_Lena_Meyer-Landrut)">Bee</ref></item>
<item>2010 – <ref target="https://mt.wikipedia.org/wiki/Love_Me_(kanzunetta_ta'_Lena_Meyer-Landrut)">Love Me</ref></item></list>


Ħoloq esterni

<list type="unordered"><item><ref target="http://www.lena-meyer-landrut.com/">Sit uffiċjali</ref></item>
<item><ref target="http://www.imdb.com/Lena">Meyer-Landrut/ Il-Paġna prinċipali</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item>
<item>(DE)  <ref target="http://eurovision.ndr.de/teilnehmer/lenameyerlandrut100.html">Profil</ref> fuq Eurovision.ndr.de</item></list>
</text></body></html>