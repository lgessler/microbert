<html><body><text id="wikipedia_mt_wikipedia_org__22580.html" ns="0" revid="260842" sourceurl="https://mt.wikipedia.org/wiki/Mario_Grech" title="Mario Grech" type="wikipedia">Mario Grech
<figure></figure>
<p><hi rend="bold">L-Isqof Mario Grech</hi> (<ref target="https://mt.wikipedia.org/wiki/Qala">Qala</ref>, Għawdex, 20 ta’ Frar 1957) huwa l-Isqof Emeritu ta' <ref target="https://mt.wikipedia.org/wiki/Għawdex">Għawdex</ref>. Kien propju fit-28 ta' Novembru 2020 meta Mons.Mario Grech inħatar mil-papa Franġisku bħala kardinal, it-tielet wieħed fl-istorja tal-Knisja f'Malta u l-ewwel wieħed bħala kardinal Għawdxi.</p>
<p>Bin George u Stella, huwa twieled u tgħammed fil-parroċċa tal-Qala, iżda ta’ età żgħira familtu marret toqgħod <ref target="https://mt.wikipedia.org/wiki/Kerċem">Ta' Kerċem</ref>. </p>
Studju u Ordinazzjoni
<p>Attenda l-iskola tas-Sorijiet Karmelitani u l-Iskola Primarja ta’ Kerċem. Wara li temm l-istudji tiegħu fl-Iskola Sekondarja ta’ <ref target="https://mt.wikipedia.org/wiki/Rabat_(Għawdex)">Rabat (Għawdex)</ref>, fl-1977 beda l-Kors tal-Filosofija u iktar tard dak tat-Teoloġija fis-Seminarju ta’ Għawdex.</p>
<p>Wara l-ordinazzjoni tiegħu fil-Katidral t’Għawdex, nhar is-26 ta’ Mejju 1984, minn idejn l-Isqof <ref target="https://mt.wikipedia.org/wiki/Nikol_Cauchi">Nikol Cauchi</ref>, intbagħat Ruma fejn kiseb il-Liċenzja fil-Liġi Kanonika u Ċivili fl-Università Pontifiċja tal-Lateran. Fis-snin ta’ wara, kiseb ukoll id-Dottorat fil-Liġi Kanonika mill-Università Pontifiċja ta’ San Tumas t’Akwinu. Fiż-żmien li dam Ruma, barra mill-ħidma pastorali li wettaq fil-parroċċa tal-Assunzjoni fejn kien residenti, ħadem ukoll fil-kamp tal-Liġi Kanonika fit-Tribunali tal-Knisja f’Ruma, kemm fil-Vigarjat kif ukoll fis-Sacra Romana Rota.</p>
Ħidma Pastorali f'Għawdex
<p>Mar-ritorn tiegħu f’Għawdex hu kien assenjat diversi ħidmiet pastorali fil-Kurja Djoċesana, fejn għal diversi snin kien l-Uffiċċjal għar-Relazzjonijiet Pubbliċi tal-Kurja. </p>
<p>Iktar tard, fl-1993 hu nħatar Vigarju Ġudizzjali għat-Tribunal Ekkleżjastiku ta’ Għawdex, u fl-istess waqt Imħallef fit-Tribunal tal-Knisja f’Malta. </p>
<p>Kien imdaħħal ukoll fil-proċess għall-Beatifikazzjoni tal-Qaddejja ta’ Alla <ref target="https://mt.wikipedia.org/wiki/Madre_Margerita_Debrincat">Madre Margerita Debrincat</ref>, Fundatriċi tas-Sorijiet Franġiskani Missjunarji tal-Qalb ta’ Ġesù, kif ukoll fil-Proċess għall-Beatifikazzjoni ta’ Mons. <ref target="https://mt.wikipedia.org/wiki/Ġużeppi_De_Piro">Ġużeppi De Piro</ref>, Fundatur tas-Soċjetà Missjunarja ta’ San Pawl. </p>
<p>Fuq livell djocesan jibqa’ mfakkar is-sehem li huwa ta fit-twaqqif tar-Radju RTK u l-parteċipazzjoni tad-Djoċesi Għawdxija f’din il-kumpanija, kif ukoll fil-bini tal-Lumen Christi Media Centre. </p>
<p>Ħadem fost il-grupp ta’ lajċi kkonsagrati “Anawim”. </p>
<p>Fl-2004, Dun Mario sar Kappillan tal-Parroċċa tal-Madonna tas-Sokkors u San Girgor f’<ref target="https://mt.wikipedia.org/wiki/Kerċem">Kerċem</ref>, Għawdex.</p>
Isqof ta' Għawdex
<p>Nhar is-Sibt 26 ta’ Novembru 2005, huwa ġie nominat bħala t-tmien Isqof ta’ Għawdex mill-<ref target="https://mt.wikipedia.org/wiki/Papa_Benedittu_XVI">Papa Benedittu XVI</ref>. Il-Konsagrazzjoni u l-Ingress tal-Isqof Mons. Mario Grech saru fil-Katidral ta’ Għawdex, il-Ħadd 22 ta’ Jannar 2006. Huwa ġie kkonsagrat isqof mill-Isqof Nikol Cauchi, assistit minn Mons. <ref target="https://mt.wikipedia.org/wiki/Ġużeppi_Mercieca">Ġużeppi Mercieca</ref>, Arċisqof ta’ Malta, u l-E.T. Mons. Felix del Blanco Prieto, Nunzju Apostoliku ta’ Malta.</p>
<p>Fl-20 ta' Awwissu 2013, huwa nħatar President tal-Konferenza Episkopali Maltija għal tliet snin. Huwa rrapreżenta lill-Konferenza fis-Sinodu Straordinarju fuq il-Familja li sar fil-Vatikan f'Ottubru 2014. Huwa għamel intervent li ġie apprezzat ħafna minn <ref target="https://mt.wikipedia.org/wiki/Papa_Franġisku">Papa Franġisku</ref> u minn ħafna isqfijiet oħra.</p>
Kardinal
<p>Nhar il-25 ta' Ottubru 2020, il-Papa Franġisku ħabbar 13-il Kardinal ġdid fosthom lill-Isqof Mario Grech, li xahar qabel kien inħatar Segretarju Ġenerali tas-Sinodu tal-Isqfijiet wara li kien għamel sena Pro-Segretarju. F'Lulju 2020, inħatar ukoll membru tal-Kunsill Pontifiċju għall-Għaqda bejn l-Insara. Grech inħatar Kardinal fit-28 ta’ Novembru 2020 fejn hemmek il-Papa laqqa’ l-konċistorju.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
</text></body></html>