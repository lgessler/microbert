<html><body><text id="wikipedia_mt_wikipedia_org__27414.html" ns="0" revid="274057" sourceurl="https://mt.wikipedia.org/wiki/Albi" title="Albi" type="wikipedia">Albi
<p><hi rend="bold">Albi</hi> (​[albi]; bl-Oċċitan: <hi rend="italic">Albi</hi> [ˈalβi]) hija belt u muniċipalità fin-Nofsinhar ta' <ref target="https://mt.wikipedia.org/wiki/Franza">Franza</ref>. Hija l-prefettura tad-dipartiment ta' Tarn, fuq ix-xmara Tarn, 85 kilometru fil-Grigal ta' <ref target="https://mt.wikipedia.org/wiki/Toulouse">Toulouse</ref>. L-abitanti tagħha jissejħu <hi rend="italic">Albiġensjani</hi> (bil-Franċiż: <hi rend="italic">Albigeois, Albigeoise(s)</hi>, bl-Oċċitan: <hi rend="italic">albigés -esa(s)</hi>). Hija s-sede tal-Arċisqof ta' Albi. Il-belt episkopali, madwar il-<ref target="https://mt.wikipedia.org/wiki/Katidral">Katidral</ref> ta' Santa Ċeċilja, tniżżlet fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2010.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Amministrazzjoni
<p>Albi hija s-sede ta' erba' <hi rend="italic">cantons</hi>, li jkopru 16-il komun, b'popolazzjoni totali ta' 71,281 ruħ.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Storja
<figure><caption>Veduta ta' Albi u x-xmara Tarn min-naħa tal-Katidral</caption></figure>
<p>L-ewwel insedjament uman f'Albi kien fi Żmien il-Bronż (3000-600 <ref target="https://mt.wikipedia.org/wiki/Ante_Christum_natum">Q.K.</ref>). Wara l-ħakma ta' <ref target="https://mt.wikipedia.org/wiki/Gaul">Gaul</ref> mir-<ref target="https://mt.wikipedia.org/wiki/Imperu_Ruman">Rumani</ref> fil-51 Q.K., il-belt saret <hi rend="italic">Civitas Albigensium</hi>, it-territorju tal-Albigeois, <hi rend="italic">Albiga</hi>. L-iskavi arkeoloġiċi ma żvelawx traċċi ta' binjiet Rumani, u dan donnu jindika li Albi kienet insedjament Ruman mudest.</p>
<p>Fl-1040, Albi tkabbret permezz tal-kostruzzjoni tal-<hi rend="italic">Pont Vieux</hi> (il-Pont Antik). Inbnew kwartieri ġodda, u dawn kienu jindikaw li kien hemm tkabbir urban konsiderevoli dak iż-żmien. Il-belt saret sinjura bis-saħħa tal-kummerċ u tal-iskambji kummerċjali, kif ukoll bis-saħħa tan-nollijiet imposti lill-vjaġġaturi talli kienu jużaw il-Pont Vieux.</p>
<p>Fl-1208, il-Papa u r-re Franċiż għaqdu l-forzi tagħhom sabiex jiġġieldu kontra l-Katari, li kienu żviluppaw il-verżjoni tagħhom ta' dualiżmu <ref target="https://mt.wikipedia.org/wiki/Kristjaneżmu">Kristjan</ref> axxetiku, u b'hekk dan tqies bħala ereżija perikoluża mill-<ref target="https://mt.wikipedia.org/wiki/Knisja_Kattolika">Knisja Kattolika</ref> dominanti. Ir-repressjoni kienet severa, u bosta Katari ġew maħruqa ħajjin fir-reġjun kollu. Iż-żona tal-madwar, li sa dak iż-żmien kienet prattikament indipendenti, spiċċat f'kundizzjoni tant imwiegħra li sussegwentement ġiet annessa mill-Kuruna Franċiża.</p>
<p>Wara t-taqbida tal-<ref target="https://mt.wikipedia.org/wiki/Kruċjata">Kruċjata</ref> ta' Albi kontra l-Katari, l-isqof <ref target="https://mt.wikipedia.org/wiki/Bernard_de_Castanet">Bernard de Castanet</ref>, fl-aħħar tas-seklu 13, temm ix-xogħlijiet fuq il-Palais de la Berbie, li kien Palazz tal-Isqfijiet bid-dehra ta' fortizza. Huwa ordna l-kostruzzjoni tal-Katidral ta' Santa Ċeċilja fl-1282. Il-belt gawda perjodu ta' prosperità kummerċjali, l-iktar minħabba l-kultivazzjoni tal-<hi rend="italic">Isatis Tinctoria</hi>, pjanta kruċifera li tagħti żebgħa blu. Id-djar lussużi li nbnew matul ir-<ref target="https://mt.wikipedia.org/wiki/Rinaxximent">Rinaxximent</ref> jixhdu r-rikkezzi kbar li kienu qalgħu l-merkanti taż-żebgħa partikolari.</p>
<p>Albi kellha komunità <ref target="https://mt.wikipedia.org/wiki/Ġudaiżmu">Lhudija</ref> żgħira matul il-<ref target="https://mt.wikipedia.org/wiki/Medjuevu">Medju Evu</ref>, sakemm ma nqerditx għalkollox fis-snin 20 tas-seklu 14 matul il-Kruċjata tar-Rgħajja.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Wara dan l-avveniment, il-Lhud kienu jitħallew jittranżitaw mill-belt bi ħlas biss, u mingħajr ma jgħixu fiha. Fl-1967, xi 70 Lhudi jew Lhudija kienu jgħixu f'Albi, u l-biċċa l-kbira minnhom oriġinaw mit-Tramuntana tal-<ref target="https://mt.wikipedia.org/wiki/Afrika">Afrika</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Albi kkonservat il-wirt arkitettoniku rikk tagħha li jinkorpora d-diversi perjodi brillanti tal-<ref target="https://mt.wikipedia.org/wiki/Storja">istorja</ref> tagħha. Sar xogħol ta' titjib u restawr konsiderevoli, biex il-kwartieri antiki jingħataw dehra isbaħ u ġdida bl-użu tal-brikks.</p>
Attrazzjonijiet ewlenin
<figure><caption>Il-Katidral ta' Santa Ċeċilja minn ġewwa</caption></figure>
<p>Albi nbniet madwar il-katidral oriġinali u l-grupp episkopali ta' binjiet. Din iż-żona storika tkopri 63 ettaru. Il-karatteristika ewlenija tal-biċċa l-kbira tal-binjiet huwa l-użu tal-brikks ħomor u tal-madum aħmar. Flimkien ma' Toulouse u <ref target="https://mt.wikipedia.org/wiki/Montauban">Montauban</ref>, Albi hija waħda mill-bliet prinċipali li nbnew bl-istil ta' Languedoc, jiġifieri bil-brikks ħomor.</p>
<p>Fost il-binjiet tal-belt hemm il-Katidral ta' Santa Ċeċilja, kapulavur tal-istil Gotiku tan-Nofsinhar, li nbena bejn is-sekli 13 u 15. Huwa kkaratterizzat minn kuntrast qawwi bejn il-parti esterna difensiva u awstera tiegħu, u t-tiżjin mill-isbaħ fuq ġewwa. Il-katidral inbena bħala turija tal-fidi Kristjana wara t-taqbid tal-ereżija tal-Katari. Din l-istruttura tal-brikks ġganteska ġiet imżejna iktar tul is-sekli, pereżempju d-Daħla ta' <hi rend="italic">Dominique de Florence</hi>, it-torri tal-kampnar għoli 78 metru, il-Baldakkin fuq id-daħla (1515-1540). Il-ħajt diviżorju mżejjen tal-Kurċifiss huwa xogħol tal-filugranu bil-ġebel bl-istil Gotiku. Huwa ddekorat b'grupp mill-isbaħ ta' <ref target="https://mt.wikipedia.org/wiki/Statwa">statwi</ref> polikromatiċi mnaqqxin minn artisti mill-istudjos ta' <ref target="https://mt.wikipedia.org/wiki/Cluny">Cluny</ref>, f'Bourgogne, u jinkludu iżjed minn 200 statwa li żammew il-kuluri oriġinali tagħhom.</p>
<figure><caption>Veduta mill-ġnien tal-Palais de la Berbie</caption></figure>
<p>Il-<hi rend="italic">Palais de la Berbie</hi>, li qabel kien il-Palazz tal-Isqfijiet ta' Albi u issa jospita l-<ref target="https://mt.wikipedia.org/wiki/Mużew">Mużew</ref> ta' Toulouse-Lautrec, huwa eqdem mill-<hi rend="italic">Palais des Papes</hi> fil-<ref target="https://mt.wikipedia.org/wiki/Papat_ta'_Avignon">Papat ta' Avignon</ref>, u huwa wieħed mill-eqdem u l-aqwa kastelli ppreservati fi Franza. Din il-fortizza imponenti tlestiet fl-aħħar tas-seklu 13. Isem il-palazz ġej mill-kelma bl-Oċċitan <hi rend="italic">Bisbia</hi>, li tfisser Palazz tal-Isqfijiet.</p>
<p>Il-Pont Antik (<hi rend="italic">Pont Vieux</hi>) għadu jintuża wara kważi millenju. Oriġinarjament inbena bil-ġebel (fl-1035), imbagħad miksi bil-brikks, u jserraħ fuq tmien ħnejjiet b'tul ta' 151 metru. Fis-seklu 14, il-pont ġie ffortifikat u rinfurzat b'pont li jittella' u jitniżżel, u nbnew id-djar mal-mollijiet.</p>
<p>Albi hija belt magħrufa għal-<hi rend="italic">Lycée Lapérouse</hi> tagħha, skola sekondarja ta' 500 student li tinsab fi ħdan monasteru antik. Toffri diversi klassijiet avvanzati tal-letteratura. Barra minn hekk, hija waħda mill-ftit skejjel li għandha sezzjoni mużikali fuq skala kbira b'kmamar speċjali b'teknoloġija għolja apposta. L-esploratur tal-<ref target="https://mt.wikipedia.org/wiki/Oċean_Paċifiku">Paċifiku</ref> <ref target="https://mt.wikipedia.org/wiki/Jean-François_de_Galaup">Jean-François de Galaup</ref>, il-Konti ta' Lapérouse, huwa kkommemorat f'mużew.</p>
<p>Fi ħdan mitħna antika f'41 rue Porta, iċ-Ċentru ta<ref target="https://mt.wikipedia.org/wiki/L-Arti">l-Arti</ref> Le LAIT huwa laboratorju tar-riċerka ddedikat lill-arti kontemporanja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption><hi rend="italic">Il-Wasla ta' La Goulue fil-Moulin Rouge</hi> ta' Toulouse-Lautrec (1892)</caption></figure>
Toulouse-Lautrec
<p>Il-Mużew ta' Toulouse-Lautrec jospita iktar minn 1,000 opra tal-arti, inkluż 31 poster famuż. Dawn l-opri tal-arti jiffurmaw l-ikbar kollezzjoni pubblika fid-dinja ddedikata lil <ref target="https://mt.wikipedia.org/wiki/Henri_de_Toulouse-Lautrec">Henri de Toulouse-Lautrec</ref>, li twieled f'Albi fl-1864.</p>
Sit ta' Wirt Dinji
<p>Il-Belt Episkopali ta' Albi ġiet iddeżinjata bħala Sit ta' Wirt Dinji tal-UNESCO fl-2010.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Trasport
<p>Albi hija moqdija minn żewġ stazzjonijiet ferrovjarji fuq il-linja ferrovjarja minn Toulouse sa <ref target="https://mt.wikipedia.org/wiki/Rodez">Rodez</ref>:</p>
<list type="unordered"><item>Gare d'Albi-Ville</item>
<item>Gare d'Albi-Madeleine</item></list>
<p>L-awtostrada A68 tikkollega l-belt ta' Albi ma' Toulouse (u <ref target="https://mt.wikipedia.org/wiki/Lyon">Lyon</ref> permezz tal-awtostrada N 88 futura).</p>
Sport
<list type="unordered"><item>SC Albi – it-tim tal-unjoni tar-rugby tal-belt li jikkompeti fit-tieni diviżjoni tar-Rugby Pro D2.</item>
<item>RC Albi – tim tal-league tar-rugby li jikkompeti fil-Kampjonat Elite Wieħed.</item>
<item>Albi kienet tospita l-Istadju 13 tat-Tour de France tal-2007 taċ-ċikliżmu. L-istadju kien jikkonsisti minn perkors individwali bil-ħin ta' 55 kilometru li kien jibda u jispiċċa fil-belt.</item>
<item>Albi kienet tospita t-tmiem tal-Istadju 10 tat-Tour de France tat-Tnejn 15 ta' Lulju 2019. Kien hemm jum ta' mistrieħ f'Albi fl-Istadju 16 u Albi kienet il-bidu tal-Istadju 11 sa Toulouse tal-Erbgħa 18 ta' Lulju 2019.</item>
<item>Iċ-Ċirkwit ta' Albi huwa ċirkwit jew trakka qrib l-ajruport ta' Albi fejn itellqu l-karozzi u l-muturi, u jintuża għat-tlielaq nazzjonali.</item></list>
Edukazzjoni
<list type="unordered"><item>École des mines d'Albi-Carmaux</item>
<item>Ċentru Universitarju Jean-François Champollion għat-Tagħlim u r-Riċerka</item></list>
Klima
<p>Albi tesperjenza klima subtropikali umduża (klassifikazzjoni klimatika ta' Köppen: <hi rend="italic">Cfa</hi>), kważi klima oċeanika (<hi rend="italic">Cfb</hi>). Bħall-biċċa l-kbira tal-Lbiċ ta' Franza, is-sjuf għandhom it-tendenza jkunu iktar sħan u x-xtiewi inqas kesħin mill-maġġoranza taż-żoni bi klassifikazzjoni klimatika simili. Ix-xita sostanzjali li tinżel fis-sajf tipprevjeni li l-klima tagħha tiġi kklassifikata bħala <ref target="https://mt.wikipedia.org/wiki/Baħar_Mediterran">Mediterranja</ref>.</p>



Ġemellaġġ
<p>Albi hija ġemellata ma':<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<list type="unordered"><item><ref target="https://mt.wikipedia.org/wiki/Girona">Girona</ref>, <ref target="https://mt.wikipedia.org/wiki/Spanja">Spanja</ref></item>
<item><ref target="https://mt.wikipedia.org/wiki/Palo_Alto">Palo Alto</ref>, l-<ref target="https://mt.wikipedia.org/wiki/Stati_Uniti">Istati Uniti</ref></item>
<item><ref target="https://mt.wikipedia.org/wiki/Randwick">Randwick</ref>, l-<ref target="https://mt.wikipedia.org/wiki/Awstralja">Awstralja</ref></item></list>
Nies notevoli
<list type="unordered"><item><ref target="https://mt.wikipedia.org/wiki/Antoinette_de_Saliès">Antoinette de Saliès</ref> (1639-1730), <ref target="https://mt.wikipedia.org/wiki/Kittieb">kittieba</ref> u femminista</item>
<item>Jean-François de Galaup, Konti ta' Lapérouse (1741 – għall-ħabta tal-1788), esploratur tal-Paċifiku</item>
<item>Henri de Toulouse-Lautrec (1864-1901), pittur, karikaturista u illustratur</item></list>
</text></body></html>