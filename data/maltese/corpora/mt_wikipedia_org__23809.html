<html><body><text id="wikipedia_mt_wikipedia_org__23809.html" ns="0" revid="257386" sourceurl="https://mt.wikipedia.org/wiki/Tazza_tad-Dinja_tal-Futbol_2018" title="Tazza tad-Dinja tal-Futbol 2018" type="wikipedia">Tazza tad-Dinja tal-Futbol 2018
<p>It-<hi rend="bold">Tazza tad-Dinja tal-Futbol 2018</hi> kienet il-21 edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> li saret fir-<ref target="https://mt.wikipedia.org/wiki/Russja">Russja</ref> bejn l-14 ta' Ġunju u l-15 ta' Lulju 2018. Minbarra li hija l-ewwel darba għar-Russja li ospitat din il-kompetizzjoni, din kienet l-ewwel darba mill-2006 li pajjiż <ref target="https://mt.wikipedia.org/wiki/Ewropa">Ewropew</ref> ospita fih it-Tazza tad-Dinja. Bi spiża stmata għal 'il fuq minn $14.2 biljun, din kienet l-aktar Tazza tad-Dinja għolja fl-istorja.<ref target="https://mt.wikipedia.org/wiki/Il-Paġna_prinċipali#cite_note-rbc-1">[1]</ref> Din kienet ukoll l-ewwel darba li ntużat is-sistema tal-<hi rend="italic"><ref target="https://mt.wikipedia.org/wiki/Video_assistant_referee">video assistant referee</ref></hi> (VAR).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-finali saret fil-15 ta' Lulju fil-<ref target="https://mt.wikipedia.org/wiki/Luzhniki_Stadium">Luzhniki Stadium</ref> f'<ref target="https://mt.wikipedia.org/wiki/Moska">Moska</ref> bejn <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref>. Franza rebħu l-konfront 4–2 biex kisbu t-tieni titlu tat-Tazza tad-Dinja, ir-raba' rebħa konsekuttiva għal tim Ewropew.</p>
L-għażla tal-pajjiż ospitanti
<figure><caption>Id-delegazzjoni Russa tiċċelebra l-għoti tat-Tazza tad-Dinja 2018 lir-Russja</caption></figure>
<figure><caption>Il-President <ref target="https://mt.wikipedia.org/wiki/Vladimir_Putin">Vladimir Putin</ref> jagħti bidu lit-<hi rend="italic">tour</hi> tat-trofew tat-Tazza tad-Dinja fil-Luzhniki Stadium f'Moska fid-9 ta' Settembru 2017</caption></figure>
<p>Il-proċess tal-għażla għall-pajjiżi ospitanti għat-Tazza tad-Dinja 2018 u 2022 beda f'Jannar tal-2009, u l-assoċjazzjonijiet nazzjonali kellhom sat-2 ta' Frar 2009 biex jgħarrfu lill-FIFA bl-interess tagħhom.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Għall-bidu disa' pajjiż irreġistraw għat-Tazza tad-Dinja 2018, però iktar tard il-<ref target="https://mt.wikipedia.org/wiki/Messiku">Messiku</ref> rtirat l-offera tagħha,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u l-<ref target="https://mt.wikipedia.org/wiki/Indoneżja">Indoneżja</ref> ġiet irrifjutata mill-FIFA fi Frar tal-2010 wara li l-gvern Indoneżjan falla li jibgħat ittra biex isostni l-offerta tagħhom.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Matul il-proċess, l-<ref target="https://mt.wikipedia.org/wiki/Awstralja">Awstralja</ref>, il-<ref target="https://mt.wikipedia.org/wiki/Ġappun">Ġappun</ref> u l-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref> ftit ftit irtiraw il-kandidatura tagħhom. Finalment, l-aħħar offerti għat-Tazza tad-Dinja kienu ġejjin mill-<ref target="https://mt.wikipedia.org/wiki/Ingilterra">Ingilterra</ref>, ir-<ref target="https://mt.wikipedia.org/wiki/Russja">Russja</ref>, il-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>/il-<ref target="https://mt.wikipedia.org/wiki/Belġju">Belġju</ref>, u l-<ref target="https://mt.wikipedia.org/wiki/Portugall">Portugall</ref>/<ref target="https://mt.wikipedia.org/wiki/Spanja">Spanja</ref>.</p>
<p>It-22 membru tal-Kumitat Eżekuttiv tal-FIFA ltaqa' f'<ref target="https://mt.wikipedia.org/wiki/Żurigu">Żurigu</ref> fit-2 ta' Diċembru 2010 sabiex jivvota għall-pajjiż ospitanti, u r-Russja rebħet dan id-dritt fit-tieni rawnd tal-votazzjoni. Ir-riżultat finali kien:<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>

Timijiet
Kwalifikazzjoni
<p>Għall-ewwel darba fl-istorja tat-Tazza tad-Dinja, kull pajjiż eleġibbli – il-209 <ref target="https://mt.wikipedia.org/wiki/Lista_ta'_timijiet_nazzjonali_tal-futbol_tal-irġiel">assoċjazzjoni membru tal-FIFA</ref> minbarra l-ospitanti tar-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref> li kkwalifikaw awtomatikament – daħlu fil-proċess ta' kwalifikazzjoni.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Iż-<ref target="https://mt.wikipedia.org/wiki/Tim_nazzjonali_tal-futbol_taż-Żimbabwe">Żimbabwe</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Indoneżja">Indoneżja</ref> kienu skwalifikati qabel ma lagħbu l-ewwel logħba, u <ref target="https://mt.wikipedia.org/wiki/Tim_nazzjonali_tal-futbol_ta'_Ġibilità">Ġibilità</ref> u <ref target="https://mt.wikipedia.org/wiki/Tim_nazzjonali_tal-futbol_tal-Kosovo">Kosovo</ref> daħlu għall-ewwel darba fil-kompetizzjoni wara li ngħaqdu mal-FIFA fit-13 ta' Mejju 2016. L-ewwel logħba ta' kwalifikazzjoni saret f'<ref target="https://mt.wikipedia.org/wiki/Timor_Leste">Timor Leste</ref> fit-12 ta' Marzu 2015 bħala parti mir-rawnd ta' kwalifikazzjoni taż-<ref target="https://mt.wikipedia.org/wiki/Konfederazzjoni_Ażjatika_tal-Futbol">Żona Ażjatika</ref>, u t-tlugħ tal-poloz għall-fażi ta' kwalifikazzjoni prinċipali saru f'<ref target="https://mt.wikipedia.org/wiki/San_Pietruburgu">San Pietruburgu</ref>, ir-Russja, fil-25 ta' Lulju 2015.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Mit-32 pajjiż li kkwalifikaw għall-fażi finali tat-Tazza tad-Dinja, għoxrin minnhom ikkompetew fl-<ref target="https://mt.wikipedia.org/wiki/Tazza_tad-Dinja_tal-Futbol_2014">edizzjoni preċedenti</ref> tal-2014. Kemm l-<ref target="https://mt.wikipedia.org/wiki/Tim_nazzjonali_tal-futbol_tal-Iżlanda">Iżlanda</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Panama">Panama</ref> kkwalifikaw għall-ewwel darba, b'tal-ewwel issir l-iżgħar pajjiż f'termini ta' popolazzjoni li qatt laħaq din il-fażi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Pajjiżi oħra li rritornaw wara nuqqas ta' mill-inqas żewġ edizzjonijiet jinkludu: l-<ref target="https://mt.wikipedia.org/wiki/Tim_nazzjonali_tal-futbol_tal-Eġittu">Eġittu</ref>, li rritornaw għall-finai wara assenza ta' 28 sena mill-1990; il-<ref target="https://mt.wikipedia.org/wiki/Tim_nazzjonali_tal-futbol_tal-Marokk">Marokk</ref>, li l-aħħar li kkompeta kien fl-1998; il-<ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref>, wara waqfa ta' 36 sena mill-1982; u s-<ref target="https://mt.wikipedia.org/wiki/Tim_nazzjonali_tal-futbol_tas-Senegal">Senegal</ref>, li kkwalifikat għat-tieni darba wara li waslet sal-kwarti tal-finali fl-2002.</p>
<p>B'kuntrast, pajjiżi ta' stoffa fallew li jikkwalifikaw: l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> (rebbieħa ta' erba' titli), l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> (finalisti telliefa għal tliet darbiet), iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> (detentur tal-<ref target="https://mt.wikipedia.org/wiki/Copa_América">Copa América</ref>), il-<ref target="https://mt.wikipedia.org/wiki/Tim_nazzjonali_tal-futbol_tal-Kamerun">Kamerun</ref> (detentur tat-<ref target="https://mt.wikipedia.org/wiki/Tazza_Afrikana">Tazza Afrikana</ref>) u l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti_tal-Amerika">Istati Uniti</ref> (detentur tal-<ref target="https://mt.wikipedia.org/wiki/CONCACAF_Gold_Cup">Gold Cup</ref>).</p>

Tlugħ tal-poloz
<p>It-tlugħ tal-poloz saru fl-1 ta' Diċembru 2017 ġewwa <ref target="https://mt.wikipedia.org/wiki/Moska">Moska</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref> It-32 tim ġew mifruxa fi tmien grupi ta' erbgħa.</p>
<p>Għat-tlugħ tal-poloz, it-timijiet ġew allokati f'erba' urni skont il-pożizzjoni tagħhom fil-<ref target="https://mt.wikipedia.org/wiki/Klassifika_dinjija_tal-FIFA">klassifika dinjija tal-FIFA</ref> ta' Ottubru 2017. L-ewwel urna kellha lir-Russja bħala l-pajjiż ospitanti u l-aqwa sebgħa timijiet, it-tieni urna bl-aqwa tmien timijiet ta' wara, u l-kumplament għaż-żewġ urni li jsegwu.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Din kienet tvarja mit-tlugħ tal-poloz li saru għall-edizzjonijiet ta' qabel, fejn is-soltu l-ewwel urna kienet tkun ibbażata skont il-klassifika tal-FIFA u l-urni l-oħra skont raġunijiet ġeografiċi.</p>

Skeda
<figure><caption>Ċerimonja f'Moska għall-bidu tal-għadd tal-aħħar 1000 ġurnata għall-bidu tat-Tazza tad-Dinja 2018</caption></figure>
<p>L-iskeda sħiħ ġiet imħabbra mill-FIFA fl-24 ta' Lulju 2015 (mingħajr ħinijiet tal-bidu tal-logħob).<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Ir-Russja ġiet pożizzjonata f'A1 fil-fażi tal-gruppi u se tilgħab fil-logħba tal-ftuħ kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arabja_Sawdija">Arabja Sawdija</ref> fl-14 ta' Ġunju fil-<ref target="https://mt.wikipedia.org/wiki/Luzhniki_Stadium">Luzhniki Stadium</ref>. Dan l-istess grawnd se jospita fih it-tieni semifinali tal-11 ta' Lulju u l-finali tal-15 ta' Lulju. Il-<ref target="https://mt.wikipedia.org/wiki/Krestovsky_Stadium">Krestovsky Stadium</ref> f'San Pietruburgu se jżomm fih l-ewwel semifinali tal-10 ta' Lulju u l-logħba għat-tielet post fl-14 ta' Lulju.</p>
Riżultati
Fażi tal-gruppi
<p>It-timijiet jilgħabu darba kontra xulxin, bl-aqwa tnejn minn kull grupp javvanzaw għar-rawnd tal-aħħar sittax.</p>
















































































Fażi eliminatorja
<p>Fil-fażi eliminatorja, jekk logħba tispiċċa fi dro wara l-ħin regulari, jintlagħab il-<ref target="https://mt.wikipedia.org/wiki/Ħin_supplementari">ħin supplementari</ref> (żewġ perjodi ta' kwarta kull wieħed) u, jekk ikun neċessarju, jingħataw l-<ref target="https://mt.wikipedia.org/wiki/Għoti_tal-penalties">għoti tal-penalties</ref> biex jiddeterminaw ir-rebbieħ.</p>




































Ħoloq esterni

<list type="unordered"><item><ref target="https://www.fifa.com/worldcup/index.html">Sit uffiċjali tat-Tazza tad-Dinja</ref></item>
<item>(EN,RU,FR,ES,DE)  <ref target="http://welcome2018.com/">Welcome2018.com</ref> – sit b'informazzjoni għat-turisti għat-Tazza tad-Dinja</item></list>
</text></body></html>