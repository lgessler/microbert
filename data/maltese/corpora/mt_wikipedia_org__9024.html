<html><body><text id="wikipedia_mt_wikipedia_org__9024.html" ns="0" revid="274120" sourceurl="https://mt.wikipedia.org/wiki/Belt_kapitali" title="Belt kapitali" type="wikipedia">Belt kapitali<figure><caption>Veduta tal-Belt Valletta (il-belt kapitali ta' <ref target="https://mt.wikipedia.org/wiki/Malta">Malta</ref>) u l-<ref target="https://mt.wikipedia.org/wiki/Port_ta’_Marsamxett">Port ta' Marsamxett</ref> minn <ref target="https://mt.wikipedia.org/wiki/Tas-Sliema">Tas-Sliema</ref></caption></figure>
<p>Il-<hi rend="bold">belt kapitali</hi> ta' żona, inħawi, reġjun u/jew pajjiż hi l-belt prinċipali, li ġeneralment tkun tirrappreżenta l-bqija ta' dik l-art, ġeneralment minħabba s-saħħa ekonomika u kummerċjali (u sussegwentement saħħa soċjokulturali u politika) li jkollha. Il-bliet kapitali ġeneralment huma l-bliet li jagħtu lok għat-tmexxija amministrattiva tal-bqija tar-reġjun. </p>
<p>Dawn ta' fuq huma kwalitajiet li ħafna bliet kapitali jkollhom, iżda mhux bil-fors. Kif mhux bil-fors li l-belt kapitali tkun l-akbar belt bħala daqs u popolazzjoni, nieħdu b'eżempju il-<ref target="https://mt.wikipedia.org/wiki/Valletta">Belt Valletta</ref>, fejn għalkemm hi ċ-ċentru amministrattiv, leġislattiv u ġudizzjarju, mhix l-ikbar belt. </p>
<p>Xi bliet kapitali kienu ppjanati minn qabel biex ikunu dan, filwaqt li oħrajn minn dejjem servew bħala ċ-ċentru ewlieni tat-tmexxija u tal-<ref target="https://mt.wikipedia.org/wiki/Kultura">kultura</ref> (fosthom <ref target="https://mt.wikipedia.org/wiki/Ruma">Ruma</ref> u <ref target="https://mt.wikipedia.org/wiki/Londra">Londra</ref>).</p>
L-akbar bliet kapitali nazzjonali
<p>L-akbar bliet kapitali nazzjonali, f'kull reġjun, skont il-popolazzjoni, huma: </p>
<list type="unordered"><item>Fl-<ref target="https://mt.wikipedia.org/wiki/Afrika">Afrika</ref>: <ref target="https://mt.wikipedia.org/wiki/Kajr">Kajr</ref> (7,933,236)</item>
<item>Fl-<ref target="https://mt.wikipedia.org/wiki/Asja">Asja</ref>: <ref target="https://mt.wikipedia.org/wiki/Tokjo">Tokjo</ref> (12,790,000)</item>
<item>Fl-<ref target="https://mt.wikipedia.org/wiki/Ewropa">Ewropa</ref>: <ref target="https://mt.wikipedia.org/wiki/Moska">Moska</ref> (10,654,000)</item>
<item>F<ref target="https://mt.wikipedia.org/wiki/L-Amerika_ta'_Fuq">l-Amerka ta' Fuq</ref>: <ref target="https://mt.wikipedia.org/wiki/Belt_tal-Messiku">Belt tal-Messiku</ref> (8,658,576)</item>
<item>Fl-<ref target="https://mt.wikipedia.org/wiki/Oċeanja">Oċeanja</ref>: <ref target="https://mt.wikipedia.org/wiki/Wellington">Wellington</ref> (445,400)</item>
<item>F<ref target="https://mt.wikipedia.org/wiki/L-Amerika_t'Isfel">l-Amerka t'Isfel</ref>: <ref target="https://mt.wikipedia.org/wiki/Bogotá">Bogotá</ref> (7,363,494)</item>
<item>Fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>: <ref target="https://mt.wikipedia.org/wiki/Berlin">Berlin</ref> (3,748,148)</item></list>
</text></body></html>