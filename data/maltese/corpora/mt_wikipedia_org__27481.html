<html><body><text id="wikipedia_mt_wikipedia_org__27481.html" ns="0" revid="272479" sourceurl="https://mt.wikipedia.org/wiki/A%C3%AFt_Benhaddou" title="Aït Benhaddou" type="wikipedia">Aït Benhaddou<figure><caption>Veduta ta' Aït Benhaddou mix-xatt oppost tax-xmara Ounila</caption></figure>
<p><hi rend="bold">Aït Benhaddou</hi> (bil-lingwi tal-<ref target="https://mt.wikipedia.org/wiki/Berberi">Berberi</ref>: ⴰⵢⵜ ⴱⴻⵏⵃⴰⴷⴷⵓ; bl-<ref target="https://mt.wikipedia.org/wiki/Lingwa_Għarbija">Għarbi</ref>: آيت بن حدّو‎) huwa <hi rend="italic">ighrem</hi> jew <hi rend="italic">ksar</hi> (villaġġ iffortifikat) storiku tul ir-rotta tal-karovani tal-imgħoddi bejn id-<ref target="https://mt.wikipedia.org/wiki/Deżert">deżert</ref> tas-<ref target="https://mt.wikipedia.org/wiki/Saħara">Saħara</ref> u <ref target="https://mt.wikipedia.org/wiki/Marrakech">Marrakech</ref> fit-territorju li llum huwa parti mill-<ref target="https://mt.wikipedia.org/wiki/Marokk">Marokk</ref>. Jinsab mal-ġenb ta' għolja quddiem ix-xmara Ounila. Il-<hi rend="italic">ksar</hi> huwa meqjus bħala eżempju kbir ta' arkitettura Marokkina bil-ħamrija taflija u ilu mniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> mill-1987.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<figure><caption>Aït Benhaddou</caption></figure>
<p>Is-sit tal-<hi rend="italic">ksar</hi> ġie ffortifikat mis-seklu 11 matul il-perjodu tad-dinastija <ref target="https://mt.wikipedia.org/wiki/Almoravid">Almoravid</ref>, li kienet dinastija imperjali Berbera <ref target="https://mt.wikipedia.org/wiki/Iżlam">Musulmana</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> X'aktarx li l-ebda mill-binjiet attwali mhuma iktar antiki mis-seklu 17, iżda wisq probabbli nbnew bl-istess metodi ta' kostruzzjoni u disinni bħal dawk li kienu ntużaw sekli qabel. L-importanza strateġika tas-sit kienet minħabba l-pożizzjoni tiegħu fil-Wied ta' Ounila tul waħda mir-rotot kummerċjali ewlenin li jaqsmu s-Saħara. Il-mogħdija muntanjuża ta' Tizi n'Tichka, li wieħed kien jasal għaliha permezz ta' din ir-rotta, kienet waħda mill-ftit rotot li jaqsmu l-<ref target="https://mt.wikipedia.org/wiki/Muntanji_Atlas">Muntanji Atlas</ref>, u li kienet tgħaddi minn Marrakech u l-Wied ta' Dra'a fit-tarf tas-Saħara. Kien hemm ukoll <hi rend="italic">kasbahs</hi> (strutturi ffortifikati) u <hi rend="italic">ksour</hi> oħra tul din ir-rotta, bħal <ref target="https://mt.wikipedia.org/wiki/Tamdaght">Tamdaght</ref> fit-Tramuntana.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Illum il-ġurnata, fil-<hi rend="italic">ksar</hi> għadhom jgħixu biss ftit familji. Id-depopolazzjoni tul iż-żmien seħħet minħabba li fis-seklu 20 il-wied tilef l-importanza strateġika li kellu qabel. Il-biċċa l-kbira tal-abitanti lokali issa jgħixu f'abitazzjonijiet moderni fil-villaġġ fuq ix-xatt oppost tax-xmara, u jaqilgħu l-għajxien tagħhom permezz tal-agrikoltura u speċjalment permezz tat-turiżmu.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Fl-2011 tlesta pont ġdid għan-nies biex ikunu jistgħu jaqsmu min-naħa għall-oħra tax-xmara Ounila, u mill-villaġġ il-modern għall-<hi rend="italic">ksar.</hi> L-għan kien li l-<hi rend="italic">ksar</hi> isir iktar aċċessibbli u li potenzjalment l-abitanti jiġu mħeġġa jerġgħu jmorru jgħixu fid-djar storiċi tiegħu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Deskrizzjoni
Konfigurazzjoni tas-sit
<figure><caption><hi rend="italic">Kasbah</hi> ta' Aït Benhaddou</caption></figure>
<p>Il-<hi rend="italic">ksar</hi> jinsab mal-ġenb ta' għolja ħdejn ix-xmara Ounila (<hi rend="italic">Asif Ounila</hi>). Il-binjiet tal-villaġġ huma miġburin flimkien fi ħdan ħajt difensiv li jinkludi torrijiet fl-irkejjen u daħla. Fost il-binjiet hemm abitazzjonijiet ta' daqsijiet differenti li jvarjaw minn djar mudesti għal strutturi twal bit-torrijiet. Uħud mill-binjiet huma mżejna fil-parti ta' fuq tagħhom b'motivi ġeometriċi. Il-villaġġ għandu wkoll għadd ta' binjiet pubbliċi u komunitarji bħal moskea, karavanseraj, <hi rend="italic">kasbah</hi> u l-Marabout ta' Sidi Ali jew Amer. Fil-quċċata tal-għolja, 'il fuq sew mill-<hi rend="italic">ksar</hi>, hemm il-fdalijiet ta' fossa kbira ffortifikata tal-qamħ (<hi rend="italic">agadir</hi>). Hemm ukoll <ref target="https://mt.wikipedia.org/wiki/Pjazza">pjazza</ref> pubblika, ċimiterju Musulman, u ċimiterju <ref target="https://mt.wikipedia.org/wiki/Ġudaiżmu">Lhudi</ref>. 'Il barra mill-ħitan tal-<hi rend="italic">ksar</hi> kien hemm żona fejn kien isir it-tkabbir u d-dris tal-qamħ.<ref target="https://mt.wikipedia.org/wiki/Il-Paġna_prinċipali#cite_note-:3-6">[6]</ref></p>
Materjali tal-bini
<p>L-istrutturi tal-ksar huma magħmula għalkollox minn ħamrija kkumpattata, tajn, brikks tal-ħamrija taflija, u <ref target="https://mt.wikipedia.org/wiki/Injam">injam</ref>. Il-ħamrija kkumpattata (magħrufa wkoll bħala <hi rend="italic">pisé</hi>, <hi rend="italic">tabia</hi>, jew <hi rend="italic">al-luh</hi>) kienet materjal kosteffettiv u prattiku ħafna iżda kienet meħtieġa manutenzjoni kostanti.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Il-ħamrija kienet tiġi kkumpattata flimkien mat-tajn, u s-soltu kienet tiġi mħallta ma' materjali oħra biex tagħqad, u titħalla tinxef. L-istrutturi ta' Aït Benhaddou u ta' <hi rend="italic">kasbahs</hi> u <hi rend="italic">ksour</hi> oħra f'dan ir-reġjun tal-Marokk, tipikament inbnew b'taħlita ta' ħamrija u tiben, li kienu relattivament permeabbli u faċilment kienu jitmermru bix-xita u biż-żmien. B'riżultat ta' dan, villlaġġi simili kienu jibdew jitmermru u jċedu ftit għexieren ta' snin wara li jiġu abbandunati.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> F'Aït Benhaddou, l-istrutturi t-twal nett kienu jsiru bil-ħamrija kkumpattata sal-ewwel sular tagħhom, filwaqt li s-sulari ta' fuq kienu jsiru b'materjal tat-tajn iktar ħafif biex titnaqqas it-tagħbija tal-ħitan.<ref target="https://mt.wikipedia.org/wiki/Il-Paġna_prinċipali#cite_note-:3-6">[6]</ref></p>
Sit ta' Wirt Dinji
<figure><caption>Aït Benhaddou f'inżul ix-<ref target="https://mt.wikipedia.org/wiki/Xemx">xemx</ref></caption></figure>
<p>Aït Benhaddou ġie ddeżinjat bħala Sit ta' Wirt Dinji tal-UNESCO fl-1987.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Preservazzjoni
<p>Il-<hi rend="italic">ksar</hi> ġie rrestawrat b'mod sinifikanti fis-seklu 20, parzjalment bis-saħħa tal-fondi mill-ġbid tal-films ta' <ref target="https://mt.wikipedia.org/wiki/Hollywood">Hollywood</ref> u tat-tniżżil tas-sit fil-lista tas-Siti ta' Wirt Dinji tal-UNESCO. L-UNESCO tirrapporta li l-<hi rend="italic">ksar</hi> "ippreserva l-awtentiċità arkitettonika tiegħu fir-rigward tal-konfigurazzjoni u l-materjali" billi baqgħu jintużaw materjali tal-kostruzzjoni tradizzjonali u billi fil-maġġoranza l-kbira tal-binjiet ġie evitat l-użu tal-konkos. Kumitat lokali jieħu ħsieb il-monitoraġġ u l-ġestjoni tas-sit.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Films miġbuda f'Aït Benhaddou
<figure><caption>Veduta ta' Aït Benhaddou mill-quċċata tal-għolja</caption></figure>
<p>Għadd kbir ta' films li nġibdu fil-Marokk, ġibdu xi biċċiet f'Aït Benhaddou, fosthom:<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<list type="unordered"><item><hi rend="italic">Sodom and Gomorrah</hi> (1963)</item>
<item><hi rend="italic">Oedipus Rex</hi> (1967)</item>
<item><hi rend="italic">The Man Who Would Be King (film)</hi> (1975)</item>
<item><hi rend="italic">The Message</hi> (1976)</item>
<item><hi rend="italic">Jesus of Nazareth</hi> (1977)</item>
<item><hi rend="italic">Time Bandits</hi> (1981)</item>
<item><hi rend="italic">Marco Polo</hi> (1982)</item>
<item><hi rend="italic">The Jewel of the Nile</hi> (1985)</item>
<item><hi rend="italic">The Living Daylights</hi> (1987)</item>
<item><hi rend="italic">The Last Temptation of Christ</hi> (1988)</item>
<item><hi rend="italic">The Sheltering Sky</hi> (1990)</item>
<item><hi rend="italic">Kundun</hi> (1997)</item>
<item><hi rend="italic">The Mummy</hi> (1999)</item>
<item><hi rend="italic">Gladiator</hi> (2000)<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item><hi rend="italic">Alexander</hi> (2004)</item>
<item><hi rend="italic">Kingdom of Heaven</hi> (2005)</item>
<item><hi rend="italic">Babel</hi> (2006)</item>
<item><hi rend="italic">One Night with the King</hi> (2006)</item>
<item><hi rend="italic">Prince of Persia</hi> (2010)</item>
<item><hi rend="italic">Son of God</hi> (2014)</item>
<item><hi rend="italic">Queen of the Desert</hi> (2015)</item>
<item><hi rend="italic">David Attenborough: A life on our planet (2020)</hi></item></list>
<p>Aït Benhaddou ntuża wkoll f'partijiet tas-sensiela televiżiva <hi rend="italic">Game of Thrones</hi><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> u tas-sensiela televiżiva <ref target="https://mt.wikipedia.org/wiki/Brażil">Brażiljana</ref> <hi rend="italic">O Clone</hi>.</p>
</text></body></html>