<html><body><text id="wikipedia_mt_wikipedia_org__22648.html" ns="0" revid="240729" sourceurl="https://mt.wikipedia.org/wiki/Joyeux_No%C3%ABl" title="Joyeux Noël" type="wikipedia">Joyeux Noël
<p><hi rend="bold">Joyeux Noël</hi> (Malti: Il-Milied it-Tajjeb) huwa film Franċiż tal-2005 dwar il-waqfien mill-ġlied matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref> f'Diċembru 1914, minn għajnejn is-suldati Franċiżi, Skoċċiżi u Ġermaniżi. Kien miktub u dirett minn Christian Carion.</p>
Trama
<p>Il-ġrajja titratta sitt karattri: Gordon (Logutenent tar-Royal Scots Fusiliers); Audebert (Logutenent tal-Infanterija 26 u kontra qalbu bin ġeneral); Horstmayer (Logutenent Lhudi-Ġermaniż tal-Infanterija 93); Palmer (qassis Skoċċiż li kien iwassal katalettier); u t-tenur Ġermaniż Nikolaus Sprink u martu Daniża, is-sopran Anna Sørensen (żewġ stilel famużi tal-opra).</p>
<p>Il-film jibda b'xeni ta' tfal tal-iskola jirreċtaw diskorsi patrijottiċi li jfaħħru lil pajjiżhom u jmaqdru lill-għadu. Fl-Iskozja, żewġ aħwa, Jonathan u William, iħejju ruħhom għall-ġlied, flimkien mal-qassis tagħhom, Father Palmer. Fil-Ġermanja, Sprink jiġi interrott waqt performance minn uffiċjal Ġermaniż li jagħmel sejħa għar-riservi. Audebert iħares lejn ritratt ta' martu tqila li kellu jħalli warajh (fil-parti okkupata ta' Franza, eżatt quddiem it-trunċiera tiegħu), u jħejji ruħu biex imur fit-trunċieri.</p>
<p>Fil-Ġermanja, lil Anna jagħtuha l-permess li tkanta għas-suldati u Sprink jitħalla jmur magħha. Sprink jiddejjaq bil-kumdità tal-ġenerali fil-kwartieri tagħhom, u jiddeċiedi li jmur fil-front ikanta għat-truppi. Anna tkun trid tmur miegħu, u għalkemm għall-bidu ma jkunx irid, imbagħad iħalliha. </p>
<p>Il-waqfien mhux uffiċjali jibda meta l-Iskoċċiżi jibdew ikantaw għanjiet tal-Milied, akkumpanjati miċ-ċirimelli. Sprink u Sørensen jaslu fil-fruntiera Ġermaniża u Sprink ikanta għal sħabu. Kif Sprink ikanta <hi rend="italic">O Lejl tas-Skiet</hi> jiġi akkumpanjat minn daqqaq Skoċċiż. Sprink iwieġeb għad-daqqaq billi joħroġ mit-trunċiera b'siġra żgħira tal-Milied ikanta l-<hi rend="italic">Adeste Fideles</hi>. Wara Sprink, l-uffiċjali Franċiżi, Ġermaniżi u Skoċċiżi jiltaqgħu fl-"art ta' ħadd" u jaqblu li għal dak il-lejl jieqfu mill-ġlied. Is-suldati jiltaqgħu u jixtiequ lil xulxin "Joyeux Noël","Frohe Weihnachten", u "Merry Christmas." Ipartu ċikkulata, xampanja, u ritratti tal-għeżież tagħhom. Horstmayer jagħti lura lil Audebert il-kartiera tiegħu, bir-ritratt ta' martu fiha, li kien tilef ftit jiem qabel, u jitkellmu fuq it-tifkiriet tagħhom ta' qabel il-gwerra. Palmer u l-Iskoċċiżi jiċċelebraw quddiesa għas-suldati bil-Latin, u jikkomwovu ħafna ruħhom. Iżda, Jonathan ma jemozzjonah xejn milli kien qed jiġri madwaru, għax għadu jibki lil ħuh li nqatel.</p>
<p>Father Palmer bagħtuh lura fil-parroċċa u l-Battaljun tiegħu ġie xolt bħala marka ta' mistħija. Minkejja li saħaq fuq l-umanità u l-bonavolontà tal-waqfien mill-ġlied, l-Isqof iċanfru u jagħmel prietka kontra l-Ġermaniżi lir-rekluti ġodda, li fiha jiddeskrivi lill-Ġermaniżi bħala subumani u jikkmanda lir-rekluti joqtlu kull Ġermaniż li jaraw. Father Palmer jisma' din il-prietka u jneħħi l-kurċifiss hu u ħiereġ.</p>
<p>Lura fit-trunċieri, maġġur furjuż jordna lill-Iskoċċiżi jisparaw fuq suldat Ġermaniż li kien dieħel fl-"art ta' ħadd" u kien miexi lejn il-linji Franċiżi. Is-suldati ma jolqtuhx apposta iżda jolqtu Jonathan li kien għadu mimli qrusa. Audebert, joħroġ jiġri u jsib li s-suldat milqut kien Ponchel. Fl-aħħar kliem tiegħu, Ponchel jgħid kif is-suldati Ġermaniżi kienu għenuh, żar lil ommu, u ħa kafè magħha. Jgħid ukoll lil Audebert li għandu tifel żgħir jismu Henri.</p>
<p>Il-kastig li jingħata Audebert ikun li jintbagħat Verdun, u jingħata ċanfira minn missieru, ġeneral. Audebert ma juri l-ebda rimors għal dak li ġara fuq il-front, u ikkundanna lil dawk is-superjuri li jitkellmu fuq sagrifiċċju imma li ma jafu xejn fuq it-tbatija tat-trunċieri. Jgħidlu ukoll bit-tifel li ried jieħu ħsieb, Henri. </p>
<p>Horstmayer u t-truppi tiegħu, li għadhom magħluqa f'ferrovija, jiġu infurmati mill-Prinċep li se jintbagħtu fil-Front tal-Lvant, u ma kellhomx permess isellmu lill-qraba tagħhom meta jgħaddi mill-Ġermanja. Jgħaffeġ l-armonica ta' Jörg u jgħid li Horstmayer, bħala Lhudi, ma kienx jistħoqqlu l-Iron Cross. Hekk kif il-ferrovija titlaq, il-Ġermaniżi jibdew jiħħamjaw għanja Skoċċiża li kienu tgħallmu mingħandhom, <hi rend="italic">L'Hymne des Fraternisés/ I'm Dreaming Of Home</hi>.</p>
L-atturi prinċipali
<list type="unordered"><item>Diane Kruger (vuċi: Natalie Dessay) fil-parti ta' Anna Sørensen (soprano Daniża, l-għarusa ta' Sprink)</item>
<item>Benno Fürmann (vuċi: Rolando Villazón) fil-parti tas-suldat Nikolaus Sprink (tenur Ġermaniż)</item>
<item>Guillaume Canet fil-parti tal-maġġur Audebert</item>
<item>Gary Lewis fil-parti ta' Father Palmer (qassis Kattoliku Skoċċiż u katalettier)</item>
<item>Dany Boon fil-parti tas-suldat Ponchel (ajjutant tal-kamp ta' Audebert)</item>
<item>Daniel Brühl fil-parti tal-maġġur Horstmayer</item>
<item>Bernard Le Coq fil-parti tal-ġeneral Franċiż</item></list>
</text></body></html>