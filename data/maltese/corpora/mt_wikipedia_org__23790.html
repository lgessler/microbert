<html><body><text id="wikipedia_mt_wikipedia_org__23790.html" ns="0" revid="262657" sourceurl="https://mt.wikipedia.org/wiki/Godfrey_Grima" title="Godfrey Grima" type="wikipedia">Godfrey Grima
<p><hi rend="bold">Godfrey Grima</hi> (Żejtun, 1942) huwa magħruf għall-kontribuzzjoni tiegħu fil-qasam
ġurnalistiku kemm lokali kif ukoll internazzjonali. </p>
Ġurnaliżmu
<p>Il-karriera tiegħu bdiet bħala reporter mal-gazzetta Il-Ħaddiem qabel mar jgħix Londra. </p>
<p>Fl-1967, Grima kien wieħed mill-ewwel rekluti tal-Financial Times Foreign Desk li dak iż-żmien, bħala gazzetta, kienet qed tespandi fuq livell internazzjonali. Kien fix-xogħol tiegħu mal-Financial Times li Grima speċjalizza fl-analiżi tal-aħbarijiet politiċi u ekonomiċi, liema analiżi, din il-gazzetta hija magħrufa għaliha b’mod universali.</p>
<p>Fl-1971, il-Financial Times fetħet uffiċċju f’Malta sabiex tkopri l-kwistjonijiet li għandhom
x’jaqsmu mal-Libja u l-attivitajiet militari li kienu qed iseħħu fil-Lvant u fil-Mediterran. Dan l-uffiċċju kien immexxi minn Grima li rtira mill-Financial Times fl-2010.</p>
<p>Grima kien il-fundatur tal-Associated News Group, illum magħruf bħala TBWA-ANG, aġenzija tal-komunikazzjoni magħrufa għall-kampanji ta’ reklamar li organizzat matul is-snin. Għal diversi snin, Grima kien ukoll iċ-Chairman ta’ din il-kumpanija.</p>
<p>Godfrey Grima huwa wkoll membru fil-Kunsill tal-Università u anke konsulent ma’ diversi
klijenti ewlenin kemm fis-settur pubbliku kif ukoll f’dak privat.</p>
<p>Is-Sur Grima halla din id-dinja fid-29 ta' Marzu 2021 waqt li kien posittiv bil-Covid-19. Huwa kellu 79 sena.</p>
</text></body></html>