<html><body><text id="wikipedia_mt_wikipedia_org__12987.html" ns="0" revid="248864" sourceurl="https://mt.wikipedia.org/wiki/Florentino_P%C3%A9rez" title="Florentino Pérez" type="wikipedia">Florentino Pérez<figure><caption>Florentino Pérez Rodríguez</caption></figure>
<p><hi rend="bold">Florentino Pérez Rodríguez</hi> (<ref target="https://mt.wikipedia.org/wiki/Madrid">Madrid</ref>, <ref target="https://mt.wikipedia.org/wiki/8_ta'_Marzu">8 ta' Marzu</ref> <ref target="https://mt.wikipedia.org/wiki/1947">1947</ref>) huwa imprenditur <ref target="https://mt.wikipedia.org/wiki/Spanja">Spanjol</ref>, eks-politiku u l-president attwali tal-klabb ta' <ref target="https://mt.wikipedia.org/wiki/Real_Madrid_CF">Real Madrid</ref> li jilgħabu fil-<ref target="https://mt.wikipedia.org/wiki/La_Liga">La Liga Spanjola</ref> u hu wkoll il-president attwali ta' ACS.</p>
Bijografija
<p>Florentino Pérez ingħaqad mal-partit tal-<ref target="https://mt.wikipedia.org/wiki/Unjoni_taċ-Ċentru_Demokratiku">Unjoni taċ-Ċentru Demokratiku</ref> fl-1979, fejn serva f'fost oħrajn fil-kunsill lokali ta' <ref target="https://mt.wikipedia.org/wiki/Madrid">Madrid</ref>. Fl-1986, Florentino Pérez ikkandida ruħu għall-elezzjonijiet ġenerali Spanjoli bħala kandidat għall-Partit Riformista Demokratiku.</p>
<p>Fl-1993, hu ġie inkarigat bħala president ta' <hi rend="italic">OCP Construcciones SA</hi>. Fl-1997, wara l-fużjoni ta' <hi rend="italic">OCP</hi> ma' <hi rend="italic">Gines y Navarro</hi> taħt l-isem il-ġdid <ref target="https://mt.wikipedia.org/wiki/Grupo_ACS">Actividades de Construcción y Servicios, S.A.</ref> (ACS), hu ġie maħtur bħala president tal-kumpanija l-ġdida.</p>
<p>Pérez ipprova għall-ewwel darba għall-presidenza ta' <ref target="https://mt.wikipedia.org/wiki/Real_Madrid">Real Madrid</ref> fl-1995. Hu ikkritika s-sitwazzjoni finanzjarja kritika tal-klabb u l-allegat ġestjoni ħażina tal-bord, imma tilef l-elezzjoni għad-danni ta' <ref target="https://mt.wikipedia.org/wiki/Ramón_Mendoza">Ramón Mendoza</ref> b'700 vot.</p>
Real Madrid
<p>It-tieni attentat tiegħu kien aktar sodisfaċenti meta fis-sena 2000 ħa l-post ta' president fejn għeleb l-isfida taċ-ċermen tal-klabb <ref target="https://mt.wikipedia.org/wiki/Lorenzo_Sanz">Lorenzo Sanz</ref>. Sanz assuma li r-rebħiet riċenti tal-klabb fit-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> tal-1998 u tas-sena 2000 kienu se jagħtuh vantaġġ fl-elezzjoni, imma l-kampanja ta' Pérez kienet telenka l-problemi finanzjarji li kien jinsab fihom il-klabb u għajdut ta' ġestjoni ħażina tal-bord preċedenti, ippruvaw il-kontra. Il-wegħda ta' Pérez li jġib lil <ref target="https://mt.wikipedia.org/wiki/Luís_Figo">Luís Figo</ref> mill-arċirivali <ref target="https://mt.wikipedia.org/wiki/FC_Barcelona">Barcelona</ref> lagħbet rwol deċiżiv fl-elezzjoni. Florentino Pérez reġa' ġie elett fl-2004 b'94.2% tal-voti totali.</p>
<p><ref target="https://mt.wikipedia.org/wiki/Luís_Figo">Luís Figo</ref> immarka l-bidu tal-politika ta' Pérez li jattira kull staġun lejn Real Madrid l-aqwa plejers tal-futbol. L-istrateġija għall-bidu kienet magħrufa bħala <hi rend="italic">Zidanes y Pavones</hi> imma l-plejers kienu jiġu riferuti bħala <hi rend="italic"><ref target="https://mt.wikipedia.org/wiki/Galáctico">Galácticos</ref></hi>. Fl-2001, <ref target="https://mt.wikipedia.org/wiki/Zinedine_Zidane">Zinedine Zidane</ref> wasal minn <ref target="https://mt.wikipedia.org/wiki/Juventus_FC">Juventus</ref> għar-rekord mondjali. Warajh waslu <ref target="https://mt.wikipedia.org/wiki/Ronaldo">Ronaldo</ref> fl-2002, <ref target="https://mt.wikipedia.org/wiki/David_Beckham">David Beckham</ref> fl-2003, <ref target="https://mt.wikipedia.org/wiki/Michael_Owen">Michael Owen</ref> fl-2004 u <ref target="https://mt.wikipedia.org/wiki/Robinho">Robinho</ref> fl-2005. Għall-bidu, il-politika ta' Perez bdiet tagħti l-frott minħabba li kull 'Galactico' bena kull skwadra madwar il-plejer, u kellhom bilanċ tajjeb bejn l-attakk u d-difiża. Fl-ewwel snin taħt il-gwida ta' Real Madrid, il-klabb rebaħ żewġ <ref target="https://mt.wikipedia.org/wiki/La_Liga">kampjonati</ref> u żied is-seba' Tazza taċ-Ċampjins, rekord tal-kompetizzjoni.</p>
<p>Florentino Pérez kien stqarr li kien irnexxielu li jeħles mid-djun tal-klabb, però d-direttur Ramón Calderón ikkontradixxa dak li ntqal.</p>
<p>Wara l-<ref target="https://mt.wikipedia.org/wiki/Kampjonat_tal-futbol_Spanjol_2002-03">istaġun 2002–03</ref>, Pérez keċċa lill-kowċ Vicente Del Bosque minkejja li kien għadu kif kiseb it-titlu tal-kampjonat għad-29 fl-istorja tal-klabb. Kien mifhum li fi ħdan il-klabb kien hemm diviżjoni politika, b'Del Bosque u l-plejers tiegħu (<ref target="https://mt.wikipedia.org/wiki/Fernando_Hierro">Fernando Hierro</ref>, <ref target="https://mt.wikipedia.org/wiki/Fernando_Morientes">Fernando Morientes</ref>, <ref target="https://mt.wikipedia.org/wiki/Steve_McManaman">Steve McManaman</ref> u <ref target="https://mt.wikipedia.org/wiki/Claude_Makélélé">Claude Makélélé</ref>) fuq naħa, u Pérez fuq in-naħa l-oħra tal-ħabel. Il-plejers imsemmijin kollha ħallew 'l-klabb fl-2003 hekk kif Pérez ipprova jerġa' jikseb il-kontroll.</p>
<p>Partikularment, Claude Makélélé, wieħed mill-aqwa midfilders difensivi u pedina fundamentali tas-suċċess ta' Real, iddeċieda li jsaqsi għal titjib fil-kuntratt kurrenti tiegħu bis-sosten ta' diversi minn sħabu fosthom Zidane, Raúl, McManaman u Fernando Morientes. Sa dak iż-żmien, Makélélé kien ukoll wieħed mill-inqas membri tal-iskwadra ta' Real Madrid li kienu l-inqas imħallsin, fejn kien jaqla' frazzjoni ta' dak li kien jiġi mħallas lill-Galácticos, imma Pérez irrifjuta li jikkunsidra r-rikjesta ta' Makélélé. B'dan ir-rifjut, Makélélé għamel rikjesta għal trasferiment, fejn mal-ewwel ħalla 'l-klabb biex jingħaqad ma' <ref target="https://mt.wikipedia.org/wiki/Chelsea_FC">Chelsea</ref>.</p>
<p>It-tluq ta' Makélélé wassal għal aktar numru ta' attakkanti ta' kalibru li ġew mixtrija, fosthom <ref target="https://mt.wikipedia.org/wiki/Michael_Owen">Michael Owen</ref>, <ref target="https://mt.wikipedia.org/wiki/Júlio_Baptista">Júlio Baptista</ref>, u <ref target="https://mt.wikipedia.org/wiki/Robinho">Robinho</ref>, biex Pérez ikompli mas-sistema tal-"Galacticos". Sfortunatament, il-'galaticos' kollha kienu plejers offensivi, li ġeneralment illimitaw l-irwoli u l-abbilitajiet difensivi, u Pérez falla li jsib sostitut għal Makélélé. Negozjati biex jinxtara <ref target="https://mt.wikipedia.org/wiki/Patrick_Vieira">Patrick Vieira</ref> minn <ref target="https://mt.wikipedia.org/wiki/Arsenal_FC">Arsenal</ref> fl-2004 fallew, minħabba li Pérez irrifjuta li jħallas salarji kbar għal "plejers difensivi".</p>
<p>Ħafna snin wara li telqu lil Real, McManaman u Morientes stqarrew li Makélélé kien l-iktar midfilder importanti u l-inqas apprezzat, b'dan tal-aħħar jistqarr "It-telfa ta' Makélélé kienet il-bidu tat-tmiem tal-<hi rend="bold">Los Galácticos</hi> ... Tista' tara li dan kien min-naħa l-oħra bidu ta' suċċessi għal Chelsea". Mill-<ref target="https://mt.wikipedia.org/wiki/Kampjonat_tal-futbol_Spanjol_2003-04">istaġun 2003–04</ref> 'il quddiem, bl-assenza ta' Del Bosque u Makélélé, Real Madrid fallew li jirbħu trofew.</p>
<p>Minkejja li l-politika ta' Pérez irriżultat f'iktar suċċess finanzjaru ibbażat fuq l-abbuż tal-potenzjal ta' bejgħ tal-klabb madwar id-dinja, speċjalment fl-<ref target="https://mt.wikipedia.org/wiki/Asja">Asja</ref>, hu ġie ikkritikat talli kien aktar qed jiffoka kif iġib 'il quddiem lil Real Madrid fuq il-lat finanzjaru u mhux biżżejjed fuq il-grawnd tal-futbol. Suċċessivament, hu irriżenja fis-27 ta' Frar, 2006, u irrikonoxxa li t-tim u l-klabb, flimkien, kellhom bżonn ta' direzzjoni ġdida.</p>
<p>Nhar l-14 ta' Marzu, 2009, Pérez uffiċjalment ħabbar il-kandidatura għall-presidenza ta' Real Madrid.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Minħabba li sal-1 ta' Ġunju 2009, hu kien l-uniku kandidat, Pérez ġie proklamat bħala l-president il-ġdid ta' Real Madrid.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Iffirmar ta' plejers

<p>Plejers immarkati b'tipa ħoxma bħalissa huma fit-tim.</p>


Ħoloq esterni
<list type="unordered"><item><ref target="http://www.florentinoperez.com/">Websajt Uffiċjali</ref></item>
<item><ref target="http://www.realmadrid.com/cs/Satellite/en/1193040472604/1202772776662/contenido/Presidente/Florentino_Perez.htm">Profil fuq Realmadrid.com</ref></item></list>
</text></body></html>