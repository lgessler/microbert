<html><body><text id="wikipedia_mt_wikipedia_org__26045.html" ns="0" revid="263190" sourceurl="https://mt.wikipedia.org/wiki/Katina_Muntanju%C5%BCa_ta%E2%80%99_Meskheti" title="Katina Muntanjuża ta’ Meskheti" type="wikipedia">Katina Muntanjuża ta’ Meskheti<figure><caption>Veduta tal-Katina Muntanjuża ta’ Meskheti minn ħdejn Abastumani, il-Georgia</caption></figure>
<p>Il-<hi rend="bold">Katina Muntanjuża ta’ Meskheti</hi> (bil-Georgjan: მესხეთის ქედი), magħrufa wkoll bħala l-<hi rend="bold">Katina Muntanjuża</hi> <hi rend="bold">Meskh/Meskhet/Meskhetjana</hi>, il-<hi rend="bold">Katina Muntanjuża ta’</hi> <hi rend="bold">Adzhar-Imereti</hi>, il-<hi rend="bold">Katina Muntanjuża ta’ Achara-Imereti,</hi> il-<hi rend="bold">Katina Muntanjuża ta’</hi> <hi rend="bold">Adzhar-Akhaltsikh</hi> kif ukoll il-<hi rend="bold">Muntanji Moschjani</hi>), hija parti mill-katina muntanjuża tal-Kawkasi ż-Żgħar fir-reġjun ta’ Meskheti fil-Lbiċ tal-<ref target="https://mt.wikipedia.org/wiki/Ġeorġja">Georgia</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ġeografija
<p>Il-katina muntanjuża hija twila 150 km u l-ogħla punt hija l-muntanja Mepistskharo b’elevazzjoni ta’ 2,850 metru ’l fuq mil-livell tal-baħar. Il-Katina Muntanjuża ta’ Meskheti hija kkaratterizzata minn ammont kbir ta’ preċipitazzjoni (eż. xita, silġ, borra, eċċ.). It-territorju madwar il-muntanja Mtirala (is-sezzjoni Aġarjana tal-katina muntanjuża) kellu l-iktar ammont ta’ preċipitazzjoni fi ħdan l-Unjoni Sovjetika u huwa l-iktar żona umduża tal-<ref target="https://mt.wikipedia.org/wiki/Kawkasu">Kawkasu</ref>, bi preċipitazzjoni annwali ta’ madwar 4500 mm fis-sena. Bosta xmajjar inixxu mill-Katina Muntanjuża ta’ Meskheti — fosthom <ref target="https://mt.wikipedia.org/wiki/Supsa">Supsa</ref>, <ref target="https://mt.wikipedia.org/wiki/Acharis-Tsqali">Acharis-Tsqali</ref> u <ref target="https://mt.wikipedia.org/wiki/Natanebi">Natanebi</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Flora u fawna
<p>Fit-territorju tal-Katina Muntanjuża ta’ Meskheti jgħixu bosta speċijiet endemiċi u rari. It-territorju huwa mimli foresti b’siġar li jwaqqgħu l-weraq (siġar tal-ballut, tal-qastan, tal-aġġru, tal-karpin, tal-fagu) f’elevazzjoni ta’ inqas minn 1,200 metru ’l fuq mil-livell tal-baħar, kif ukoll foresti b’siġar koniferi (tal-abit, taż-żnuber u f’xi każijiet tal-arżnu) f’elevazzjoni ta’ bejn 1,200 u 1,800 metru. L-ogħla reġjuni tal-katina muntanjuża fihom mergħat sub-Alpini u Alpini.</p>
<p>14% tat-territorju tal-Katina Muntanjuża ta’ Meskheti huwa inkluż fi tliet parks nazzjonali tal-Georgia — il-parks nazzjonali ta’ Borjomi-Kharagauli, ta’ Kintrishi u ta’ Mtirala.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
</text></body></html>