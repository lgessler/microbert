<html><body><text id="wikipedia_mt_wikipedia_org__26276.html" ns="0" revid="264493" sourceurl="https://mt.wikipedia.org/wiki/Francesco_Zahra" title="Francesco Zahra" type="wikipedia">Francesco Zahra
<p><hi rend="bold">Franġisk Zahra</hi> (tgħammed <hi rend="bold">Francesco Vincenzo Zahra</hi> fil-15 ta’ Diċembru 1710 - miet id-19 ta’ Awwissu 1773) kien pittur <ref target="https://mt.wikipedia.org/wiki/Maltin">Malti</ref> li prinċipalment pitter xogħlijiet reliġjużi fl-istil <ref target="https://mt.wikipedia.org/wiki/Pittura_barokka">Barokk</ref> Naplitan. Ix-xogħlijiet tiegħu jinstabu f’ħafna knejjes madwar il-<ref target="https://mt.wikipedia.org/wiki/Malta">Gżejjer Maltin</ref>, kif ukoll f’xi kollezzjonijiet privati u tal-mużewijiet. Huwa meqjus bħala l-aqwa pittur ta’ Malta tas-seklu 18.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Bijografija
<figure><caption><hi rend="italic">San Nikola ta’ Myra</hi>, il-Mużew Nazzjonali tal-Arti, il-Belt Valletta</caption></figure>
<p>Zahra twieled l-<ref target="https://mt.wikipedia.org/wiki/L-Isla">Isla</ref>, u huwa iben in-naġġar <ref target="https://mt.wikipedia.org/wiki/Pietro_Paolo_Zahra">Pietro Paolo Zahra</ref> u <ref target="https://mt.wikipedia.org/wiki/Augustina_Casanova">Augustina Casanova</ref>. Id-data eżatta tat-twelid tiegħu mhix magħrufa, iżda tgħammed fil-Knisja Parrokkjali tal-Isla fil-15 ta’ Diċembru 1710. Ftit huwa magħruf dwar il-ħajja bikrija ta’ Zahra, iżda x’aktarx irċieva edukazzjoni tajba.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-karriera ta’ Franġisk Zahra bħala artist damet għal erba’ deċennji, u ġie meqjus bħala l-aqwa pittur Malti tas-seklu 18.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Huwa pitter bl-istil Barokk u kien influwenzat ħafna mix-xena artistika ta’ <ref target="https://mt.wikipedia.org/wiki/Napli">Napli</ref>. Ix-xogħlijiet ta’ Zahra jinkludu bosta pitturi reliġjużi, inkluż opri tal-arti ta’ fuq l-artali jew pitturi kbar oħra għall-knejjes, pitturi mal-volti tal-knejjes u pitturi devozzjonali għal kummissjonijiet privati. Huwa wettaq ukoll għadd ta’ ritratti, tpinġijiet għall-paraventi ornamentali ta’ fuq l-artali, xi għamara fil-knejjes u xogħlijiet bl-irħam.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Probabbilment beda jpitter ta’ età żgħira, u x’aktarx tħarreġ fl-istudjo ta’ <ref target="https://mt.wikipedia.org/wiki/Gio_Nicola_Buhagiar">Gio Nicola Buhagiar</ref> fis-snin 30 tas-seklu 18. Għall-ħabta tal-1740, l-istil tiegħu beda jimmatura u jiżviluppa iktar minn dak tat-tutur tiegħu Buhagiar. Zahra sar l-iktar pittur prolifiku Malti għall-ħabta tal-1745, u kien rivali tal-artist Franċiż <ref target="https://mt.wikipedia.org/wiki/Antoine_de_Favray">Antoine de Favray</ref> li dak iż-żmien kien jaħdem Malta. L-istil ta’ Zahra kompla jiżviluppa tul is-snin, u lejn nofs is-snin 50 tas-seklu 18, il-figuri tiegħu u l-atmosfera tal-pitturi tiegħu kienu nbidlu, u bdew juru influwenzi minn <ref target="https://mt.wikipedia.org/wiki/Mattia_Preti">Mattia Preti</ref> u Favray innifsu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-ewwel kummissjoni sinifikanti ta’ Franġisk Zahra waslet fl-1732, meta pitter opra tal-arti għal fuq l-artal li kienet turi <hi rend="italic">Tliet Qaddisin Dumnikani Jaduraw l-Isem Imqaddes ta’ Ġesù</hi> għall-Knisja ta’ <ref target="https://mt.wikipedia.org/wiki/Santa_Marija">Santa Marija</ref> tal-Grotta, ir-<ref target="https://mt.wikipedia.org/wiki/Rabat_(Malta)">Rabat</ref>. L-iktar xogħol sinifikanti tiegħu jinkludi l-pitturi fuq is-saqaf tas-Sala Kapitolari tal-Katidral tal-<ref target="https://mt.wikipedia.org/wiki/Imdina">Imdina</ref>, li wettaq fl-1756.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Franġisk Zahra ċċaqlaq minn belt twelidu l-Isla u mar jgħix fil-belt kapitali Valletta. Huwa kien miżżewweġ lil <ref target="https://mt.wikipedia.org/wiki/Teresa_Fenech">Teresa Fenech</ref> mis-26 ta’ Frar 1743 sal-mewt prematura tagħha fis-27 ta’ Mejju 1751. Huma kellhom ħamest itfal flimkien, u tlieta minnhom baqgħu ħajjin wara l-infanzja. Zahra miet fid-19 ta’ Awwissu 1773 meta kellu 62 sena.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Xogħlijiet
<figure><caption><hi rend="italic">Qtugħ ir-Ras ta’ San Ġorġ</hi> (1763), il-Bażilika ta’ San Ġorġ, ir-Rabat, Għawdex</caption></figure>
<p>Ix-xogħlijiet ta’ Zahra jinstabu f’ħafna knejjes fil-Gżejjer Maltin, kif ukoll f’kollezzjonijiet privati u tal-mużewijiet. Ix-xogħlijiet ta’ Zahra jinsabu fil-Katidral ta’ San Pawl, l-Imdina, il- <ref target="https://mt.wikipedia.org/wiki/Knisja_Katidrali_ta'_Għawdex">Katidral tal-Assunta, Għawdex</ref>, il-Knejjes Parrokkjali ta’ <ref target="https://mt.wikipedia.org/wiki/Ħ'Attard">Ħ’Attard</ref>, ta’ <ref target="https://mt.wikipedia.org/wiki/Balzan">Ħal Balzan</ref>, ta’ Birkirkara, tal-<ref target="https://mt.wikipedia.org/wiki/Furjana">Furjana</ref>, ta’ <ref target="https://mt.wikipedia.org/wiki/Għarb">Għarb</ref>, ta’ <ref target="https://mt.wikipedia.org/wiki/Għargħur">Ħal Għargħur</ref>, ta’ <ref target="https://mt.wikipedia.org/wiki/Ħal_Għaxaq">Ħal Għaxaq</ref>, tal-<ref target="https://mt.wikipedia.org/wiki/Gudja">Gudja</ref>, ta’ <ref target="https://mt.wikipedia.org/wiki/Ħal_Lija">Ħal Lija</ref>, ta’ <ref target="https://mt.wikipedia.org/wiki/Marsaxlokk">Marsaxlokk</ref>, tal-<ref target="https://mt.wikipedia.org/wiki/Mosta">Mosta</ref>, tan-<ref target="https://mt.wikipedia.org/wiki/Naxxar">Naxxar</ref>, ta’ <ref target="https://mt.wikipedia.org/wiki/Ħal_Qormi">Ħal Qormi</ref>, tar-<ref target="https://mt.wikipedia.org/wiki/Rabat">Rabat</ref>, tal-Isla, tas-<ref target="https://mt.wikipedia.org/wiki/Siġġiewi">Siġġiewi</ref>, ta’ Tas-Sliema, ta’ <ref target="https://mt.wikipedia.org/wiki/Ħal_Tarxien">Ħal Tarxien</ref>, tal-Belt Valletta, tar-Rabat (Għawdex), tax-<ref target="https://mt.wikipedia.org/wiki/Xagħra">Xagħra</ref>, tax-<ref target="https://mt.wikipedia.org/wiki/Knisja_Arċipretali_San_Gwann_Battista">Xewkija</ref>, ta’ <ref target="https://mt.wikipedia.org/wiki/Ħaż-Żabbar">Ħaż-Żabbar</ref>, ta’ <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, taż-<ref target="https://mt.wikipedia.org/wiki/Żejtun">Żejtun</ref> u taż-<ref target="https://mt.wikipedia.org/wiki/Żurrieq">Żurrieq</ref>, flimkien ma’ bosta knejjes u <ref target="https://mt.wikipedia.org/wiki/Kappella">kappelli</ref> oħra.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Xi xogħlijiet jinsabu fil-Mużew Nazzjonali tal-Belle Arti fil-Belt Valletta u fil-Mużew ta’ Wignacourt fir-Rabat.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>