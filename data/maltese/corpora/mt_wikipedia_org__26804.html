<html><body><text id="wikipedia_mt_wikipedia_org__26804.html" ns="0" revid="267604" sourceurl="https://mt.wikipedia.org/wiki/Arkitett" title="Arkitett" type="wikipedia">Arkitett<figure><caption>Arkitett fl-1893</caption></figure>
<p><hi rend="bold">Arkitett</hi> huwa persuna li tippjana, tiddisinja u tissorvelja l-kostruzzjoni tal-binjiet.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-prattika tal-<ref target="https://mt.wikipedia.org/wiki/Arkitettura">arkitettura</ref> tfisser li wieħed jipprovdi servizzi marbuta mad-disinn tal-binjiet u l-ispazju fi ħdan sit madwar il-binjiet li jkunu joqogħdu fihom il-bnedmin jew jintużaw minnhom prinċipalment.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Etimoloġikament, it-terminu “arkitett” joriġina mil-Latin <hi rend="italic">architectus</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, li ġej mill-Grieg<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> (<hi rend="italic">arkhi-</hi>, kap/ewlieni + <hi rend="italic">tekton</hi>, bennej, jiġifieri, kap bennej jew bennej ewlieni).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Skont l-abbozz ta’ liġi ta’ <ref target="https://mt.wikipedia.org/wiki/Malta">Malta</ref> Nru 163 tad-9 ta’ Ottubru 2020, it-titli “arkitett” u “perit” jistgħu jintużaw b’mod interkambjabbli. Madankollu, teknikament mhux kull perit huwa neċessarjament arkitett, ladarba jista’ jkun hemm perit arkitett (bil-warrant apposta skont il-liġi) u perit inġinier (li ma jkunx arkitett).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Ir-rekwiżiti professjonali għall-arkitetti jvarjaw minn post għall-ieħor. Id-deċiżjonijiet ta’ arkitett jaffettwaw is-sikurezza pubblika, u b’hekk arkitett irid ikun għamel taħriġ speċjalizzat li jikkonsisti minn <ref target="https://mt.wikipedia.org/wiki/Edukazzjoni">edukazzjoni</ref> avvanzata<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> u esperjenza prattika qabel ma jingħata liċenzja jew warrant biex jipprattika l-arkitettura. Ir-rekwiżiti prattiċi, tekniċi u akkademiċi biex wieħed isir arkitett ivarjaw skont il-ġurisdizzjoni, għalkemm l-istudju formali tal-arkitettura fl-istituzzjonijiet akkademiċi kellu rwol ċentrali fl-iżvilupp tal-<ref target="https://mt.wikipedia.org/wiki/Professjoni">professjoni</ref> b’mod kumplessiv.</p>
Oriġini
<figure><caption><ref target="https://mt.wikipedia.org/wiki/Filippo_Brunelleschi">Filippo Brunelleschi</ref> huwa meqjus bħala wieħed mill-aqwa arkitetti fl-istorja<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></caption></figure>
<p>Tul l-<ref target="https://mt.wikipedia.org/wiki/Storja">istorja</ref> tal-qedem u <ref target="https://mt.wikipedia.org/wiki/Medjuevu">Medjevali</ref> kollha, il-biċċa l-kbira tad-disinn arkitettoniku u l-kostruzzjoni kienu jitwettqu minn <ref target="https://mt.wikipedia.org/wiki/Artiġjan">artiġjani</ref>—bħal pereżempju ħaddiema tal-ġebel u <ref target="https://mt.wikipedia.org/wiki/Mastrudaxxa">mastrudaxxi</ref> li kienu jagħmluha ta’ arkitett. Sa żminijietna, għad ma hemmx distinzjoni ċara bejn arkitett u inġinier. Fl-<ref target="https://mt.wikipedia.org/wiki/Ewropa">Ewropa</ref>, it-titli ta’ arkitett u ta’ inġinier kienu primarjament varjazzjonijiet ġeografiċi li kienu jirreferu għall-istess persuna, u sikwit kienu jintużaw b’mod interkambjabbli.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Huwa suġġerit li diversi żviluppi fit-teknoloġija u fil-<ref target="https://mt.wikipedia.org/wiki/Matematika">matematika</ref> ppermettew l-iżvilupp tal-professjoni ta’ arkitett, separatament mill-artiġjan prattikant. Il-karta ma kinitx tintuża fl-Ewropa għat-tfassil tal-pjanti tal-binjiet sas-seklu 15 iżda kulma jmur bdiet issir dejjem iktar disponibbli wara l-1500. Il-lapsijiet bdew jintużaw iktar spiss għat-tfassil tal-pjanti tal-binjiet sal-1600. Id-disponibbiltà tal-karta u tal-lapsijiet ippermettiet it-tpinġijiet tad-disinni qabel il-kostruzzjoni magħmula minn professjonisti.<ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref> Fl-istess żmien, l-introduzzjoni tal-perspettiva lineari u ta’ innovazzjonijiet bħall-użu ta’ projezzjonijiet differenti biex tiġi deskritta binja tridimensjonali b’żewġ dimensjonijiet, flimkien ma’ iktar fehim tal-akkuratezza dimensjonali, għenu biex id-disinjaturi tal-binjiet ikunu jistgħu jikkomunikaw l-ideat tagħhom. Madankollu, l-iżvilupp kien gradwali. Sas-seklu 18, il-binjiet komplew jiġu ddisinjati u jiġu stabbiliti mill-artiġjani għajr il-proġetti bi status għoli.<ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Arkitettura
<figure><caption><ref target="https://mt.wikipedia.org/wiki/Zaha_Hadid">Zaha Hadid</ref>, ir-rebbieħa tal-Premju Pritzker fl-2004</caption></figure>
<p>Fl-iktar pajjiżi żviluppati, dawk li jkunu kkwalifikati b’liċenzja, ċertifikazzjoni, warrant jew reġistrazzjoni ma’ korp rilevanti (spiss governattiv) biss jistgħu legalment jipprattikaw l-arkitettura. Tali liċenzjar ikun jirrikjedi lawrija universitarja, tlestija tal-eżamijiet b’suċċess, kif ukoll perjodu ta’ taħriġ.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Ir-rappreżentazzjoni ta’ xi ħadd bħala arkitett permezz tal-użu tat-termini u tat-titli tkun ristretta għall-individwi bil-liċenzja jew bil-warrant skont il-liġi, għalkemm inġenerali, derivati bħal pereżempju disinjatur arkitettoniku spiss ma jkunux protetti bil-liġi.</p>
<p>Il-prattika tal-arkitettura timplika l-kapaċità li wieħed jipprattika b’mod indipendenti mingħajr il-ħtieġa ta’ superviżjoni. It-terminu “professjonist tad-disinn tal-binjiet” (jew “professjonist tad-disinn”), b’kuntrast ma’ dan, huwa ferm usa’ bħala terminu u tinkludi lill-professjonisti li jipprattikaw indipendentement taħt professjoni alternattiva oħra, bħal pereżempju l-professjonisti tal-inġinerija, jew dawk li jassistu fil-prattika tal-arkitettura taħt is-superviżjoni ta’ arkitett bil-liċenzja jew bil-warrant, fosthom l-arkitetti apprendisti. F’ħafna postijiet, l-individwi indipendenti u mhux liċenzjati jistgħu jwettqu disinni mingħajr restrizzjonijiet professjonali u jiddisinjaw id-djar u strutturi żgħar oħra.</p>
Prattika
<p>Fil-professjoni tal-arkitett, l-għarfien tekniku u ambjentali, il-ġestjoni tad-disinn u tal-kostruzzjoni, u l-fehim tan-negozju huma importanti daqs id-disinn stess. Madankollu, id-disinn huwa l-ixprun tul il-proġett kollu u lil hinn minnu. Arkitett jaċċetta l-kummissjoni mingħand klijent. Il-kummissjoni jaf tkun tinvolvi t-tħejjija ta’ rapporti dwar il-fattibbiltà, l-awditjar tal-bini, id-disinn ta’ binja jew ta’ diversi binjiet, strutturi, u tal-ispazji bejniethom. L-arkitett jipparteċipa fl-iżvilupp tar-rekwiżiti li jkun irid il-klijent fil-binja. Tul il-proġett (mill-ippjanar sal-okkupanza), l-arkitett jikkoordina tim tad-disinn. L-inġiniera strutturali, mekkaniċi u elettriċi, kif ukoll speċjalisti oħra, jitqabbdu mill-klijent jew mill-arkitett, li jrid jiżgura li x-xogħol ikun ikkoordinat għall-kostruzzjoni tad-disinn.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Organizzazzjonijiet professjonali
<p>Jeżistu għadd ta’ organizzazzjonijiet professjonali nazzjonali li jippromwovu l-iżvilupp tal-karrieri u tan-negozju fl-arkitettura.</p>
<list type="unordered"><item>L-Unjoni Internazzjonali tal-Arkitetti (UIA)</item>
<item>L-Istitut Amerikan tal-Arkitetti (AIA), l-<ref target="https://mt.wikipedia.org/wiki/Stati_Uniti">Istati Uniti</ref></item>
<item>L-Istitut Irjali tal-Arkitetti Brittaniċi (RIBA), ir-<ref target="https://mt.wikipedia.org/wiki/Renju_Unit">Renju Unit</ref></item>
<item>Il-Bord tar-Reġistrazzjoni tal-Arkitetti (ARB), ir-Renju Unit</item>
<item>L-Istitut Awstraljan tal-Arkitetti (AIA), l-<ref target="https://mt.wikipedia.org/wiki/Awstralja">Awstralja</ref></item>
<item>L-Istitut tal-Arkitetti tal-Afrika t’Isfel (SAIA), l-<ref target="https://mt.wikipedia.org/wiki/Afrika_t’Isfel">Afrika t’Isfel</ref></item>
<item>L-Assoċjazzjoni tal-Arkitetti Konsulenti (ACA), ir-Renju Unit<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item>L-Assoċjazzjoni tal-Arkitetti bil-Liċenzja (ALA), l-Istati Uniti</item>
<item>Il-Consejo Profesional de Arquitectura y Urbanismo (CPAU), l-<ref target="https://mt.wikipedia.org/wiki/Arġentina">Arġentina</ref></item>
<item>L-Istitut Indjan tal-Arkitetti (IIA) u l-Kunsill tal-Arkitettura (COA), l-<ref target="https://mt.wikipedia.org/wiki/Indja">Indja</ref></item></list>
</text></body></html>