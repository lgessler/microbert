<html><body><text id="wikipedia_mt_wikipedia_org__25818.html" ns="0" revid="261925" sourceurl="https://mt.wikipedia.org/wiki/Ark_%C4%A0eodetiku_ta%E2%80%99_Struve" title="Ark Ġeodetiku ta’ Struve" type="wikipedia">Ark Ġeodetiku ta’ Struve<figure><caption>Mappa li turi l-punti tal-Ark Ġeodetiku ta’ Struve</caption></figure>
<p>L-<hi rend="bold">Ark Ġeodetiku ta’ Struve</hi> huwa katina ta’ triangolazzjonijiet tal-istħarriġ minn <ref target="https://mt.wikipedia.org/wiki/Hammerfest">Hammerfest</ref> fin-<ref target="https://mt.wikipedia.org/wiki/Norveġja">Norveġja</ref> sal-<ref target="https://mt.wikipedia.org/wiki/Baħar_Iswed">Baħar Iswed</ref>, li tgħaddi minn għaxar pajjiżi (in-Norveġja, l-<ref target="https://mt.wikipedia.org/wiki/Żvezja">Iżvezja</ref>, il-<ref target="https://mt.wikipedia.org/wiki/Finlandja">Finlandja</ref>, ir-<ref target="https://mt.wikipedia.org/wiki/Russja">Russja</ref>, l-<ref target="https://mt.wikipedia.org/wiki/Estonja">Estonja</ref>, il-<ref target="https://mt.wikipedia.org/wiki/Latvja">Latvja</ref>, il-<ref target="https://mt.wikipedia.org/wiki/Litwanja">Litwanja</ref>, il-<ref target="https://mt.wikipedia.org/wiki/Bjelorussja">Belarussja</ref>, il-<ref target="https://mt.wikipedia.org/wiki/Moldova">Moldova</ref> u l-<ref target="https://mt.wikipedia.org/wiki/Ukrajna">Ukrajna</ref>) u hija twila 2,820 kilometru. Bis-saħħa tal-Ark Ġeodetiku ta’ Struve seta’ jsir l-ewwel kejl preċiż ta’ meridjan tad-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-katina ġiet stabbilita u ntużat mix-xjenzat Russu mwieled il-<ref target="https://mt.wikipedia.org/wiki/Ġermanja">Ġermanja</ref> <ref target="https://mt.wikipedia.org/wiki/Friedrich_Georg_Wilhelm_von_Struve">Friedrich Georg Wilhelm von Struve</ref> bejn l-1816 u l-1855 biex jistabbilixxi d-daqs preċiż u l-għamla tad-dinja. Dak iż-żmien, l-Ark Ġeodetiku ta’ Struve kien jgħaddi minn tliet pajjiżi biss: in-Norveġja, l-Iżvezja u l-Imperu Russu. L-ewwel punt tal-Ark jinsab fl-Osservatorju Antik ta’ <ref target="https://mt.wikipedia.org/wiki/Tartu">Tartu</ref>, fl-Estonja, fejn Struve wettaq il-biċċa l-kbira tar-riċerka tiegħu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fl-2005, l-Ark Ġeodetiku ta’ Struve ġie ddeżinjat bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> transnazzjonali tal-<ref target="https://mt.wikipedia.org/wiki/UNESCO">UNESCO</ref> b’ġabra ta’ 34 plakka kommemorattiva jew obeliski mill-265 punt oriġinali mmarkati b’toqob imħaffrin fil-blat, slaleb tal-<ref target="https://mt.wikipedia.org/wiki/Ħadid">ħadid</ref>, borġ ġebel, eċċ.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-kejl tal-katina tat-triangolazzjonijiet jinkludi 258 triangolu u 265 vertiċi ġeodetiku. L-iktar punt fit-Tramuntana jinsab ħdejn Hammerfest fin-Norveġja u l-iktar punt fin-Nofsinhar jinsab ħdejn il-Baħar l-Iswed fl-Ukrajna. Dan is-Sit ta’ Wirt Dinji huwa transnazzjonali peress li huwa maqsum bejn 10 pajjiżi, it-tieni l-iktar Sit ta’ Wirt Dinji transnazzjonali wara l-<ref target="https://mt.wikipedia.org/wiki/Foresti_Antiki_u_Primordjali_tal-Fagu_tal-Karpazji_u_ta’_Reġjuni_Oħra_tal-Ewropa">Foresti Antiki u Primordjali tal-Fagu tal-Karpazji u ta’ Reġjuni Oħra tal-Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Katina
<figure><caption>Il-monument f’Hammerfest li jimmarka l-iktar punt ta’ Struve fit-Tramuntana</caption></figure>
Norveġja
<list type="unordered"><item>Fuglenes f’Hammerfest  (70°40′12″N 23°39′48″E﻿ / ﻿70.67000°N 23.66333°E﻿ / 70.67000; 23.66333)</item>
<item>Raipas f’Alta (69°56′19″N 23°21′37″E﻿ / ﻿69.93861°N 23.36028°E﻿ / 69.93861; 23.36028)</item>
<item>Luvdiidcohkka f’Kautokeino (69°39′52″N 23°36′08″E﻿ / ﻿69.66444°N 23.60222°E﻿ / 69.66444; 23.60222)</item>
<item>Baelljasvarri f’Kautokeino  (69°01′43″N 23°18′19″E﻿ / ﻿69.02861°N 23.30528°E﻿ / 69.02861; 23.30528)</item></list>
Żvezja
<list type="unordered"><item>"Pajtas-vaara" (Tynnyrilaki) f’Kiruna</item>
<item>"Kerrojupukka" (Jupukka) f’Pajala</item>
<item>Pullinki f’Övertorneå</item>
<item>"Perra-vaara" (Perävaara) f’Haparanda</item></list>
Finlandja
<list type="unordered"><item>Stuor-Oivi (attwalment Stuorrahanoaivi) f’Enontekiö (68°40′57″N 22°44′45″E﻿ / ﻿68.68250°N 22.74583°E﻿ / 68.68250; 22.74583)</item>
<item>Avasaksa (attwalment Aavasaksa) f’Ylitornio (66°23′52″N 23°43′31″E﻿ / ﻿66.39778°N 23.72528°E﻿ / 66.39778; 23.72528)</item>
<item>Torneå (attwalment il-Knisja ta’ Alatornio) f’Tornio (65°49′48″N 24°09′26″E﻿ / ﻿65.83000°N 24.15722°E﻿ / 65.83000; 24.15722)</item>
<item>Puolakka (attwalment Oravivuori) f’Korpilahti (61°55′36″N 25°32′01″E﻿ / ﻿61.92667°N 25.53361°E﻿ / 61.92667; 25.53361)</item>
<item>Porlom II (attwalment Tornikallio) f’Lapinjärvi (60°42′17″N 26°00′12″E﻿ / ﻿60.70472°N 26.00333°E﻿ / 60.70472; 26.00333)</item>
<item>Svartvira (attwalment Mustaviiri) f’Pyhtää (60°16′35″N 26°36′12″E﻿ / ﻿60.27639°N 26.60333°E﻿ / 60.27639; 26.60333)</item></list>
<figure><caption>Il-punt Z fir-Russja</caption></figure>
Russja
<list type="unordered"><item>"Mäki-päälys" (Mäkipäällys (il-Finlandja fl-1917/1920-1940) f’Gogland (Suursaari)</item>
<item>"Hogland, Z" (Gogland, Tochka Z) f’Gogland (60°5′9.8″N 26°57′37.5″E﻿ / ﻿60.086056°N 26.960417°E﻿ / 60.086056; 26.960417)</item></list>
Estonja
<list type="unordered"><item>"Woibifer" (Võivere) fil-Parroċċa ta’ Väike-Maarja Parish (59°03′28″N 26°20′16″E﻿ / ﻿59.05778°N 26.33778°E﻿ / 59.05778; 26.33778)</item>
<item>"Katko" (Simuna) fil-Parroċċa ta’ Väike-Maarja (59°02′54″N 26°24′51″E﻿ / ﻿59.04833°N 26.41417°E﻿ / 59.04833; 26.41417)</item>
<item>"Dorpat" (l-Osservatorju Antiku ta’ Tartu) f’Tartu (58°22′43.64″N 26°43′12.61″E﻿ / ﻿58.3787889°N 26.7201694°E﻿ / 58.3787889; 26.7201694)</item></list>
<figure><caption>L-Osservatorju Antik ta’ Tartu, l-Estonja</caption></figure>
Latvja
<list type="unordered"><item>"Sestu-Kalns" (Ziestu) f’Ērgļu novads (56°50′24″N 25°38′12″E﻿ / ﻿56.84000°N 25.63667°E﻿ / 56.84000; 25.63667)</item>
<item>"Jacobstadt" f’Jēkabpils (56°30′05″N 25°51′24″E﻿ / ﻿56.50139°N 25.85667°E﻿ / 56.50139; 25.85667)</item></list>
Litwanja
<list type="unordered"><item>"Karischki" (Gireišiai) f’Panemunėlis (55°54′09″N 25°26′12″E﻿ / ﻿55.90250°N 25.43667°E﻿ / 55.90250; 25.43667)</item>
<item>"Meschkanzi" (Meškonys) f’Nemenčinė (54°55′51″N 25°19′00″E﻿ / ﻿54.93083°N 25.31667°E﻿ / 54.93083; 25.31667)</item>
<item>"Beresnäki" (Paliepiukai) f’Nemėžis (54°38′04″N 25°25′45″E﻿ / ﻿54.63444°N 25.42917°E﻿ / 54.63444; 25.42917)</item></list>
<figure><caption>Il-monument ta’ wieħed mill-punti ta’ Struve fil-Belarussja</caption></figure>
Belarussja
<list type="unordered"><item>"Tupischki" (Tupishki) fid-distrett ta’ Ashmyany (54°17′30″N 26°2′43″E﻿ / ﻿54.29167°N 26.04528°E﻿ / 54.29167; 26.04528)</item>
<item>"Lopati" (Lopaty) fid-distrett ta’ Zelva (53°33′38″N 24°52′11″E﻿ / ﻿53.56056°N 24.86972°E﻿ / 53.56056; 24.86972)</item>
<item>"Ossownitza" (Ossovnitsa) fid-distrett ta’ Ivanovo (52°17′22″N 25°38′58″E﻿ / ﻿52.28944°N 25.64944°E﻿ / 52.28944; 25.64944)</item>
<item>"Tchekutsk" (Chekutsk) fid-distrett ta’ Ivanovo (52°12′28″N 25°33′23″E﻿ / ﻿52.20778°N 25.55639°E﻿ / 52.20778; 25.55639)</item>
<item>"Leskowitschi" (Leskovichi) fid-distrett ta’ Ivanovo (52°9′39″N 25°34′17″E﻿ / ﻿52.16083°N 25.57139°E﻿ / 52.16083; 25.57139)</item></list>
Moldova
<list type="unordered"><item>"Rudi" ħdejn il-villaġġ ta’ Rudi, fid-distrett ta’ Soroca (48°19′08″N 27°52′36″E﻿ / ﻿48.31889°N 27.87667°E﻿ / 48.31889; 27.87667)</item></list>
Ukrajna
<list type="unordered"><item>Katerynivka f’Antonivka, Khmelnytsky Oblast (49°33′57″N 26°45′22″E﻿ / ﻿49.56583°N 26.75611°E﻿ / 49.56583; 26.75611 )</item>
<item>Felshtyn f’Hvardiiske, Khmelnytsky Oblast (49°19′48″N 26°40′55″E﻿ / ﻿49.33000°N 26.68194°E﻿ / 49.33000; 26.68194 )</item>
<item>Baranivka f’Baranivka, Khmelnytsky Oblast (49°08′55″N 26°59′30″E﻿ / ﻿49.14861°N 26.99167°E﻿ / 49.14861; 26.99167 )</item>
<item>Staro-Nekrasivka (Stara Nekrasivka) f’Nekrasivka, Odesa Oblast (45°19′54″N 28°55′41″E﻿ / ﻿45.33167°N 28.92806°E﻿ / 45.33167; 28.92806 )<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></item></list>
Riżultati
Storiċi
<p>Meta ġew ippubblikati l-ewwel riżultati fl-1858, ġie stmat li l-<ref target="https://mt.wikipedia.org/wiki/Ellittiċità">ellittiċità</ref> (fenomenu matemiku tal-iċċattjar) tad-dinja fuq naħa kienet 294.26. Ġie stmat ukoll li r-raġġ ekwatorjali tad-dinja kien 6,378,360.7 metru.</p>
<p>Fl-2005, il-kejl reġa’ sar permezz tan-navigazzjoni bis-satellita. B’hekk, ġie stmat li l-ellittiċità tad-dinja fuq naħa kienet 298.257 222 101 u r-raġġ ekwatorjali tad-dinja kien 6,378,136.8 metru.</p>
<p>Stħarriġ iktar bikri, li kien sar fl-1740, kien irriżulta f’ellittiċità tad-dinja fuq naħa ta’ 178 u r-raġġ ekwatorjali tad-dinja kien 6,396,800 metru.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Moderni
<p>L-iktar punt fit-Tramuntana: Hammerfest (Fuglenes): 70° 40′ 11.23″ N</p>
<p>L-iktar punt fin-Nofsinhar: Ismail (Staro-Nekrassowka): 45° 20′ 02.94″ N</p>
<p>Differenza fil-Latitudni Ġeodetika: 25° 20′ 08.29″</p>
<p>Distanza f’kilometri: 2,821.853 ± 0.012<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Sit ta’ Wirt Dinji
<figure><caption>Friedrich Georg Wilhelm von Struve</caption></figure>
<p>L-Ark Ġeodetiku ta’ Struve sar Sit ta’ Wirt Dinji transnazzjonali tal-UNESCO fl-2005 b’ġabra ta’ 34 plakka kommemorattiva jew obeliski mill-265 punt oriġinali mmarkati b’toqob imħaffrin fil-blat, slaleb tal-ħadid, borġ ġebel, eċċ. f’għaxar pajjiżi differenti.</p>
<p>Il-valur universali straordinarju tiegħu ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-Ark jirrappreżenta l-ewwel kejl bir-reqqa ta’ segment twil ta’ meridjan, li għen biex jiġi stabbilit id-daqs preċiż u l-għamla tad-dinja, u huwa eżempju straordinarju tal-interskambju tal-valuri umani permezz tal-kollaborazzjoni xjentifika f’diversi pajjiżi u bejn monarki differenti; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-Ark huwa bla dubju eżempju straordinarju ta’ ħsieb teknoloġiku li wassal għall-punti tat-triangolazzjonijiet biex jitkejjel meridjan; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”, ladarba l-kejl permezz tal-Ark u r-riżultati tiegħu huma assoċjati direttament mal-ħsieb tal-bniedem dwar id-dinja li jgħixu fiha, u huma marbuta mat-teorija ta’ Sir <ref target="https://mt.wikipedia.org/wiki/Isaac_Newton">Isaac Newton</ref> li d-dinja mhijiex sfera eżatta.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
</text></body></html>