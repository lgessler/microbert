<html><body><text id="wikipedia_mt_wikipedia_org__26772.html" ns="0" revid="273146" sourceurl="https://mt.wikipedia.org/wiki/G%C3%B6sta_Mittag-Leffler" title="Gösta Mittag-Leffler" type="wikipedia">Gösta Mittag-Leffler
<p><hi rend="bold">Magnus Gustaf</hi> (<hi rend="bold">Gösta</hi>) <hi rend="bold">Mittag-Leffler</hi> jew <hi rend="bold">Gösta</hi> <hi rend="bold">Mittag-Leffler</hi> (twieled fis-16 ta’ Marzu 1846 – miet fis-7 ta’ Lulju 1927) kien matematiku <ref target="https://mt.wikipedia.org/wiki/Żvezja">Żvediż</ref>. Il-kontributi matematiċi tiegħu huma marbuta l-iktar mat-teorija tal-funzjonijiet, li llum il-ġurnata tissejjaħ analiżi kumplessa.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Bijografija
<p>Mittag-Leffler twieled fi <ref target="https://mt.wikipedia.org/wiki/Stokkolma">Stokkolma</ref>, iben il-prinċipal tal-iskola <ref target="https://mt.wikipedia.org/wiki/John_Olof_Leffler">John Olof Leffler</ref> u <ref target="https://mt.wikipedia.org/wiki/Gustava_Wilhelmina_Mittag">Gustava Wilhelmina Mittag</ref>; iktar ’il quddiem żied kunjom ommu meta kienet xebba flimkien ma’ kunjom missieru. Oħtu kienet il-<ref target="https://mt.wikipedia.org/wiki/Kittieb">kittieba</ref> <ref target="https://mt.wikipedia.org/wiki/Anne_Charlotte_Leffler">Anne Charlotte Leffler</ref>. Huwa beda jattendi l-Università ta’ <ref target="https://mt.wikipedia.org/wiki/Uppsala">Uppsala</ref> fl-1865, lesta d-dottorat fl-1872 u beda jgħallem fl-univertsità f’dik l-istess sena. Huwa kien ukoll kuratur (1872–1873). Wara vvjaġġa lejn <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Göttingen">Göttingen</ref> u <ref target="https://mt.wikipedia.org/wiki/Berlin">Berlin</ref>, u studja taħt Weierstrass f’Berlin. Imbagħad ingħata l-kariga ta’ professur tal-<ref target="https://mt.wikipedia.org/wiki/Matematika">matematika</ref> (bħala s-suċċessur ta’ <ref target="https://mt.wikipedia.org/wiki/Lorenz_Lindelöf">Lorenz Lindelöf</ref>) fl-Università ta’ <ref target="https://mt.wikipedia.org/wiki/Helsinki">Helsinki</ref> mill-1877 sal-1881 u mbagħad il-kariga tal-ewwel professur tal-matematika fil-Kulleġġ Universitarju ta’ Stokkolma (li wara saret l-Università ta’ Stokkolma); huwa kien il-President tal-kulleġġ mill-1891 sal-1892 u rtira mill-Presidenza fl-1911. Mittag-Leffler daħal fin-negozju u sar negozjant għal rasu ta’ suċċess, iżda fl-1922 tilef ġidu kollu minħabba kriżi ekonomika li affettwat lill-<ref target="https://mt.wikipedia.org/wiki/Ewropa">Ewropa</ref>.</p>
<p>Huwa kien membru tal-Akkademja Żvediża Rjali tax-Xjenzi (1883), tas-Soċjetà Finlandiża tax-Xjenzi u l-Arti (1878, u iktar ’il quddiem membru onorarju), tas-Soċjetà Żvediża Rjali tax-Xjenzi f’Uppsala, tas-Soċjetà Fiżjografika Rjali f’<ref target="https://mt.wikipedia.org/wiki/Lund">Lund</ref> (1906) u ta’ madwar 30 soċjetà barranija oħra, fosthom is-Soċjetà Rjali ta’ <ref target="https://mt.wikipedia.org/wiki/Londra">Londra</ref> (1896) u l-<hi rend="italic">Académie des sciences</hi> f’Pariġi. Huwa ngħata dottorati onorarji mill-Università ta’ Oxford u minn diversi universitajiet oħra.</p>
<p>Mittag-Leffler kien avukat konvint tad-drittijiet tan-nisa u kien strumentali biex <ref target="https://mt.wikipedia.org/wiki/Sofia_Kovalevskaya">Sofia Kovalevskaya</ref> ssir professur full-time tal-matematika fi Stokkolma, li kienet l-ewwel mara fid-<ref target="https://mt.wikipedia.org/wiki/Id-Dinja">dinja</ref> b’dik il-kariga. Bħala membru tal-Kumitat tal-Premju Nobel fl-1903, huwa kien strumentali biex il-kumitat rilevanti jagħti l-premju għall-fiżika b’mod konġunt lil <ref target="https://mt.wikipedia.org/wiki/Marie_Curie">Marie Curie</ref> u lil <ref target="https://mt.wikipedia.org/wiki/Pierre_Curie">Pierre Curie</ref>, minflok lil Pierre biss.</p>
<p>Mittag-Leffler stabbilixxa l-ġurnal matematiku <hi rend="italic">Acta Mathematica</hi> (1882), bl-għajnuna tar-Re Oscar li sponsorjah, u ħallas għalih parzjalment bir-rikkezzi tal-mara tiegħu <ref target="https://mt.wikipedia.org/wiki/Signe_Lindfors">Signe Lindfors</ref>, li kienet ġejja minn familja <ref target="https://mt.wikipedia.org/wiki/Finlandja">Finlandiża</ref> sinjura ħafna. Huwa kellu librerija matematika kbira fil-villa tiegħu fis-subborg ta’ Djursholm fi Stokkolma. Id-dar u l-kontenti tagħha ngħataw b’donazzjoni lill-Akkademja tax-Xjenzi fl-<hi rend="italic">Istitut</hi> <hi rend="italic">Mittag-Leffler</hi>.</p>
</text></body></html>