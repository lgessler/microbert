<html><body><text id="wikipedia_mt_wikipedia_org__3513.html" ns="0" revid="270312" sourceurl="https://mt.wikipedia.org/wiki/Kristofru_Kolombu" title="Kristofru Kolombu" type="wikipedia">Kristofru Kolombu
<p><hi rend="bold">Kristofru Kolombu</hi> (c. 1451 – 20 ta' Mejju 1506) kien <ref target="https://mt.wikipedia.org/wiki/Esploratur">esploratur</ref> <ref target="https://mt.wikipedia.org/wiki/Taljan">Taljan</ref> li qasam l-<ref target="https://mt.wikipedia.org/wiki/Oċean_Atlantiku">Oċean Atlantiku</ref> u li skopra l-Amerki fit-12 ta' Ottubru 1492.</p>
<p>Kristofru Kolombu kien żagħżugħ qalbieni li dejjem ħabb l-avventura. Hu xtaq li jsib triq ġdida lejn il-Lvant billi jbaħħar fl-Oċean Atlantiku li dwaru ftit li xejn kien magħruf. It-twettiq ta' din il-ħolma kellha tbiddel il-<ref target="https://mt.wikipedia.org/wiki/Mappa">mappa</ref> tad-<ref target="https://mt.wikipedia.org/wiki/Dinja">dinja</ref>. Aktarx li twieled f'<ref target="https://mt.wikipedia.org/wiki/Genova">Genova</ref> fl-1451 u beda jbaħħar minn meta kien għadu tfajjel. Kien iħobb jaqra ħafna, l-aktar dwar il-vjaġġi. Il-vjaġġi ta' <ref target="https://mt.wikipedia.org/wiki/Marco_Polo">Marco Polo</ref> qanqlu lil Kolumbu biex imur ifittex hu wkoll.</p>
L-ewwel vjaġġ
<figure><caption> Ir-rotta tal-ewwel vjaġġ</caption></figure>
<p>Meta r-Re tal-<ref target="https://mt.wikipedia.org/wiki/Portugall">Portugall</ref> ma laqax it-talba tiegħu għall-għajnuna biex jaqsam l-Atlantiku, telaq lejn <ref target="https://mt.wikipedia.org/wiki/Spanja">Spanja</ref>. L-għorrief Spanjoli bdew jisimgħuh iżda ftit tawh widen. Fl-1492, wara seba' snin ta' taħbit, Kristofru Kolombu ngħata permess biex ibaħħar taħt il-bandiera Spanjola. Fil-bidu ta' Awwissu tal-istess sena, tliet <ref target="https://mt.wikipedia.org/wiki/Karavelli">karavelli</ref> tħejjew għall-vjaġġ. L-ekwipaġġ kien imħallat. Kien hemm nies ta' qattagħni, ħabsin, u oħrajn li ħsiebhom kien li jistagħnew fi żmien qasir. Maż-żerniq tal-Ġimgħa, it-3 ta' Awwissu, il-ġifen <ref target="https://mt.wikipedia.org/wiki/Santa_Marija_(bastiment)">Santa Marija (bastiment)</ref> baħħar mill-port ta' <ref target="https://mt.wikipedia.org/wiki/Palos">Palos</ref>, fi <ref target="https://mt.wikipedia.org/wiki/Spanja">Spanja</ref>, flimkien man-"Niña" u mal-"Pinta". Reħewlha lejn il-<ref target="https://mt.wikipedia.org/wiki/Gżejjer_Kanarji">Gżejjer Kanarji</ref> u l-ewwel vjaġġ beda fis-6 ta' Settembru.</p>
<figure><caption> Din hija replika tal-ġifen Santa Marija</caption></figure>
<p>Is-Santa Marija kienet tiżen biss madwar mitt tunnellata u kellha ekwipaġġ ta' erbgħin baħri biss. Iżda il-fidi qawwija ta' bniedem bħal Kolombu ma naqset qatt. Il-qlubija tiegħu ħeġġet lin-nies jagħmlu sforzi kbar.</p>
<p>Wara bosta jiem ta' tbaħħir, bdew jidhru xi friegħi u ħaxix tal-baħar frisk jgħumu f'wiċċ l-ilma, u xi <ref target="https://mt.wikipedia.org/wiki/Għasfur">għasafar</ref> tal-passa għaddew mill-qrib ukoll. Kienu sinjali ċari li xi art kienet fil-qrib. Fit-12 ta' Ottubru, sebgħin jum wara li kienu telqu minn Spanja, imstemgħet għajta minn baħri "l-art...l-art". Kienu lemħu art ġdida. Wara tħasseb ftit. Hu ħaseb li kien wasal l-<ref target="https://mt.wikipedia.org/wiki/Asja">Asja</ref>, għalkemm effettivament Kolombu kien wasal l-<ref target="https://mt.wikipedia.org/wiki/Amerika">Amerka</ref> u mhux l-Asja.</p>
</text></body></html>