<html><body><text id="wikipedia_mt_wikipedia_org__26674.html" ns="0" revid="266952" sourceurl="https://mt.wikipedia.org/wiki/Guillaume_Cornelis_van_Beverloo" title="Guillaume Cornelis van Beverloo" type="wikipedia">Guillaume Cornelis van Beverloo

<p><hi rend="bold">Corneille – Guillaume Cornelis van Beverloo</hi> (twieled fit-3 ta’ Lulju 1922 – miet fil-5 ta’ Settembru 2010), magħruf aħjar bil-psewdonimu tiegħu <hi rend="bold">Corneille</hi>, kien artist Olandiż.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Bijografija
<figure><caption>Il-pjanu mpitter minn Corneille; ritratt f’bejgħ b’irkant ta’ Christies fl-1987</caption></figure>
<p>Corneille twieled f’<ref target="https://mt.wikipedia.org/wiki/Liège">Liège</ref>, il-<ref target="https://mt.wikipedia.org/wiki/Belġju">Belġju</ref>, għalkemm il-ġenituri tiegħu kienu Olandiżi u reġgħu lura fin-<ref target="https://mt.wikipedia.org/wiki/Pajjiżi_l-Baxxi">Netherlands</ref> meta kellu 12-il sena.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Huwa studja <ref target="https://mt.wikipedia.org/wiki/L-Arti">l-arti</ref> fl-Akkademja tal-Arti f’<ref target="https://mt.wikipedia.org/wiki/Amsterdam">Amsterdam</ref>, il-<ref target="https://mt.wikipedia.org/wiki/Belt_kapitali">belt kapitali</ref> tan-Netherlands. Huwa kien wieħed mill-fundaturi tal-moviment REFLEX fl-1948 u fl-1949 huwa kien ukoll wieħed mill-fundaturi tal-moviment COBRA, li kellu influwenza kbira fuq l-arti Skandinava.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Huwa kien attiv fi ħdan il-grupp mill-bidu nett, mhux biss permezz tal-<ref target="https://mt.wikipedia.org/wiki/Pittura">pittura</ref> iżda wkoll billi ppubblika l-<ref target="https://mt.wikipedia.org/wiki/Poeżija">poeżiji</ref> fir-rivista <hi rend="italic">Cobra magazine</hi>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Huwa kien kofundatur tal-<hi rend="italic">Experimentele Groep in Holland</hi>. Corneille kien ispirat mit-tpinġijiet tat-tfal, u kien jemmen fl-importanza li wieħed jintroduċi l-arti lit-tfal li tkun kollegata b’xi mod mal-esperjenza tagħhom. Meta sema’ matul żjara fil-<ref target="https://mt.wikipedia.org/wiki/Mużew">Mużew</ref> COBRA fis-snin 90 tas-seklu 20 li kien hemm it-“Tislif tal-Arti lit-Tfal”, huwa tkellem mal-fundatur <ref target="https://mt.wikipedia.org/wiki/Roby_Bellemans">Roby Bellemans</ref> u staqsa biex jibgħatlu iktar tagħrif f’daru f’<ref target="https://mt.wikipedia.org/wiki/Pariġi">Pariġi</ref> dwar dan il-proġett. Huwa ddeċieda li jippromwovi l-inizjattiva. Beda b’lista ta’ appoġġ u pperswada lil artisti oħra bħal <ref target="https://mt.wikipedia.org/wiki/Shinkichi_Tajiri">Shinkichi Tajiri</ref> biex jiffirmaw.</p>
Influwenza u stil
<figure><caption>L-istatwa <hi rend="italic">De Vliegende Kat</hi> ta’ Corneille fl-għadira ta’ wara l-Mużew COBRA f’Amstelveen</caption></figure>
<p>Corneille kien influwenzat ferm minn <ref target="https://mt.wikipedia.org/wiki/Miró">Miró</ref> u <ref target="https://mt.wikipedia.org/wiki/Klee">Klee</ref>. Wara x-xoljiment tal-grupp fl-1951, huwa mar jgħix f’Pariġi, <ref target="https://mt.wikipedia.org/wiki/Franza">Franza</ref>, u beda jikkollezzjona l-arti <ref target="https://mt.wikipedia.org/wiki/Afrika">Afrikana</ref>. Dawn l-artefatti saru evidenti fix-xogħlijiet tiegħu, li beda jkollhom stil iktar immaġinattiv, bħal pereżempju pajsaġġi mill-għoli, <ref target="https://mt.wikipedia.org/wiki/Għasfur">għasafar</ref> eżotiċi, u forom stilizzati.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Ix-xogħol tiegħu huwa espost fil-kollezzjoni taċ-Ċentru <ref target="https://mt.wikipedia.org/wiki/Georges_Pompidou">Georges Pompidou</ref>.</p>
<p>Sa <ref target="https://mt.wikipedia.org/wiki/Mewt">mewtu</ref> Corneille għex u ħadem f’Pariġi, u għamel żjarat lejn <ref target="https://mt.wikipedia.org/wiki/Iżrael">Iżrael</ref> fejn ħadem ma’ Jaffa Atelier.</p>
<p>Fl-24 ta’ Settembru 2003, kien hemm wirja tax-xogħlijiet stampati tiegħu fil-Mużew ta’ Ramat Gan, Iżrael. Huwa miet f’<ref target="https://mt.wikipedia.org/wiki/Auvers-sur-Oise">Auvers-sur-Oise</ref>, Franza.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>