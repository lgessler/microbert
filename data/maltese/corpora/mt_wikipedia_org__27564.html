<html><body><text id="wikipedia_mt_wikipedia_org__27564.html" ns="0" revid="273138" sourceurl="https://mt.wikipedia.org/wiki/Su_Nuraxi" title="Su Nuraxi" type="wikipedia">Su Nuraxi<figure><caption>Su Nuraxi</caption></figure>
<p><hi rend="bold">Su Nuraxi</hi> huwa sit arkeoloġiku tan-<hi rend="italic">nuraghe</hi> (il-bini megalitiku tal-qedem prinċipali f'<ref target="https://mt.wikipedia.org/wiki/Sardenja">Sardenja</ref>, l-<ref target="https://mt.wikipedia.org/wiki/Italja">Italja</ref>, li ġie żviluppat bejn l-1900 u s-730 <ref target="https://mt.wikipedia.org/wiki/Ante_Christum_natum">Q.K.</ref>) li jinsab f'<ref target="https://mt.wikipedia.org/wiki/Barumini">Barumini</ref>, Sardenja, l-Italja. "Su Nuraxi" tfisser sempliċement "In-Nuraghe" bid-djalett ta' Campidanese, il-varjant lingwistiku tan-Nofsinhar tal-lingwa Sarda.</p>
<p>Su Nuraxi huwa insedjament li jikkonsisti minn <hi rend="italic">nuraghe</hi> tas-seklu 17 Q.K., bastjun magħmul minn erba' torrijiet fl-irkejjen u torri ċentrali, u villaġġ li kien abitat mis-sekli 13 sa 6 Q.K. u li ġie żviluppat madwar in-<hi rend="italic">nuraghe</hi>. Su Nuraxi jitqies mill-istudjużi bħala l-iktar espressjoni impressjonanti taċ-ċivilizzazzjoni Nuragika u tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1997.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Nuraghe
Struttura
<figure><caption>Su Nuraxi minn ġewwa</caption></figure>
<p>L-eqdem parti tan-<hi rend="italic">nuraghe</hi> tikkonsisti minn torri ċentrali bi tliet kompartimenti jew kmamar sovraimposti (b'għoli ta' 18.6-il metru). Inbena bi blokok tal-bażalt bejn is-sekli sbatax u tmintax Q.K. Iktar 'il quddiem, matul l-aħħar ta' Żmien il-Bronż, inbnew erba' torrijiet b'sur li jgħaqqadhom flimkien, b'gallarija superjuri (li ma għadhiex teżisti), madwar it-torri ċentrali. It-torrijiet kollha jagħtu għal bitħa interna moqdija minn bir. Matul Żmien il-<ref target="https://mt.wikipedia.org/wiki/Ħadid">Ħadid</ref>, il-kumpless kien imdawwar bi swar b'seba' daħliet.</p>
Funzjoni
<p>Il-funzjoni reali tan-<hi rend="italic">nuraghe</hi> għadha inċerta. L-arkeologu li skopra Su Nuraxi, <ref target="https://mt.wikipedia.org/wiki/Giovanni_Lilliu">Giovanni Lilliu</ref>, ikkonferma l-interpretazzjoni tradizzjonali li s-sit kien tabilħaqq fortizza. Arkeologi oħra jemmnu li l-eqdem parti tal-kumpless kienet destinata għal skop <ref target="https://mt.wikipedia.org/wiki/Reliġjon">reliġjuż</ref>, ta' refuġju, ċivili jew saħansitra bħala parlament jew post irreġistrat f'isem il-kap tal-villaġġ, filwaqt li t-torrijiet ġew miżjuda x'aktarx għal skopijiet militari jew għassa għall-ħażniet.</p>
Villaġġ
<figure><caption>Veduta tal-fdalijiet tal-villaġġ minn fuq in-<hi rend="italic">nuraghe</hi></caption></figure>
<p>Madwar in-<hi rend="italic">nuraghe</hi> fl-aħħar ta' Żmien il-Bronż inbena villaġġ, maħsub biex jilqa' l-popolazzjoni tal-inħawi. Il-bosta fażijiet ta' ħajja fil-villaġġ jagħmluha impossibbli li jiġi stabbilit l-għadd ta' għorfiet f'fażi waħda. L-għadd ta' għorfiet varja bejn erbgħin sa mitejn, għaldaqstant il-popolazzjoni varjat minn 100 sa 1,000 abitant<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u l-insedjament inbena bi pjanta ċirkolari b'ħaġriet kbar mgħottija b'ħitan qisu tas-sejjieħ mingħajr tkaħħil u soqfa koniċi magħmula mill-<ref target="https://mt.wikipedia.org/wiki/Injam">injam</ref> u l-friegħi. Għalkemm l-għorfiet kienu strutturati f'unità waħda f'perjodi iktar remoti, iktar 'il quddiem kien hemm tendenza li l-abitazzjonijiet jiġu maqsuma f'unitajiet individwali. Mill-għorfiet li nstabu, l-iktar sinifikanti jidher li kienu rriżervati għal laqgħat tal-mexxejja lokali. Dawn l-għorfiet kienu akbar u kellhom struttura iktar kumplessa. L-għorfiet irriżervati għal laqgħat tal-abitanti kellhom simboli tal-allat li kienu jqimu n-nies lokali. Kmamar jew kompartimenti oħra ġew identifikati bħala kmamar tax-xogħol, kċejjen, u ċentri tal-ipproċessar agrikolu. Matul is-seklu 9-8 Q.K. inbniet sistema tad-dranaġġ flimkien ma' <ref target="https://mt.wikipedia.org/wiki/Pjazza">pjazza</ref> pavimentata u toroq.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Matul is-sitt seklu Q.K., il-binjiet inqerdu u sussegwentement ġew restawrati minn <ref target="https://mt.wikipedia.org/wiki/Kartaġni">Kartaġni</ref> qabel ma ġew okkupati mir-<ref target="https://mt.wikipedia.org/wiki/Imperu_Ruman">Rumani</ref>. Eventwalment ġew abbandunati għalkollox.</p>
<p>In-<hi rend="italic">nuraghe</hi> u l-villaġġ kienu strateġikament konnessi mas-sistema ta' <hi rend="italic">nuraghi</hi> oħrajn, bħan-<hi rend="italic">nuraghe</hi> b'diversi daħliet li nstabu taħt il-<ref target="https://mt.wikipedia.org/wiki/Palazz_Zapata">Palazz Zapata</ref> tas-seklu 15 fil-villaġġ ta' Barumini.</p>
Skavi arkeoloġiċi
<figure><caption>Fdalijiet importanti mill-iskavi ta' Su Nuraxi</caption></figure>
<p>Is-sit arkeoloġiku ġie skavat għalkollox bejn l-1950 u l-1957 taħt id-direzzjoni ta' Giovanni Lilliu, li kien espert lokali. L-iskavi ppermettew lill-arkeologi jmorru lura għall-fażijiet differenti tal-kostruzzjoni tat-torrijiet u tal-villaġġ tal-madwar, u kkonfermaw li matul Żmien ir-Rumani l-kumpless kollu kien ċentru vitali u mimli ħajja sal-ewwel seklu Q.K.</p>
<p>L-iskavi wasslu għas-sejbiet ta' fdalijiet importanti, fosthom għodod, armi, bċejjeċ tal-fuħħar u ornamenti.</p>
<p>Hemm sit nuragiku importanti ieħor fil-qrib f'post fil-qrib magħruf bħala Casa Zapata, u s-sejbiet importanti mill-iskavi tiegħu qegħdin għall-wiri fil-<ref target="https://mt.wikipedia.org/wiki/Mużew">mużew</ref> tas-sit.</p>
Sit ta' Wirt Dinji
<p>Su Nuraxi f'Barumini ġie ddeżinjat bħala Sit ta' Wirt Dinji tal-UNESCO fl-1997.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Biblijografija
<list type="unordered"><item>Dyson Stephen L., Rowland Robert J. (2007). Shepherds, sailors, &amp; conquerors - Archeology and History in Sardinia from the Stone Age to the Middle Ages. Philadelphia: University of Pennsylvania, Museum of Archeology and Anthropology. ISBN 978-1-934536-02-5.</item>
<item>Sardegna Cultura - Barumini, Complesso di Su Nuraxi</item>
<item>Giovanni Lilliu and Raimondo Zucca, <hi rend="italic">Su Nuraxi di Barumini.</hi> Sassari, Carlo Delfino, 2001.</item></list>
</text></body></html>