<html><body><text id="wikipedia_mt_wikipedia_org__1067.html" ns="0" revid="266525" sourceurl="https://mt.wikipedia.org/wiki/Rumanija" title="Rumanija" type="wikipedia">Rumanija
<p>Ir-<hi rend="bold">Rumanija</hi> ( <ref target="https://mt.wikipedia.org/wiki/Stampa:En-us-Romania.ogg">roʊˈmeɪniə</ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:En-us-Romania.ogg">info</ref>)<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> (<ref target="https://mt.wikipedia.org/wiki/Lingwa_Rumena">Rumen</ref>:<hi rend="italic">România</hi>) hi pajjiż li tinsab fl-intersezzjoni tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> u l-<ref target="https://mt.wikipedia.org/wiki/Ewropa_tax-Xlokk">Ewropa tax-Xlokk</ref>, bi fruntiera mal-<ref target="https://mt.wikipedia.org/wiki/Baħar_l-Iswed">Baħar l-Iswed</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Ir-Rumanija għandha fruntiera komuni mal-<ref target="https://mt.wikipedia.org/wiki/Ungerija">Ungerija</ref> u s-<ref target="https://mt.wikipedia.org/wiki/Serbja">Serbja</ref> fil-Punent, l-<ref target="https://mt.wikipedia.org/wiki/Ukrajna">Ukrajna</ref> u l-<ref target="https://mt.wikipedia.org/wiki/Moldova">Moldova</ref> fil-Grigal u l-Lvant, u l-<ref target="https://mt.wikipedia.org/wiki/Bulgarija">Bulgarija</ref> fin-Nofsinhar. B'238,391 kilometru kwadru (92,043 mi kw), ir-Rumanija hija t-tmien l-akbar pajjiż tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> mill-erja, u għandha s-seba' l-akbar popolazzjoni tal-Unjoni Ewropea b'20,121,641 persuna (Ottubru 2011). Il-belt kapitali u l-ikbar belt hija <ref target="https://mt.wikipedia.org/wiki/Bukarest">Bukarest</ref>, li hija s-sitt l-akbar belt fl-Ewropa.</p>
<p>Il-<ref target="https://mt.wikipedia.org/wiki/Prinċipalitajiet_Uniti">Prinċipalitajiet Uniti</ref> ħarġu meta t-territorji tal-<ref target="https://mt.wikipedia.org/wiki/Moldavja">Moldavja</ref> u <ref target="https://mt.wikipedia.org/wiki/Wallachia">Wallachia</ref> kienu magħquda taħt il-Prinċep <ref target="https://mt.wikipedia.org/wiki/Alexander_Ioan_Cuza">Alexander Ioan Cuza</ref> fl-1859. Fl-1866, il-Prinċep Karl tal-<ref target="https://mt.wikipedia.org/wiki/Hohenzollern-Sigmaringen">Hohenzollern-Sigmaringen</ref> kien imsejjaħ għat-tron bħala l-prinċep renjanti tal-Prinċipat Rumen u fl-1881 kien finalment inkurunat bħala <ref target="https://mt.wikipedia.org/wiki/Re_Carol_I">Re Carol I</ref> l-ewwel monarka tar-<ref target="https://mt.wikipedia.org/wiki/Renju_tar-Rumanija">Renju tar-Rumanija</ref>. L-indipendenza mill-<ref target="https://mt.wikipedia.org/wiki/Imperu_Ottoman">Imperu Ottoman</ref> kienet <ref target="https://mt.wikipedia.org/wiki/Gwerra_Rumena_tal-Indipendenza">iddikjarata</ref> fid-9 ta' Mejju 1877, u kienet internazzjonalment rikonoxxuta fis-sena ta' wara. Fl-aħħar tal-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, it-<ref target="https://mt.wikipedia.org/wiki/Transilvanja">Transilvanja</ref>, <ref target="https://mt.wikipedia.org/wiki/Bukovina">Bukovina</ref> u <ref target="https://mt.wikipedia.org/wiki/Bessarabja">Bessarabja</ref> ngħaqdu mar-Renju tar-Rumanija.</p>
Is-sistema politika
<p>Ir-Rumanija hija repubblika semipresidenzjali b’kap tal-gvern - il-Prim Ministru - u kap tal-istat - il-President. Il-funzjonijiet eżekuttivi huma miżmuma kemm mill-gvern kif ukoll mill-President. Il-pajjiż huwa maqsum f’41 kontea u l-muniċipalità ta’ Bukarest. Kull kontea hija amministrata minn kunsill tal-kontea, responsabbli għall-affarijiet lokali, u minn prefett responsabbli għall-amministrazzjoni tal-affarijiet nazzjonali fil-livell tal-kontea.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
Il-kummerċ u l-ekonomija
<p>L-aktar setturi importanti tal-ekonomija tar-Rumanija fl-2018 kienu l-industrija (26.1%), il-kummerċ bl-ingrossa u bl-imnut, it-trasport, l-akkomodazzjoni u s-servizzi tal-ikel (20.2%), l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta’ xogħol soċjali (14.5%).<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Il-kummerċ fl-UE jammonta għal 77% tal-esportazzjonijiet tar-Rumanija (il-<ref target="https://mt.wikipedia.org/wiki/Ġermanja">Ġermanja</ref> 23%, l-<ref target="https://mt.wikipedia.org/wiki/Italja">Italja</ref> 11% u <ref target="https://mt.wikipedia.org/wiki/Franza">Franza</ref> 7%), filwaqt li barra mill-UE 3% jmorru fit-<ref target="https://mt.wikipedia.org/wiki/Turkija">Turkija</ref> u 2% fl-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>F’termini ta’ importazzjonijiet, 75% jiġu minn Stati Membri tal-UE (il-<ref target="https://mt.wikipedia.org/wiki/Ġermanja">Ġermanja</ref> 20%, l-<ref target="https://mt.wikipedia.org/wiki/Italja">Italja</ref> 9% u l-<ref target="https://mt.wikipedia.org/wiki/Ungerija">Ungerija</ref> 7%), filwaqt li barra mill-UE 5% jiġu miċ-<ref target="https://mt.wikipedia.org/wiki/Ċina">Ċina</ref> u 4% mit-<ref target="https://mt.wikipedia.org/wiki/Turkija">Turkija</ref>.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
Ir-Rumanija fl-UE
<p>Hemm 32 membru tal-<ref target="https://mt.wikipedia.org/wiki/Parlament_Ewropew">Parlament Ewropew</ref> mir-Rumanija.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentanti tal-gvern Rumen, skont il-qasam tal-politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Il-Kunsill tal-UE m’għandux persuna waħda permanenti bħala President (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Matul dawn is-sitt xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE. Dati tal-Presidenza Rumena:Jan-Ġun 2019<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Il-Kummissarju nominat mir-Rumanija għall-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> hi <ref target="https://mt.wikipedia.org/wiki/Adina-Ioana_Vălean">Adina-Ioana Vălean</ref>, li hi responsabbli għat-Trasport.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Ir-Rumanija għandha 15-il rappreżentant fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Ir-Rumanija għandha 14-il rappreżentant fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE ta' rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Ir-Rumanija tikkomunika wkoll mal-istituzzjonijiet tal-UE permezz tar-rappreżentanza permanenti tagħha fi Brussell. Bħala l-"ambaxxata għall-UE" tar-Rumanija, il-kompitu ewlieni tagħha hu li l-interessi u l-politiki tal-pajjiż huma segwiti bl-aktar mod effettiv possibbli fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa. L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. <ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<p>Ċifri tal-2018 għar-Rumanija:<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
<list type="unordered"><item>Nefqa totali tal-UE fir-Rumanija – € 4.865 biljun (ekwivalenti għal 2.45% tal-ekonomija Rumena)</item>
<item>Kontribuzzjoni totali għall-baġit tal-UE – € 1.655 biljun (ekwivalenti għal 0.83% tal-ekonomija Rumena)</item></list>
<p>Il-flus imħallsa fil-baġit tal-UE mir-Rumanija jgħinu biex jiġu ffinanzjati programmi u proġetti fil-pajjiżi kollha tal-UE - bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-8">[8]</ref></p>
</text></body></html>