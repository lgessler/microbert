<html><body><text id="wikipedia_mt_wikipedia_org__26618.html" ns="0" revid="266100" sourceurl="https://mt.wikipedia.org/wiki/Anne-Sophie_Mutter" title="Anne-Sophie Mutter" type="wikipedia">Anne-Sophie Mutter
<p><hi rend="bold">Anne-Sophie Mutter</hi> (twieldet fid-29 ta’ Ġunju 1963) hija vjolinista <ref target="https://mt.wikipedia.org/wiki/Ġermanja">Ġermaniża</ref>. Hija kienet appoġġata minn kmieni fil-karriera tagħha minn <ref target="https://mt.wikipedia.org/wiki/Herbert_von_Karajan">Herbert von Karajan</ref>, u kellha diversi kompożizzjonijiet mużikali apposta għaliha, mingħand <ref target="https://mt.wikipedia.org/wiki/Sebastian_Currier">Sebastian Currier</ref>, <ref target="https://mt.wikipedia.org/wiki/Henri_Dutilleux">Henri Dutilleux</ref>, <ref target="https://mt.wikipedia.org/wiki/Sofia_Gubaidulina">Sofia Gubaidulina</ref>, <ref target="https://mt.wikipedia.org/wiki/Witold_Lutosławski">Witold Lutosławski</ref>, <ref target="https://mt.wikipedia.org/wiki/Norbert_Moret">Norbert Moret</ref>, <ref target="https://mt.wikipedia.org/wiki/Krzysztof_Penderecki">Krzysztof Penderecki</ref>, <ref target="https://mt.wikipedia.org/wiki/André_Previn">André Previn</ref>, <ref target="https://mt.wikipedia.org/wiki/Wolfgang_Rihm">Wolfgang Rihm</ref>, <ref target="https://mt.wikipedia.org/wiki/John_Williams">John Williams</ref> u oħrajn.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Ħajja bikrija
<p>Mutter twieldet fir-raħal Ġermaniż ta’ <ref target="https://mt.wikipedia.org/wiki/Rheinfelden">Rheinfelden</ref>, li jinsab xi 15-il kilometru fil-Lvant ta’ <ref target="https://mt.wikipedia.org/wiki/Basel">Basel</ref> max-xatt tat-Tramuntana tal-parti ta’ fuq tax-xmara <ref target="https://mt.wikipedia.org/wiki/Renu">Renu</ref>, li faċċata tiegħu hemm ir-raħa <ref target="https://mt.wikipedia.org/wiki/Żvizzera">Żvizzeru</ref> tal-istess isem. Hija bdiet iddoqq il-<ref target="https://mt.wikipedia.org/wiki/Pjanu">pjanu</ref> meta kellha ħames snin, u ftit wara bdiet iddoqq il-<ref target="https://mt.wikipedia.org/wiki/Vjolin">vjolin</ref>. Ispirata mir-reġistrazzjoni tal-vjolinisti <ref target="https://mt.wikipedia.org/wiki/Yehudi_Menuhin">Yehudi Menuhin</ref> u <ref target="https://mt.wikipedia.org/wiki/Wilhelm_Furtwängler">Wilhelm Furtwängler</ref>, hija bdiet tistudja ma’ <ref target="https://mt.wikipedia.org/wiki/Erna_Honigberger">Erna Honigberger</ref>, studenta ta’ <ref target="https://mt.wikipedia.org/wiki/Carl_Flesch">Carl Flesch</ref>. Wara li Honigberger mietet, Mutter kompliet l-istudji tagħha ma’ <ref target="https://mt.wikipedia.org/wiki/Aida_Stucki">Aida Stucki</ref> fil-Konservatorju ta’ Winterthur.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Karriera
<p>Mutter bdiet tiġbed l-attenzjoni bit-talent tagħha u ma baqgħetx tattendi l-iskola biex tiddedika l-ħin kollu tagħha għall-<ref target="https://mt.wikipedia.org/wiki/Mużika">mużika</ref>. Is-surmast Herbert von Karajan irranġalha biex iddoqq mal-Orkestra Filarmonika ta’ <ref target="https://mt.wikipedia.org/wiki/Berlin">Berlin</ref>. Kellha biss 13-il sena meta għamlet id-debutt pubbliku tagħha fl-1976 fil-Festival ta’ <ref target="https://mt.wikipedia.org/wiki/Lucerne">Lucerne</ref>, fejn daqqet il-Kunċert Nru 4 għall-Vjolin f’D maġġuri ta’ <ref target="https://mt.wikipedia.org/wiki/Wolfgang_Amadeus_Mozart">Mozart</ref>. Fl-1977 hija daqqet fil-Festival ta’ <ref target="https://mt.wikipedia.org/wiki/Salzburg">Salzburg</ref> u mal-Orkestra tal-Kamra <ref target="https://mt.wikipedia.org/wiki/Renju_Unit">Ingliża</ref> taħt id-direzzjonijiet tas-surmast <ref target="https://mt.wikipedia.org/wiki/Daniel_Barenboim">Daniel Barenboim</ref>. Meta kellha 15-il sena, Mutter għamlet l-ewwel reġistrazzjoni tagħha tal-Kunċerti Nri 3 u 5 għall-Vjolin ta’ Mozart ma’ Karajan u l-Orkestra Filarmonika ta’ Berlin.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Fl-1980, Mutter għamlet id-debutt <ref target="https://mt.wikipedia.org/wiki/Stati_Uniti">Amerikan</ref> tagħha mal-Orkestra Filarmonika ta’ <ref target="https://mt.wikipedia.org/wiki/New_York">New York</ref> taħt is-surmast <ref target="https://mt.wikipedia.org/wiki/Zubin_Mehta">Zubin Mehta</ref>. Fl-1985, meta kellha 22 sena, saret imsieħba onorarja tal-Akkademja Rjali tal-Mużika (<ref target="https://mt.wikipedia.org/wiki/Londra">Londra</ref>) u kap tal-fakultà tagħha tal-istudji internazzjonali tal-vjolin u fl-1986 saret membru onorarju. Fl-1988 għamlet tour kbir tal-<ref target="https://mt.wikipedia.org/wiki/Kanada">Kanada</ref> u tal-Istati Uniti, u daqqet għall-ewwel darba fis-Sala ta’ Carnegie. Fl-1998 hija daqqet għal reġistrazzjoni ta’ CD u ta’ DVD tas-sett komplut tas-Sonati bil-Vjolin ta’ <ref target="https://mt.wikipedia.org/wiki/Ludwig_van_Beethoven">Beethoven</ref>, akkumpanjata minn <ref target="https://mt.wikipedia.org/wiki/Lambert_Orkis">Lambert Orkis</ref>; dawn ixxandru fuq it-<ref target="https://mt.wikipedia.org/wiki/Televiżjoni">televiżjoni</ref> f’bosta pajjiżi.</p>
Repertorju
<p>Minkejja li r-repertorju tagħha jinkludi ħafna xogħlijiet klassiċi, Mutter hija magħrufa b’mod partikolari għall-wirjiet tagħha ta’ mużika kontemporanja. Diversi xogħlijiet mużikali nkitbu b’mod speċjali għaliha jew ġew iddedikati lilha, fosthom <hi rend="italic">Sur le même accord</hi> ta’ Henri Dutilleux, it-Tieni Kunċert għall-Vjolin ta’ Krzysztof Penderecki, <hi rend="italic">Chain 2</hi> u l-verżjoni orkestrali ta’ <hi rend="italic">Partita</hi> ta’ Witold Lutosławski, u <hi rend="italic">Gesungene Zeit</hi>, <hi rend="italic">Lichtes Spiel</hi>, u <hi rend="italic">Dyade</hi> ta’ Wolfgang Rihm. F’Awwissu 2007, daqqet għall-ewwel darba l-Kunċert Nru 2 għall-Vjolin <hi rend="italic">In tempus praesens</hi> ta’ Sofia Gubaidulina. Hija rċeviet bosta premjijiet, inkluż diversi Premjijiet Grammy.</p>
<p>F’Ottubru 2006, fuq it-televiżjoni Franċiża, Mutter dehret li kienet qed tindika li se tirtira meta tagħlaq 45 sena fl-2008.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Madankollu, ix-xahar ta’ wara qalet li l-kliem tagħha ġie interpretat ħażin u li hi kienet se tkompli ddoqq sakemm tibqa’ tħoss li tista’ “twassal xi ħaġa ġdida, importanti u differenti għall-mużika".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Dehra
<p>Mutter hija magħrufa li kienet tidher fuq il-palk liebsa lbiesi eleganti bla ċineg. Mutter kienet tħoss li d-drapp kien jiżloq wisq biex jipprovdi t-trazzjoni li kien ikollha bżonn hi u ddoqq.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Hija rċeviet pariri fuq id-dehra tagħha mingħand Karajan li kien jinsisti li x-xagħar tagħha jkun issettjat u li tmur “<ref target="https://mt.wikipedia.org/wiki/Pariġi">Pariġi</ref> biex ikollha libsa deċenti”. Meta kellha madwar 18-il sena, hija xtrat ftit ilbiesi (imraħħsin) minn Chanel u ordnat li jitqassrulha. Hija sostniet li “Hemmhekk twieldet l-imħabba tiegħi għall-ilbiesi mfasslin apposta għalija”. Hija libset ukoll ilbiesi Givenchy. Kienet tilbes ukoll ilbiesi ta’ John Galliano ta’ Dior, iżda qatgħet kwalunkwe rabta ma’ Dior minħabba “polemika anti-Semita li feġġet”. Attwalment tilbes ilbiesi ta’ <ref target="https://mt.wikipedia.org/wiki/Nicholas_Oakwell">Nicholas Oakwell</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Mutter tippreferi l-aħmar, l-oranġjo u l-aħdar bħala kuluri għaliex jaqblu mal-vjolin <ref target="https://mt.wikipedia.org/wiki/Stradivari">Stradivari</ref> tagħha.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Strumenti<p>
Mutter għandha żewġ vjolini Stradivari: l-<hi rend="italic">Emiliani</hi> tal-1703 u l-iStradivari ta’ Lord Dunn-Raven tal-1710.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Għandha wkoll Finnigan-Klaembt tal-1999 u Regazzi tal-2005.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> F’diskussjoni dwar il-vjolini Stradivari tagħha, Mutter stqarret:<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p><p>Vjolin Stradivari dejjem huwa speċjali bħala opra ta’ sengħa sublimi, iżda dawn l-istrumenti huma aħjar minn oħrajn għaliex kapaċi jwasslu anke l-iktar <hi rend="italic">pianissimi</hi> sottili sal-aħħar ringiela nett ta’ kwalunkwe sala. Jien inħobb partikolarment l-ambitu illimitat ta’ lwien li l-vjolin tiegħi kapaċi joħroġ fid-dieher, kif ukoll l-għajta tidwi qisha ta’ <ref target="https://mt.wikipedia.org/wiki/Tigra">tigra</ref> tal-korda G … Huwa l-aqwa strument li seta’ jkolli, bil-personalità tiegħu stess. Iżda huwa sensittiv għall-bidliet f’daqqa fit-temperatura—wara kollox għandu 300 sena.</p>
Ħajja personali
<p>Fl-1989, Mutter iżżewġet lill-ewwel raġel tagħha, <ref target="https://mt.wikipedia.org/wiki/Detlef_Wunderlich">Detlef Wunderlich</ref>, u miegħu kellha żewġt itfal, Arabella u Richard. Wunderlich miet bil-<ref target="https://mt.wikipedia.org/wiki/Kanċer">kanċer</ref> fl-1995. Hija ddedikat ir-reġistrazzjoni tagħha tal-1999 ta’ <hi rend="italic">Vivaldi: L-Erba’ Staġuni</hi>, għall-memorja tiegħu.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Fl-2002 hija żżewġet lill-pjanista u lis-surmast <ref target="https://mt.wikipedia.org/wiki/André_Previn">André Previn</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-koppja ddivorzjat fl-2006<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>, iżda komplew jikkollaboraw mużikalment u baqgħu ħbieb.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fis-26 ta’ Marzu 2020, Mutter ħabbret li rriżultat pożittiva għall-COVID-19.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Premjijiet u rikonoxximenti
<list type="unordered"><item>Premju Grammy għall-Aqwa Spettaklu Mużikali tal-Kamra:
<list type="unordered"><item>Anne-Sophie Mutter u Lambert Orkis għal <hi rend="italic">Beethoven: Is-Sonati għall-Vjolin (Nri 1-3, Op. 12; Nri 1-3, Op. 30; Sonata tar-"rebbiegħa")</hi> (2000)</item></list></item>
<item>Premju Grammy għall-Aqwa Spettaklu Strumentali ta’ Solista (mal-orkestra):
<list type="unordered"><item>Anne-Sophie Mutter u André Previn (surmast) għal <hi rend="italic">Previn: Kunċert għall-Vjolin "Anne-Sophie"/Bernstein: Serenata</hi> (2005)</item>
<item>Anne-Sophie Mutter, Krzysztof Penderecki (surmast) u l-Orkestra Sinfonika ta’ Londra għal <hi rend="italic">Penderecki: Kunċert Nru 2 għall-Vjolin, Metamorphosen</hi> (1999)</item>
<item>Anne-Sophie Mutter, James Levine (surmast) u l-Orkestra Sinfonika ta’ <ref target="https://mt.wikipedia.org/wiki/Chicago">Chicago</ref> għal <hi rend="italic">Berg: Kunċert għall-Vjolin/Rihm: Gesungene Zeit</hi> (1994)</item></list></item>
<item>Tismija ta’ Anne-Sophie-Mutter-Weg f’<ref target="https://mt.wikipedia.org/wiki/Wehr">Wehr</ref>, <ref target="https://mt.wikipedia.org/wiki/Baden-Württemberg">Baden-Württemberg</ref> (Triq Anne-Sophie Mutter) (is-27 ta’ Awwissu 1988)</item>
<item>Ordni tal-Mertu ta’ Baden-Württemberg (1999)</item>
<item>Salib <ref target="https://mt.wikipedia.org/wiki/Awstrija">Awstrijaku</ref> tal-Unur għax-<ref target="https://mt.wikipedia.org/wiki/Xjenza">Xjenza</ref> u <ref target="https://mt.wikipedia.org/wiki/L-Arti">l-Arti</ref> (1999)<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item>Premju Sonning (2001; id-<ref target="https://mt.wikipedia.org/wiki/Danimarka">Danimarka</ref>)</item>
<item>Ordni Massimiljana <ref target="https://mt.wikipedia.org/wiki/Bavarja">Bavarjana</ref> għax-Xjenza u l-Arti (2002)</item>
<item>Premju Mużikali Herbert von Karajan (<ref target="https://mt.wikipedia.org/wiki/Baden-Baden">Baden-Baden</ref>, 2003)<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item>
<item>Kavallier tal-Ordre des Arts et des Lettres (2005)</item>
<item>Victoires de la Musique Classique (2006)</item>
<item>Premju Grandjuż tal-Unur għas-Servizzi lir-Repubblika tal-Awstrija (2007)<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></item>
<item>Premju Mużikali Ernst von Siemens (2008)</item>
<item>Premju Mendelssohn (kategorija mużikali) (<ref target="https://mt.wikipedia.org/wiki/Leipzig">Leipzig</ref>, 2008)</item>
<item>Salib tal-Mertu tal-Ewwel Klassi tar-Repubblika Federali tal-Ġermanja (<hi rend="italic">Verdienstkreuz 1. Klasse</hi>) (2009)</item>
<item>Chevalier de la Legion d'honneur (<ref target="https://mt.wikipedia.org/wiki/Franza">Franza</ref>, 2009) għall-impenn tagħha fix-xogħlijiet tal-mużika kontemporanja mill-Franċiżi</item>
<item>Echo Klassik bħala Mużiċista Strumentali (2009)</item>
<item>Premju Ewropew ta’ St. Ulrich (Lulju 2009)</item>
<item>Dottorat <hi rend="italic">Honoris Causa</hi> mill-Università <ref target="https://mt.wikipedia.org/wiki/Norveġja">Norveġiża</ref> tax-Xjenza u t-Teknoloġija (NTNU) (2010)<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></item>
<item>Premju tal-Fondazzjoni Kulturali ta’ <ref target="https://mt.wikipedia.org/wiki/Dortmund">Dortmund</ref></item>
<item>Premju Brahms (Soċjetà Brahms ta’ <ref target="https://mt.wikipedia.org/wiki/Schleswig-Holstein">Schleswig-Holstein</ref>, 2011)</item>
<item>Premju tal-Kunsill <ref target="https://mt.wikipedia.org/wiki/Oċean_Atlantiku">Atlantiku</ref> għal Tmexxija Artistika Distinta (2012)<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></item>
<item>Ordni Bavarjana tal-Mertu</item>
<item>Unur Kulturali tal-Belt ta’ <ref target="https://mt.wikipedia.org/wiki/Munich">Munich</ref></item>
<item>Membru Onorarju tal-Akkademja Rjali tal-Mużika</item>
<item>Premju Erich Fromm għax-xogħol soċjali komprensiv tagħha (2011)</item>
<item>Premju Gustav Adolf tal-Gustav-Adolf-Werk tal-Knisja Evanġelika f’Hesse-Nassau għall-impenn djakonali soċjali tagħha<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></item>
<item>Midalja taċ-Ċentenarju ta’ Lutosławski (il-25 ta’ Jannar 2013)<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></item>
<item>Membru Onorarju Barranija tal-Akkademja Amerikana tal-Arti u x-Xjenzi (April 2013)<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></item>
<item>Echo Klassik 2014 għall-album “Dvořák”</item>
<item>Imsieħba Onorarja tal-Kulleġġ ta’ Keble, <ref target="https://mt.wikipedia.org/wiki/Oxford">Oxford</ref></item>
<item>11-il Premju Yehudi Menuhin mill-Fondazzjoni Albeniz (2016)<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></item>
<item>Midalja tad-Deheb għall-Merti fil-Belle Arti (2016)<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></item>
<item>Midalja tad-Deheb għall-Mertu fil-Kultura – <hi rend="italic">Gloria Artis</hi> (2018)</item>
<item>Premju Mużika Polari (2019)<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></item>
<item><hi rend="italic">Praemium Imperiale</hi> (2019)<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></item></list>
</text></body></html>