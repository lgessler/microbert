<html><body><text id="wikipedia_mt_wikipedia_org__26487.html" ns="0" revid="273041" sourceurl="https://mt.wikipedia.org/wiki/Ludmila_Christeseva" title="Ludmila Christeseva" type="wikipedia">Ludmila Christeseva
<p><hi rend="bold">Ludmila Christeseva</hi> (<hi rend="italic">magħrufa wkoll bħala L. Christeseva</hi>, bil-Belarussu: мдміла Хрысцесева), hija artista viżiva Żvediża ta' oriġini Belarussa. </p>
<p>Hija twieldet fl-1978 f’Mogilev, il-<ref target="https://mt.wikipedia.org/wiki/Belarus">Belarus</ref> u rċeviet grad ta' Masters fl-Arti mill-Fakultà tad-Disinn Artistiku u t-Teknoloġija fl-Università Teknoloġika tal-Istat ta' Vitebsk (il-Belarus) fl-2001. Christeseva mbagħad marret l-<ref target="https://mt.wikipedia.org/wiki/Żvezja">Iżvezja</ref> u ngħaqdet mat-tim kreattiv tad-disinjatur tal-moda Żvediż Lars Wallin. </p>
<p>Hija għandha wkoll lawrji mill-Università ta' Stokkolma u l-Kulleġġ Universitarju tal-Arti, Snajja u Disinn (Konstfack).<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Ir-riċerka artistika tagħha tiffoka fuq l-identità tal-ġeneru u l-mistoqsijiet relatati mar-rappreżentazzjoni ta' dan bejn il-kulturi. Hija tipparteċipa attivament f'diversi proġetti tal-arti u wirjiet fl-Iżvezja u pajjiżi oħra.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L. Christeseva tmexxi spazju għall-wirjiet tal-arti, Artten, fiċ-ċentru ta' <ref target="https://mt.wikipedia.org/wiki/Stokkolma">Stokkolma</ref>, li huwa ddedikat għall-ħidma tan-nisa u għat-tkabbir tal-kuxjenza femministra fil-komunità tal-arti u l-moda.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p><p>

Il-wirjiet istituzzjonali ta' L. Christeseva jinkludu <hi rend="italic">War's Unwomanly Face</hi> esebit fil-Mużew tal-Armata Svediża fi Stokkolma (2016) u fir-residenza tal-Ambaxxatur tal-Istati Uniti għall-Iżvezja fi Stokkolma (2016); <hi rend="italic">Sustainidentity</hi> fil-Mużew Nazzjonali tal-Istorja tal-Belarus (2016); <hi rend="italic">The Toiles</hi> fl-istitut Kostumi u l-Moda ta' Stokkolma (2017) u fil-Mużew Nordiku ta' Stokkolma (2017-2018). Serje ta’ skulturi ta’ L. Christeseva ntużaw bħala xenografija unika waqt spettaklu tal-Margaret Jenkins Dance Company (USA) fi Stokkolma fl-2016.</p><figure><caption> Il-wirja «The Unwomanly Face of War», Stokkolma, Mużew tal-Armata Żvediża (2016)</caption></figure><p>L. Christeseva hija direttur tal-arti u ħadmet bħala produttur eżekuttiv għall-wirja internazzjonali <hi rend="italic">Ingmar Bergman and his Legacy in Fashion and Art</hi> li ntweriet f'aktar minn 60 pajjiż madwar id-dinja fl-2018.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-14 ta' Lulju, 2018, Christeseva ġiet mistiedna turi l-installazzjoni tagħha <hi rend="italic">The Toiles</hi> fil-kuntest tan-natura ħarxa u unika ta’ Fårö bħala parti miċ-ċelebrazzjoni ċentinarja dinjija ta' <ref target="https://mt.wikipedia.org/wiki/Ingmar_Bergman">Ingmar Bergman</ref> fil-Bergmancenter.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fl-2019, Christeseva organizzat sfilata tal-moda fit-toroq ta' Stokkolma li ġabret flimkien numru  ta’ nies tal-post biex jipparteċipaw u jappoġġjaw nisa li jinstabu fi triqthom lejn il-ħolm kreattiv tagħhom. Christina Johannesson, l-Ambaxxatriċi Żvediża għall-Belarus, u Maria Rashidi, il-fundatriċi tal-organizzazzjoni Drittijiet tan-Nisa / Kvinnors Rätt, kienu fost dawk li pparteċipaw f'dan il-proġett.</p>
<p>Fix-xogħol tagħha, Christeseva torbot ma' diversi movimenti artistiċi, primarjament: Sustainidenity,<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Pinkism<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> u The Sky Over.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Ħoloq esterni
<list type="unordered"><item><ref target="http://christeseva.com/">Sit uffiċjali</ref></item></list>
</text></body></html>