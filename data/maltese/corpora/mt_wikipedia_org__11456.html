<html><body><text id="wikipedia_mt_wikipedia_org__11456.html" ns="0" revid="243887" sourceurl="https://mt.wikipedia.org/wiki/Enriku_VIII_tal-Ingilterra" title="Enriku VIII tal-Ingilterra" type="wikipedia">Enriku VIII tal-Ingilterra<figure><caption>Enriku VIII</caption></figure>
<p><hi rend="bold">Enriku VIII</hi> (28 ta' Ġunju, 1491 - 28 ta' Jannar, 1547) kien intitolat bħala r-Re tal-<ref target="https://mt.wikipedia.org/wiki/Ingilterra">Ingilterra</ref> mill-1509 sa mewtu. Huwa magħruf l-iżjed għax-xiżma mill-Papa, għall-<ref target="https://mt.wikipedia.org/wiki/Knisja_Kattolika">Knisja Kattolika</ref> kif ukoll għad-diversi żwiġijiet li kellu ma' sitt nisa wara xulxin.</p>
<p>Enriku twieled fil-Palazz ta' Greenwich u kien it-tieni iben ta' <ref target="https://mt.wikipedia.org/wiki/Enriku_VII_tal-Ingilterra">Enriku VII tal-Ingilterra</ref> u <ref target="https://mt.wikipedia.org/wiki/Eliżabetta_ta'_York">Eliżabetta ta' York</ref>. Huwa kellu ħuh wieħed, <ref target="https://mt.wikipedia.org/wiki/Arturu,_il-Prinċep_ta'_Wales">Arturu, il-Prinċep ta' Wales</ref>, u żewġt aħwa bniet, <ref target="https://mt.wikipedia.org/wiki/Margerita_Tudor,_Reġina_tal-Iskozja">Margerita</ref> u <ref target="https://mt.wikipedia.org/wiki/Marija_Tudor,_Reġina_ta'_Franza">Marija</ref>. Arturu kellu jilħaq re wara l-mewt ta' missierhom, iżda Arturu miet qabel missieru, u għalhekk Enriku inħatar bħala l-ewwel wieħed fil-linja għat-tron. Imbagħad, Enriku żżewweġ lill-armla ta' Arturu, <ref target="https://mt.wikipedia.org/wiki/Katerina_ta'_Aragona">Katerina ta' Aragona</ref>.</p>
Żgħożija
<figure><caption>Katerina ta' Aragona, armla żagħżugħa, pittura tal-pittur tal-qorti, Michel Sittow, madwar 1502</caption></figure>
<p>Missier u omm, Enriku VII (7) u Eliżabetta ta' York, ma tantx kellhom x'jaqsmu ma' wliedhom. Enriku kellu l-impjegati u l-menestrelli tiegħu, kif ukoll buffu jismu John Goose. Kellu wkoll tifel li kien jissawwat minfloku meta kien jagħmel xi ħaġa ħażina. Il-Prinċep Enriku kien iħobb il-<ref target="https://mt.wikipedia.org/wiki/Mużika">mużika</ref> u kien jinqala' ħafna fiha. Meta kellu 10 snin kien jaf idoqq ħafna strumenti, fosthom il-fifra, l-arpa, il-vjolin u t-tnabar. Enriku VIII kien ukoll studjuż, lingwista, mużiċista u atleta meta kien għadu żgħir. Huwa kien jaf jitkellem sewwa bil-Latin, bil-Franċiż u bl-Ispanjol. Kellu l-aħjar għalliema u tgħallem il-ġostra, il-qaws u snajja' militari oħra. Enriku kien reliġjuż ħafna. Ħuh il-kbir, Arturu, iżżewweġ lill-Prinċipessa Spanjola, Catalina de Aragon, meta kien għad kellu 15-il sena. Arturu miet ftit xhur wara t-tieġ tiegħu bit-tuberkulożi, iżda xi wħud jsostnu li kien miet bil-pesta.</p>
<p>Wara li miet ħuh, Enriku VIII (8) sar ħabib ħafna ma' Catalina de Aragon, ħbiberija li mbagħad ffjorixxiet fi żwieġ. Kellhom xi problemi biex jiżżewġu billi l-ktieb ta' <ref target="https://mt.wikipedia.org/wiki/Levitku">Levitku</ref> 21, kien jgħid li "Min jiżżewweġ lill-mara ta' ħuh ikun qiegħed jagħmel xi ħaġa moqżieża, għax ikun kixef l-għera ta' ħuh, u jibqa' bla wlied." Għalhekk Katarina kellha taħlef li ż-żwieġ ma' Arturu ma kienx ikkonsomat.  </p>
<p>Issa, ż-żagħżugħ Enriku VIII kien l-eredi għat-tron. Filwaqt li missieru kien ħaj kien mgħasses ħafna billi r-Re kien imħasseb fuq is-siġurtà tal-eredi maskili waħdieni tiegħu. Enriku seta' joħroġ barra minn bieb privat biss, u mbagħad kienu jarawh nies li kienu speċjalment appuntati. Ħadd ma seta' jkellem lil Enriku. Huwa kien iqatta' ħafna mill-ħin tiegħu f'kamartu, li d-dħul għaliha kien mill-kamra tas-sodda ta' missieru. Enriku qatt ma kellu l-opportunità li jitkellem fil-pubbliku, ħlief biex jirrispondi xi domanda li kien isaqsih missieru. Kien irażżan il-personalità entużjasta tiegħu fl-okkażjonijiet pubbliċi għax kien jibża' mill-għadab ta' missieru. Missieru ma tantx ħarrġu għar-rwol futur tiegħu bħala re, u kien jafda ħafna fil-kunsillieri tiegħu, partikolarment fl-ewwel snin tar-renju. Fl 1509, Enriku VII (7) miet bit-tuberkulożi u ibnu sar ir-Re Enriku VIII (8). Enriku kellu 18-il sena meta ġie nkurunat re u Katerina ġiet inkurunata reġina konsorti.</p>
Ir-renju

<p>L-iktar ġrajja importanti fl-<ref target="https://mt.wikipedia.org/wiki/Ingilterra">Ingilterra</ref> matul ir-renju ta' Enriku kienet il-bidla tar-reliġjon tal-pajjiż. Billi l-ewwel mara tiegħu, Katerina ta' Aragona, nisslet biss tifla waħda, u ma kellu l-ebda ulied subien bħala eredi tiegħu, Enriku talab lill-Papa biex jagħtihom il-permess mixtieq sabiex ikunu jistgħu jiddivorzjaw, iżda l-Papa ma riedx. Karlu V (5), l-Imperatur Ruman Imqaddes li kien qawwi ħafna kien in-neputi ta' Katerina. Barra minn hekk, il-familja ta' Katerina kienet taħkem fuq <ref target="https://mt.wikipedia.org/wiki/Spanja">Spanja</ref>, li kienet l-ikbar pajjiż Kattoliku.  Imbagħad Enriku,għażel lill-Arċisqof ġdid ta' Canterbury , raġel li kien jismu <ref target="https://mt.wikipedia.org/wiki/Thomas_Cranmer">Thomas Cranmer</ref>. Enriku kien jaf li Cranmer kien ser jagħmel dak kollu li jgħidlu, infatti Cranmer kien qabel bis-sħiħ mad-deċiżjoni ta' Enriku, li jkun jista' jiddivorzja minn ma' Katerina. Malli sar jaf b'dan, il-papa tant irrabja li <ref target="https://mt.wikipedia.org/wiki/Skomunika">skomunika</ref> lil Enriku mill-knisja kattolika. Enriku pattihielu u għalhekk fl-1534 għadda l-"Att tas-Supremazija", li bih ir-Re, mhux il-Papa, kien meqjus bħala l-kap tal-knisja fl-Ingilterra. Imbagħad ġiegħel lill-qassisin u lill-isqfijiet kollha biex jaċċettawh bħala l-mexxej il-ġdid. Kull min irrifjuta ġie kkastigat.</p>
<p>Wara li Enriku kien irnexxielu jġiegħel lill-patrijiet u lis-sorijiet iħallu l-monasterji,il-kunventi, ta l-ġid u l-art tagħhom lil dawk li kienu jappoġġjawh. Il-parti l-kbira minn dawk li ngħataw l-art u l-flus kienu Protestanti. Din il-ġrajja hija magħrufa bħala d-"Dissoluzzjoni tal-monasterji" fl-istorja tal-Ingilterra.</p>
<p>Wara li rnexxa d-divorzju minn ma' Katerina ta' Aragona, ir-re Enriku VIII(8) iżżewweġ lil <ref target="https://mt.wikipedia.org/wiki/Anne_Boleyn">Anne Boleyn</ref>, li kienet iżgħar minn Katerina , tattika inġenjali għax dan kien ifisser li hi seta' jkollha t-tfal. Meta Anne, bħal Katerina, kellha tifla biss u l-ebda tifel, Enriku ried jeħles minnha. Thomas Cromwell,li kien l-iktar ministru fidil lejh, għenu biex jagħmel hekk billi sab xi nies li xehdu li kellha maħbubin oħra u li kienet saħħara. Anne ittellgħet quddiem il-qorti fejn instabet ħatja u ġiet ġie ordnat li għandha tmut billi tinqataghlha rasha. Wara mewtha Enriku reġa' beda jfittex mara oħra, sabiex jipprova jkollu tifel li jkun jista' jieħu t-tron tiegħu wara mewtu.</p>
<figure><caption>Anne ta' Cleves, pittura ta' Hans Holbein iż-żgħir, 1539</caption></figure>
<p>It-tielet mara ta' Enriku kien jisimha <ref target="https://mt.wikipedia.org/wiki/Jane_Seymour">Jane Seymour</ref>. Ma damitx ma wellditlu tifel li semmew Edwardu. Enriku kien ferħan ħafna imma, Jane mietet wara ftit jiem mit-twelid tal-uniku tifel tiegħu. Enriku kien iħobbha ħafna u ħass it-telfa tagħha għal kollox, in-niket tiegħu kien kollu mdawwar mal-mewt inaspettata taghħa. Tilef l-interess f'kollox u ħxien. Irrabja ma' Thomas Cromwell meta dan issuġġerixxa li għandu jerġa' jiżżewweġ mara oħra wara l-mewt ta' Jane.</p>
<p>Wara li kien għadda ftit taż-żmien, Enriku bidel il-fehmtu. Billi kellu iben biss, deherlu li aħjar jerġa' jiżżewweġ, u qabel li jiżżewweġ lil <ref target="https://mt.wikipedia.org/wiki/Anne_ta'_Cleves">Anne ta' Cleves</ref>, prinċipessa Ġermaniża. Meta Anne waslet l-Ingilterra, Enriku ma rahiex sabiħa daqs kemm kient fir-ritratti li kien ra, u ma kienx kuntent biha. Anne ukoll ma kinitx kuntenta, u qablet li kellhom jiddivorzjaw wara ftit xhur biss. Sadattant Enriku tefa' għajnejh fil-qorti bl-isem ta' <ref target="https://mt.wikipedia.org/wiki/Catherine_Howard">Catherine Howard</ref>, u ħaseb li hi tista' tkun mara tajba. Catherine Howard kienet il-kuġina tat-tieni mara ta' Enriku, Anne Boleyn. Enriku u Catherine iżżewwġu fl-1540, iżda Catherine kienet ħafna iżgħar minn Enriku u ma damitx ma xebgħet u bdiet tifflirtja ma' rġiel oħra. Meta kienu miżżewġin għal ftit aktar minn sena, Enriku sab li Catherine kellha affari ma' xi ħadd ieħor. Instabet ħatja ta' tradiment u ġiet esegwita, bħalma kienet ġiet maqtula Anne Boleyn ftit snin qabel.</p>
<p>Is-sitt u l-aħħar mara ta' Enriku kien jisimha <ref target="https://mt.wikipedia.org/wiki/Catherine_Parr">Catherine Parr</ref>. Kienet mara li kellha bejn it-tletin u l-erbgħin sena, hi kienet diġà żżewġet darbtejn. L-ewwel żewġt irġiel tagħha kienu ħafna ikbar minnha, u t-tnejn kienu mejtin. Enriku ħaseb li hi tkun iżjed bil-għaqal u leali min-nisa l-oħra li kellu, u ġara li kellu raġun. Catherine Parr baqgħet marbuta ma' Enerkiu għal iżjed minn tlett isnin, sakemm miet, huma ma kellhomx tfal.</p>
<p>Wara li ddivorzja minn ma' Katerina ta' Aragona, Enriku beda jbati minn ħafna mard, u qatt ma ġie f'tiegħu għal kollox. Miet fit-28 ta' Jannar tal-1547 u ndifen fil-Kastell ta' Windsor. Enriku kien il-missier ta' żewġ reġini u ta' re. Dawn kienu <ref target="https://mt.wikipedia.org/wiki/Marija_I_tal-Ingilterra">Marija I tal-Ingilterra</ref>, <ref target="https://mt.wikipedia.org/wiki/Eliżabetta_I_tal-Ingilterra">Eliżabetta I tal-Ingilterra</ref>, u <ref target="https://mt.wikipedia.org/wiki/Edwardu_VI_tal-Ingilterra">Edwardu VI tal-Ingilterra</ref>.  Ħadd minnhom ma kellu wlied.</p>
Iżjed Informazzjoni
<list type="unordered"><item>Ives, E. W. "Henry VIII (1491–1547)", f' <hi rend="italic">The Oxford Dictionary of National Biography</hi> (2004).</item>
<item>Pollard, A. F. <hi rend="italic">Henry VIII</hi> (1905) 470 pp;  <ref target="http://books.google.com/books?id=q0cDAAAAMAAJ&amp;printsec=frontcover&amp;dq=intitle:henry+intitle:viii+inauthor:pollard&amp;lr=&amp;as_brr=0">edizzjoni online </ref></item>
<item>Rex, Richard. <hi rend="italic">Henry VIII and the English Reformation.</hi> (1993). 205 pp.</item>
<item>Ridley, Jasper. <hi rend="italic">Henry VIII.</hi> (1985). 473 pp.</item></list>
</text></body></html>