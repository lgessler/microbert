<html><body><text id="wikipedia_mt_wikipedia_org__6924.html" ns="0" revid="245034" sourceurl="https://mt.wikipedia.org/wiki/Il-G%C4%A7anja_tar-Reb%C4%A7a" title="Il-Għanja tar-Rebħa" type="wikipedia">Il-Għanja tar-Rebħa<p><hi rend="bold">Il-Għanja tar-Rebħa</hi> hija <ref target="https://mt.wikipedia.org/wiki/Poeżija">poeżija</ref> tal-poeta <ref target="https://mt.wikipedia.org/wiki/Malta">Malti</ref> <ref target="https://mt.wikipedia.org/wiki/Dun_Karm_Psaila">Dun Karm Psaila</ref>. Din hija poeżija patrijottika u romantika fejn Dun Karm jirrakkonta l-ġlieda li l-Maltin kellhom mat-<ref target="https://mt.wikipedia.org/wiki/Imperu_Ottoman">Torok</ref> fl-<ref target="https://mt.wikipedia.org/wiki/Assedju_ta'_Malta_(1565)">Assedju ta' Malta</ref>.</p>
Ħarsa Storika tal-Ġrajja
<p>Tlaqna.
Ħafna kienu dawk li kitbu fuq l-Assedju però spiss kienu jkunu l-<ref target="https://mt.wikipedia.org/wiki/Kavallieri_ta'_San_Ġwann">Kavallieri</ref> biss li jirċievu l-unuri għal dik ir-rebħa tant kbira. Il-Maltin ftit li xejn kienu jissemmew. B'din il-poeżija, Dun Karm ried jinqeda biex isewwi dan in-nuqqas li kien ilu ġej għal mijiet ta' snin. Hu jfaħħar biss lil dawk li ħallew ħajjithom għal arthom. Biex it-tifħir żgur jeħduh il-Maltin, il-poeta ma jsemmi l-ebda kavallier ħlief lil <ref target="https://mt.wikipedia.org/wiki/Jean_Parisot_de_la_Valette">La Valette</ref>. U lil dan jirrferi għalih bħala <hi rend="italic">"Kavallier li qatt ma rema l-ħin"</hi> (vers 54), mingħajr biss ma jsemmi ismu.</p>
<p>L-għan tat-Torok meta ġew jattakkaw lil Malta kien li jirbħu lil Malta u jeqirdu l-<ref target="https://mt.wikipedia.org/wiki/Kristjaneżmu">Kristjaneżmu</ref>. L-islaten <ref target="https://mt.wikipedia.org/wiki/Ewropa">Ewropej</ref> kienu jiddependu minn dan ir-riżultat hekk kif rebħa għat-Torok kien twassal biex huma jinfiltraw fl-<ref target="https://mt.wikipedia.org/wiki/Ewropa">Ewropa</ref>. Dun Karm ipoġġi s-sitwazzjoni fuq bilanċ: naħa waħda l-qlubija tal-Maltin u fin-naħa l-oħra t-Torok.</p>
Il-Ħsieb
<p>Dun Karm jiftaħ il-poeżija billi jgħid li jixtieq ifaħħar kemm jista' lil Malta u dan jixtieq jagħmlu bil-<ref target="https://mt.wikipedia.org/wiki/Lingwa_Maltija">Malti</ref> minħabba li hekk żgur hu jkun ċert li tieħu l-ġieħ li ħaqqha. Hu jixtieq ifaħħar lil art twelidu għax kienu l-Maltin li ċarċru demmhom għal pajjiżhom u kienu l-Maltin li ħallew ħajjithom biex jaraw lil Malta Indipendenti minn kull ħakma Torka. Dun Karm waqt il-poeżija jieħu ċerti dehriet ta' waqt il-battalja fejn hu jqabbel lill-Maltin ma' ljuni li huma qalbiena, kuraġġużi u bla biża'. Waqt il-poeżija, il-poeta joħroġ il-patrijottiżmu kbir tal-Maltin li tant kellhom għal qalbhom, fejn jagħtina pass pass x'qed jiġri waqt l-assedju, filwaqt li jiddeskrivi dawk il-mumenti saljenti tal-ġlieda. Isemmi l-waqgħa ta' <ref target="https://mt.wikipedia.org/wiki/Forti_Sant_Iermu">Sant Iermu</ref>, il-ġlied fuq <ref target="https://mt.wikipedia.org/wiki/Forti_Sant_Anġlu">Sant Anġlu</ref> u <ref target="https://mt.wikipedia.org/wiki/Forti_San_Mikiel">San Mikiel</ref>, u l-ġlied imdemmi imma mimli kuraġġ li ssieltu l-Maltin. Il-poeta jsemmi wkoll il-qlubija tat-Torok, biex juri li l-Maltin ma kellhomx biċċa xogħol ħafifa.</p>
<p>Minkejja l-fatt li t-Torok qatlu bosta Maltin u anki bagħtuhom skjavi, dan ma qatilx l-isperanzi tal-Maltin, ma kienx ta' biża'. Il-Maltin qatt ma ċedew il-fidi tagħhom u huma rnexxielhom jirbħu minħabba l-gwida ta' La Valette u tat-twemmin tagħhom. It-Torok telqu lura lejn darhom telliefa waqt li l-Maltin irringrazzjaw lil Alla talli rebbaħhom din il-battalja. Ir-rebħa tal-Maltin ma kinitx importanti biss għal pajjiżna iżda wkoll għall-Ewropa kollha. Dawk il-Maltin li mietu, mietu biex jiddefendu r-reliġjon Nisranija u l-kultura Ewropeja.
Dun Karm jagħlaq il-poeżija b'turija ta' ringrazzjament lil Alla talli fil-mumenti diffiċli tal-battalji, kien Hu li waqaf ma' niesna biex ir-rebħa finali kienet tagħhom. Hawn jispikka l-element trollistiku u religjuz kbir tal-Maltin li dejjem ħarsu sa mill-ibgħat żmenijiet.</p>
Binja
<p>Il-poeżija hi kollha kemm hi <ref target="https://mt.wikipedia.org/wiki/Endekasillabi">endekasillabi</ref> u bil-<ref target="https://mt.wikipedia.org/wiki/Kwartini">kwartini</ref>. Il-versu huma <ref target="https://mt.wikipedia.org/wiki/Vers_tronk">tronk</ref> u <ref target="https://mt.wikipedia.org/wiki/Vers_wati">wati</ref>. It-ton huwa patrijottiku u r-ritmu hu wieħed mexxej. Hu juża' kliem <ref target="https://mt.wikipedia.org/wiki/Arkajku">arkajku</ref> jiġifieri kliem mill-passat li m'għadux jintuża'. Il-poeżija hi b'<ref target="https://mt.wikipedia.org/wiki/Rima_mqabbża">rima mqabbża</ref>.</p>
</text></body></html>