<html><body><text id="wikipedia_mt_wikipedia_org__27431.html" ns="0" revid="272188" sourceurl="https://mt.wikipedia.org/wiki/Tholos_ta%27_El_Romeral" title="Tholos ta' El Romeral" type="wikipedia">Tholos ta' El Romeral<figure><caption>It-Tholos ta' El Romeral minn barra</caption></figure>
<p>It-<hi rend="bold">Tholos ta' El Romeral</hi>, li jinsab żewġ kilometri u nofs fit-Tramuntana tar-raħal ta' <ref target="https://mt.wikipedia.org/wiki/Antequera">Antequera</ref>, l-Andalusija, <ref target="https://mt.wikipedia.org/wiki/Spanja">Spanja</ref>, huwa wieħed mill-iżjed eżempji importanti ta' arkitettura <ref target="https://mt.wikipedia.org/wiki/Neolitiku">Neolitika</ref> fin-Nofsinhar tal-<ref target="https://mt.wikipedia.org/wiki/Ewropa">Ewropa</ref>. It-Tholos ta' El Romeral, magħruf ukoll bħala l-<hi rend="bold">Għar ta' El Romeral</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Cueva de Romeral</hi>) u d-<hi rend="bold">Dolmen ta' El Romeral</hi> (bl-Ispanjol: <hi rend="italic">Dolmen de Romeral</hi>), huwa sit funebri megalitiku li nbena għall-ħabta tal-1800 <ref target="https://mt.wikipedia.org/wiki/Ante_Christum_natum">Q.K</ref>. Huwa wieħed minn tliet oqbra fir-reġjun, flimkien mad-<ref target="https://mt.wikipedia.org/wiki/Dolmen_ta'_Menga">Dolmen ta' Menga</ref> u d-<ref target="https://mt.wikipedia.org/wiki/Dolmen_ta'_Viera">Dolmen ta' Viera</ref>; it-tnejn jinsabu lejn il-Lbiċ.</p>
<p>Fl-2016, dawn it-tliet siti, flimkien ma' <ref target="https://mt.wikipedia.org/wiki/Peña_de_los_Enamorados">Peña de los Enamorados</ref> u <ref target="https://mt.wikipedia.org/wiki/El_Torcal">El Torcal</ref>, tniżżlu fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> bit-titlu "<ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref>".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Data
<figure><caption>Is-saqaf tat-Tholos ta' El Romeral</caption></figure>
<p>Saħansitra sas-seklu 20 kien jingħad li t-tliet oqbra megalitiċi fiż-żona (id-Dolmen ta' Menga, id-Dolmen ta' Viera u t-Tholos ta' El Romeral) oriġinaw mill-istess perjodu. Madankollu, mir-riċerka sussegwenti ħareġ fid-dieher li t-<hi rend="italic">tholos</hi> inbniet ferm wara ż-żewġ dolmens. Iż-żewġ dolmens inbnew għall-ħabta tat-3800 Q.K., filwaqt li l-kostruzzjoni tat-Tholos ta' El Romeral x'aktarx li saret għall-ħabta tal-1800 Q.K. Huwa rikonoxxut u attribwit lill-<ref target="https://mt.wikipedia.org/wiki/Kultura">kultura</ref> usa' ta' Los Millares, li kellha ċ-ċentru tagħha iktar minn 200 kilometru lejn il-Lvant. Ir-raġunijiet ewlenin li ngħataw għal dan huma l-materjali differenti tal-ġebel li ntużaw u l-pjanta differenti tal-kompartimenti, peress li ż-żewġ dolmens l-oħra għandhom kompartimenti rettangolari.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Arkitettura
<figure><caption>Id-daħla tat-Tholos ta' El Romeral</caption></figure>
<p>It-Tholos ta' El Romeral huwa qabar bil-kompartimenti mirdum b'tumbata funebri (<hi rend="italic">tumulus</hi>). Jikkonsisti minn kuritur twil magħmul minn ħitan qishom ħitan tas-sejjieħ b'ġebliet żgħar mingħajr tkaħħil u soqfa b'ħaġar megalitiku. Il-kuritur jagħti għal żewġ kompartimenti tondi konsekuttivi b'għamla ta' xehda.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> L-ikbar kompartiment għandu dijametru ta' bejn wieħed u ieħor 4.20 metri u għandu ħitan tas-sejjieħ mibnija bl-istess mod bħal tal-kuritur, li jxaqilbu 'l ġewwa sa ma jissaqqfu b'ħaġra megalitika fuq nett. L-art tal-kuritur u tal-kompartiment ewlieni hija magħmula minn ħamrija kkumpattata. It-tieni kompartiment huwa kkollegata mal-ewwel wieħed permezz ta' kuritur rettangolari u mhux aċċessibbli għall-pubbliku. Għandu dijametru ta' bejn wieħed u ieħor żewġ metri, fih ħaġra mdaqqsa li fuqha x'aktarx kienu jitpoġġew il-katavri qabel id-dfin, u l-art tal-kompartiment iż-żgħir hija miksija bil-ħaġar. Fi ħdan it-<hi rend="italic">tholos</hi> instabu għadam u oġġetti funebri.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Għalkemm jingħad li dawn il-binjiet megalitiċi kellhom użi differenti (oqbra, tempji, eċċ.), it-Tholos ta' El Romeral huwa ċertament sit funebri minħabba li ġo fih instabu fdalijiet umani, qxur tal-baħar, u żewġ tipi ta' bċejjeċ taċ-ċeramika.</p>
Ara wkoll
<list type="unordered"><item><ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref></item>
<item><ref target="https://mt.wikipedia.org/wiki/Dolmen_ta'_Menga">Dolmen ta' Menga</ref></item>
<item><ref target="https://mt.wikipedia.org/wiki/Dolmen_ta'_Viera">Dolmen ta' Viera</ref></item>
<item><ref target="https://mt.wikipedia.org/wiki/Peña_de_los_Enamorados">Peña de los Enamorados</ref></item>
<item><ref target="https://mt.wikipedia.org/wiki/El_Torcal">El Torcal</ref></item></list>
Ħoloq esterni

<list type="unordered"><item><ref target="http://www.themodernantiquarian.com/site/10765/tholos_de_el_romeral.html"><hi rend="italic">The Modern Antiquarian</hi></ref></item>
<item><ref target="http://www.megalithic.co.uk/article.php?sid=12110"><hi rend="italic">The Megalithic Portal</hi></ref></item>
<item><ref target="http://www.spanisharts.com/arquitectura/imagenes/prehistoria/dolmen_romeral.html"><hi rend="italic">Historia de la Arquitectura en España</hi></ref> (bl-Ispanjol)</item></list>
</text></body></html>