<html><body><text id="wikipedia_mt_wikipedia_org__1604.html" ns="0" revid="270651" sourceurl="https://mt.wikipedia.org/wiki/Toni_Sant" title="Toni Sant" type="wikipedia">Toni Sant


<p>Twieled f'Malta fl-1968. Għal bosta snin, leħnu kien sinonimu max-xandir f'<ref target="https://mt.wikipedia.org/wiki/Malta">Malta</ref> fejn ħejja diversi programmi kemm għar-radju u għat-televixin. Għal xi snin, kien involut ukoll fix-xena <ref target="https://mt.wikipedia.org/wiki/Mużika">mużikali</ref> lokali permezz tal-grupp <ref target="https://mt.wikipedia.org/wiki/Artwork">Artwork</ref>, fost l-oħrajn, kif ukoll mużika għat-teatru.</p>
<p>Sa minn Settembru tal-2004, huwa jokkupa l-kariga ta' <hi rend="italic">lecturer</hi> fl-i<hi rend="italic">Scarborough School of Arts &amp; New Media</hi> tal-Università ta' Hull ġewwa r-<ref target="https://mt.wikipedia.org/wiki/Renju_Unit">Renju Unit</ref>, fejn jikkoordina u jgħallem fil-programm imsejjaħ <hi rend="italic">Media Performance</hi>.</p>
Karriera fil-qasam tax-xandir
<p>Fl-1986 beda karriera fil-qasam tax-xandir. Għall-ewwel ħadem fl-iskema student-ħaddiem mal-Media Education Centre, u aktar tard daħal għal xogħol fiss ma' <ref target="https://mt.wikipedia.org/wiki/Xandir_Malta">Xandir Malta</ref> f'Gwardamangia. Wara perjodu fl-uffiċju tal-liċenzji tat-televixin u l-ħlasijiet għall-Cable Radio, ingħata l-kariga ta' koordinatur editorjali għar-rivista <hi rend="italic">Il-Ġimgha</hi>, li qabel u wara ż-żmien li ħadem fuqha hu, kienet magħrufa bħala <hi rend="italic">Il-Gwida</hi>. Fis-snin li ħadem f'Xandir Malta huwa ħadem ukoll bħala <hi rend="italic">producer</hi> ta' diversi programmi għar-radju u t-televixin. Fost il-programmi tiegħu minn dak iż-żmien jistgħu jissemmew: <hi rend="italic">Kważi Kull Filgħaxija</hi> (1988/89), <hi rend="italic">Mill-Garaxx</hi> (TVM - 1989/90), <hi rend="italic">Il-Fil tat-Tiġdid</hi> (1989), <hi rend="italic">Mal-20 bid-Daqq</hi> (1989/90), <hi rend="italic">Immaġina: John Lennon</hi> (Radju Malta - 1990), <hi rend="italic">Blast</hi> (TVM - 1990), <hi rend="italic">Tutti Frutti</hi> (TVM - 1991), u <hi rend="italic">Il-Festival tal-Kanzunetta Maltija għall-Ewropa</hi> (1991).</p>
<p>F'Diċembru 1991, huwa rriżenja minn Xandir Malta u ftit tal-ġimgħat wara aċċetta l-kariga ta' <hi rend="italic">Programme Manager</hi> ma' Radio One Live, stazzjon tar-radju b'liċenzja biex ixandar programmi mitkellma aktar milli mużika. Flimkien mal-aħwa Joe u Godfrey Grima, il-propjetarji tal-istazzjon, huwa organizza dak li effettivament kien l-ewwel <hi rend="italic">talk radio</hi> kummerċjali f'Malta. </p>
<p>Aktar tard, huwa pproduċa wkoll diversi programmi għar-radju u t-televixin f'Malta, fosthom <hi rend="italic">Skoss</hi> (TV - 1995/96), <hi rend="italic">Bil-Maws f'Idejk</hi> (1996), <hi rend="italic">Bricolage</hi> (1998) u <hi rend="italic">X'Inhu Għaddej</hi> (TV - 2002).</p>
<p>Għalkemm irtira mix-xandir tradizzjonali, riċentament (Awissu 2005) Toni Sant xandar sensiela ta' <ref target="http://www.maltamedia.net/podcasts/">poddati</ref> dwar l-avvenimenti tal-<ref target="https://mt.wikipedia.org/wiki/11_ta'_Settembru">11 ta' Settembru</ref>. Aktar tard, f'Novembru tal-istess sena, beda sensiela ta' <ref target="https://mt.wikipedia.org/wiki/Poddati">poddati</ref> dwar ix-xena mużikali Maltija.</p>
Edukazzjoni
<p>Toni Sant attenda l-iskola primarja tas-sorijiet Franġiskani "St Elizabeth School" f'<ref target="https://mt.wikipedia.org/wiki/Tas-Sliema">Tas-Sliema</ref> u l-Kulleġġ Missjunarju ta' <ref target="https://mt.wikipedia.org/wiki/Pawlu_l-Appostlu">San Pawl</ref> fir-<ref target="https://mt.wikipedia.org/wiki/Rabat_(Malta)">Rabat</ref>, kif ukoll il-Liċeo l-Ġdid fl-Imsida fejn studja l-<ref target="https://mt.wikipedia.org/wiki/Lingwa_Maltija">Malti</ref>, l-<ref target="https://mt.wikipedia.org/wiki/Lingwa_Ingliża">Ingliż</ref> u l-<ref target="https://mt.wikipedia.org/wiki/Filosofija">filosofija</ref> fil-livell avvanzat tal-GCE/<ref target="https://mt.wikipedia.org/wiki/Matrikola">Matrikola</ref>.</p>
<p>Wara li abbanduna l-karriera tiegħu bħala xandar professjonali f'Malta, Toni Sant beda jsegwi kors universitarju. Huwa ggradwa fl-1996 b’B.A. (Hons.) fl-istudji teatrali mill-<ref target="https://mt.wikipedia.org/wiki/Università_ta'_Malta">Università ta' Malta</ref> u wara kompla l-istudji tiegħu f'New York fejn iggradwa b’M.A. fil-<hi rend="italic">Performance Studies</hi> fl-1998, kif ukoll b’Ph.D. fl-istess materja fl-2003. Ir-riċerka għad-dottorat tiegħu kienet dwar l-użu kreattiv tal-internet bħala mezz tax-xandir u l-implikazzjonijiet ekonomiċi-politiċi kontemporanji. Parti mir-riċerka tiegħu ġiet ippubblikata f'<hi rend="italic">TDR: The Journal of Performance Studies</hi>.</p>
<p>Matul l-istudji tiegħu f'New York, huwa għażel li jiffoka l-attenzjoni tiegħu fuq l-internet u l-aspetti ta' identità kulturali u forom ta' spettaklu marbuta miegħu. </p>
Tnedija tal-MaltaMedia Online Network
<p>Fl-1998 huwa waqqaf il-<ref target="http://www.maltamedia.net">MaltaMedia Online Network</ref>, kumpanija rreġistrata f'Malta biex tħaddem numru ta' siti b'tagħrif dwar u/jew minn Malta. Matul is-snin, il-MaltaMedia Online Network offriet <ref target="http://www.maltamedia.com">servizz tal-aħbarijiet</ref>,<ref target="http://www.aboutmalta.com">direttorju ta' dak kollu li għandu x'jaqsam ma' Malta</ref>, kif ukoll siti oħra dwar il-<ref target="http://www.maltafootball.com">futbol</ref>, il-<ref target="http://www.eurovisionmalta.com">mużika popolari</ref>, u <ref target="http://www.maltaweather.com">t-temp f'Malta</ref> u f’<ref target="http://www.gozoweather.com">Għawdex</ref>.</p>


Ħoloq esterni

<list type="unordered"><item><ref target="http://www.tonisant.com">ToniSant.com</ref> — Is-sit personali ta' Toni Sant</item>
<item><ref target="http://www.tonisant.com/blog/">http://www.tonisant.com/blog/</ref> — Il-blogg ta' Toni Sant</item>
<item><ref target="http://www.maltamedia.com">MaltaMedia</ref> — Sit imwaqqaf minn Toni Sant</item>
<item><ref target="http://www.maltamedia.net/podcasts/">MMON Podcasts</ref> — Il-poddati ta' Toni Sant</item></list>
</text></body></html>