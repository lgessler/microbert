<html><body><text id="wikipedia_mt_wikipedia_org__15889.html" ns="0" revid="271555" sourceurl="https://mt.wikipedia.org/wiki/Philip_Sciberras" title="Philip Sciberras" type="wikipedia">Philip Sciberras


<p><hi rend="bold">Philip Sciberras</hi> (<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, 7 ta' Ottubru 1945) kien deputat Parlamentari <ref target="https://mt.wikipedia.org/wiki/Partit_Laburista">Laburista</ref> u Imħallef, u huwa poeta u kittieb.</p>
<p>Bin Saviour u Mary Ann imwielda Micallef, Sciberras studja fl-Iskola Primarja ta' Ħaż-Żebbuġ, il-Kulleġġ San Alwiġi u l-Università ta' Malta fejn iggradwa u sar avukat fl-1973.</p>
Fil-Politika
<p>Sar membru parlamentari fl-1979 wara r-riżenja tan-Nutar <ref target="https://mt.wikipedia.org/wiki/Ġużè_Abela">Ġużè Abela</ref>. Fl-elezzjoni tal-1981 kien elett fuq is-sitt distrett. Fiż-żewġ elezzjonijiet ta' wara ma kienx elett. Fil-kwistjoni interna tal-Partit Laburista serva ta' medjatur bejn il-Prim Ministru <ref target="https://mt.wikipedia.org/wiki/Alfred_Sant">Alfred Sant</ref> u <ref target="https://mt.wikipedia.org/wiki/Dom_Mintoff">Dom Mintoff</ref>.</p>
<p>Nhar id-19 ta' Diċembru 2010, il-Partit Laburista għażel lill-Imħallef Emeritus Philip Sciberras biex jamminista u jqassam il-fondi li l-Kap tal-Oppożizzjoni, flimkien ma’ deputati oħrajn Laburisti rrinunzjaw miż-żieda fis-salarju li ta l-Gvern.</p>
Imħallef
<p>Nhar id-9 ta' Diċembru 2002 kien maħtur Imħallef. Matul il-karriera tiegħu ta’ Mħallef għal tmien snin, bejn deċiżjonijiet tal-Qorti tal-Appell Inferjuri u dawk tal-Prim Awla tal-Qorti Ċivili ta xejn inqas minn 2,529 sentenza, inklużi 69 sentenza li ta matul l-aħħar jum tiegħu, is-6 ta' Ottubru 2010, jiġifieri medja ta’ 316-il sentenza fis-sena. </p>
<p>Fid-diskors li għamel fl-okkażjoni tal-irtirar tiegħu, l-Imħallef Sciberras qal:</p>
<p>"Kull ġudikant aspirant għandu jifhem li l-fiduċja ma tintilifx biss b’xi att ta’ korruzzjoni jew favoritiżmu, iżda wkoll bl-għażż, in-negliġenza u l-insensibilità anke għax dawn huma ħtijiet gravi. Tajbin kemm huma tajbin l-emendi leġiżlattivi intiżi biex iħaffu l-proċeduri u jegħlbu d-dewmien esaġerat, fih innifsu skandaluż, il-ġudikant aspiranti għandu japprezza li kif kien jgħid il-Calamandrei fl-opra tiegħu “Elogio dei Guidici”, il-ġudikant jappartejni għal dak l-ordni reliġjuż fejn jekk xi wieħed jitnikker u ma jkunx ta’ eżempju tajjeb jista’ jiġi li l-kredenti jitilfu l-fidi. Il-ħidma tal-ġudikant ma għandhiex ikollha waqfien. Dan qed ngħidu għax, kif tafu inthom, evitajt kemm stajt id-dewmien fl-għoti tas-sentenzi u dan mingħajr pressjoni żejda għall-Avukat."</p>
<p>Sciberras qal li huwa daħal f’din il-kariga fis-sena li matulha ftit xhur qabel seħħ l-avveniment li heżżeż lill-ġudikatura:</p>
<p>"Allura tistgħu tobsru x-xorta ta’ magħmudija li dħalt għalija. Ma qtajtx qalbi għax deherli li kont kapaċi nerġa’ fil-mod u ċ-ċokon tiegħi, flimkien mal-maġġjor parti ta’ ġudikanti oħra ħawtiela, nagħti sehemi biex tinkiseb lura l-fiduċja li kienet theżżet... </p>
<p>Ħdimt bil-mod tiegħi, inqum kmieni filgħodu, naqra l-proċess, nagħmel in-notamenti, nirriċerka u nirrediġi s-sentenzi. Dan mingħajr daqq ta’ trombi jew fanfarri... Illum fis-sewwa nistqarrilkom li nħoss ċerta għafsa li se ntemm il-karriera tiegħi ta’ ġudikant meta nqis li għad nista’ nagħti kontribut siewi, żgħir kemm hu żgħir. Qabel ma nagħlaq nixtieq intenni li matul dawn it-tmien snin osservajt kambjament tajjeb fit-tmexxija tal-kawżi u l-kwalità tas-sentenzi dovut għall-isforz kollettiv li sar minn numru ta’ Mħallfin u Maġistrati. Eventwalment qatt mhu biżżejjed. Iżda fil-fehma umli tiegħi dan l-isforz kellu almenu jsib riskontru ta’ apprezzament minn min, fis-setgħa tiegħu, tiddependi l-għażla ‘ad altiora’."</p>
Poeta u Awtur
<p>Kien wieħed mill-fundaturi tal-Moviment Qawmien Letterarju. Ippubblika <hi rend="italic">Priżmi</hi> ma' Dun Lawrenz Cachia (1968), <hi rend="italic">Dawl fil-Persjani</hi> (1972) , <hi rend="italic">Mandala</hi> (1984) u "Mirja" (2014).</p>
<p>Bhala pubblikazzjonijiet legali imbarka fuq xoghol monumentali intitolat "L-Alfabett tal-Kodici Civili" li ser jikkonsisti f'ghaxar volumi.</p>
<p>Huwa miżżewweġ lil Rose, imwielda Apap u għandu tlett itfal: Alexander, Lara u Andrew, u sitt neputijiet Ivan, Maya, Anja,  Michael, Samuel u Matthew.</p>
Poeżiji
<p><hi rend="bold">MANDALA</hi></p>
<p>		jien hu ċ-ċpar li jaqa' ħabta u sabta,</p>
<p>		ir-rimettar ta' mara tqila,</p>
<p>		prodott taż-żminijiet,</p>
<p>		mit bla identita',</p>
<p>

		jaqgħad miġnun fi ċrieki mħabblin</p>
<p>		ta' msaġar primittivi</p>
<p>

		jien hu l-frak li jaqa' mill-blat mielaħ,</p>
<p>		il-wirt battal ta' xmux maħruqa,</p>
<p>		sejba tal-fdalijiet,</p>
<p>		ilsir bla isem,</p>
<p>

		ihewden mifluġ f'xaradi mnassbin</p>
<p>		ta' sfinġi 'nkwiżittivi</p>
<p>

		jien hu t-trab ta' katakombi mdallma,</p>
<p>		l-irmied antik ta' għadam sieket,</p>
<p>		ġrajja ta' tifkiriet,</p>
<p>		nisel bla sekli,</p>
<p>

		jemmen miblugħ f'ritwali misturin</p>
<p>		ta' mqades emotivi</p>
<p>

		jien hu li hu:</p>
<p>

		tad-dell - limbu tal-waħx,</p>
<p>

		tan-nies - landa taż-żibel</p>
<p>

		irrid ngħajjat u ma nistax.</p>
<p><hi rend="bold">ISSA LI L-FJURI DBIELU</hi></p>
<p>		issa li l-fjuri dbielu</p>
<p>		u l-ilma-qiegħed fil-vażett intrema</p>
<p>		tista' terġa' torbot iz-zigarella ma xagħrek</p>
<p>		u tissokta fi triqtek</p>
<p>

			għeja il-moħħ iġedded it-tifkira</p>
<p>			tad-dirgħajn girlanda ma' rasi</p>
<p>

			u x-xitan li ħażżeż l-inkejja</p>
<p>			fl-irmied tal-bews maħruqa</p>
<p>				ħarab u għeb</p>
<p>				fl-infern tal-bieraħ</p>
<p>

			għada r-raġġi ta' xmux ġodda</p>
<p>			jixegħlu ġonna oħra</p>
<p>			u jbaqqnu ġewwa qalbi</p>
<p>			għejun ta' safa u tiġdid</p>
<p>

		issa li l-fjuri dbielu</p>
<p>		u l-ilma-qiegħed fil-vażett intrema.</p>
<p>
<hi rend="bold">DATA BASE</hi></p>
<p>		f'laboratorji storduti</p>
<p>		u sodod illuppjati</p>
<p>		kromożomi ultra mġienen</p>
<p>		ikklonizzaw</p>
<p>		wild il-kompjuter</p>
<p>

		robotika l-mixja,</p>
<p>		drogata n-nisġa</p>
<p>		ta' utopiji virtwali</p>
<p>		u vojt mingħajr qies.</p>
<p>
<hi rend="bold">KOLLOX GĦANDI LEST</hi></p>
<p>

Kollox għandi lest:</p>
<p>Bagalja ta’ uġigħ,</p>
<p>Passaport għajjien mingħajr uċuħ,</p>
<p>U portafoll ta’ solitudni</p>
<p>

Sal-biljett li taqtgħu darba,</p>
<p>Bla ritorn.</p>
<p>

Kollox għandi lest</p>
<p>U m’hemmx li jasal l-ajruplan.</p>
</text></body></html>