<html><body><text id="wikipedia_mt_wikipedia_org__16439.html" ns="0" revid="271342" sourceurl="https://mt.wikipedia.org/wiki/Attakki_tal-11_ta%27_Settembru" title="Attakki tal-11 ta' Settembru" type="wikipedia">Attakki tal-11 ta' Settembru<figure><caption>Ġabra ta' ritratti tal-attakki tal-11 ta' Settembru</caption></figure>
<p>L-<hi rend="bold">attakki tal-11 ta' Settembru</hi> (imsejħin fil-qasir "9/11"), kienu serje ta' erba' <ref target="https://mt.wikipedia.org/wiki/Attakk_suwiċida">attakki suwiċidi</ref> koordinati mmirati lejn siti speċifiċi fil-<ref target="https://mt.wikipedia.org/wiki/Belt_ta'_New_York">Belt ta' New York</ref> u f'<ref target="https://mt.wikipedia.org/wiki/Washington">Washington</ref>, l-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>, nhar il-11 ta' Settembru 2001.</p>
<p>F'dik il-għodwa, 19-il terrorista mill-grupp Iżlamiku militanti <ref target="https://mt.wikipedia.org/wiki/Al-Qaeda">al-Qaeda</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> ħatfu erba' ajruplani tal-passiġġieri fi triqithom lejn <ref target="https://mt.wikipedia.org/wiki/San_Francisco">San Francisco</ref> u <ref target="https://mt.wikipedia.org/wiki/Los_Angeles">Los Angeles</ref> wara li dawn telqu minn <ref target="https://mt.wikipedia.org/wiki/Boston">Boston</ref>, <ref target="https://mt.wikipedia.org/wiki/Newark">Newark</ref>, u <ref target="https://mt.wikipedia.org/wiki/Washington">Washington</ref>. Il-pirati tal-ajru ħabtu intenzjonalment żewġ ajruplani fit-Twin Towers tal-<ref target="https://mt.wikipedia.org/wiki/World_Trade_Center">World Trade Center</ref> fil-Belt ta' New York. Fid-08:46, l-ajruplan tat-titjira 11 tal-<hi rend="italic">American Airlines</hi> daħal fit-Torri tat-Tramuntana, u fid-09:03 l-ajruplan tat-titjira 175 tal-<hi rend="italic">United Airlines</hi> daħal fit-Torri tan-Nofsinhar; iż-żewġ torrijiet waqgħu sagħtejn wara l-impatt tal-ajruplani. Il-pirati tal-ajru ħabtu t-tielet ajruplan tat-titjira 77 tal-<hi rend="italic">American Airlines</hi> fid-09:37 fil-<ref target="https://mt.wikipedia.org/wiki/Pentagon">Pentagon</ref> f'Arlington, Virginia. Meta l-passiġġieri ppruvaw jieħdu kontroll tar-raba' ajruplan tat-titjira 93 tal-<hi rend="italic">United Airlines</hi>, dan ħabat fl-10:03 ta' filgħodu f'għalqa qrib Shanksville, <ref target="https://mt.wikipedia.org/wiki/Pennsylvania">Pennsylvania</ref>, u hekk ma tħalliex jasal għall-mira tiegħu f'Washington, probabbilment il-<hi rend="italic">Capitol</hi> jew il-<hi rend="italic">White House</hi>. Mietu kważi 3,000 ruħ f'dawn l-attakki.</p>
<p>Is-suspetti mill-ewwel waqgħu fuq al-Qaeda, u fl-2004, il-mexxej tal-grupp <ref target="https://mt.wikipedia.org/wiki/Osama_Bin_Laden">Osama bin Laden</ref>, li fil-bidu ċaħad l-involviment tiegħu, ħa r-responsabbiltà għall-attakki.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Al-Qaeda u Bin Laden qalu li l-attakki saru minħabba l-appoġġ Amerikan lil <ref target="https://mt.wikipedia.org/wiki/Iżrael">Iżrael</ref>, il-preżenza tat-truppi Amerikani fl-<ref target="https://mt.wikipedia.org/wiki/Arabja_Sawdija">Arabja Sawdija</ref>, u s-sanzjonijiet kontra l-<ref target="https://mt.wikipedia.org/wiki/Iraq">Iraq</ref>. L-Istati Uniti wieġbu għall-attakki tal-11 ta' Settembru bil-Gwerra Kontra t-Terroriżmu (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">War on Terror)</hi>, meta invadew l-<ref target="https://mt.wikipedia.org/wiki/Afganistan">Afganistan</ref> biex ineħħu lit-<ref target="https://mt.wikipedia.org/wiki/Talibani">Talibani</ref>, li kienu qed jaħbu għandhom lill-membri tal-Al-Qaeda. Ħafna pajjiżi ħarrxu l-liġijiet tagħhom kontra t-terroriżmu. F'Mejju 2011, Bin Laden instab u nqatel.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Kronoloġija tal-ġrajjiet
<list type="unordered"><item><hi rend="bold">08.46</hi>: l-ajruplan maħtuf tat-titjira 11 tal-<hi rend="italic">American Airlines</hi> tat-tip Boeing 767 bi 92 passiġġier u l-ekwipaġġ abbord, minn mill-Ajruport Internazzjonali ta' Boston għal Los Angeles, ħabat fit-Torri tat-Tramuntana tal-<hi rend="italic">World Trade Centre</hi>. L-ajruplan ħabat fit-torri fis-sulari 94 sa 98, imma l-kumplament tat-torri ma ġarrabx ħsarat immedjati.</item></list>
<list type="unordered"><item><hi rend="bold">09.03</hi>: l-ajruplan maħtuf tat-titjira 175 tal-<hi rend="italic">United Airlines</hi> tat-tip Boeing 767 b'65 passiġġier u l-ekwipaġġ abbord, mill-Ajruport Internazzjonali ta' Boston għal Los Angeles, ħabat fit-Torri tan-Nofsinhar tal-<hi rend="italic">World Trade Centre</hi>. L-ajruplan ħabat fis-sulari 78 sa 84 u sar fjamma waħda u qered diversi kolonni strutturali fit-torri li, madankollu, ma kkrollax immedjatament. Bdew ħerġin dħaħen minn diversi sulari tat-Torri tat-Tramuntana. Hekk kif id-dħaħen kbar bdew jinfirxu 'l isfel f'diversi sulari, ammont kbir ta' nies bdew jippreferu jaqbżu mit-twieqi tal-uffiċċji tagħhom għal isfel.</item></list>
<list type="unordered"><item><hi rend="bold">09.40</hi>: l-ajruplan maħtuf tat-titjira 77 tal-<hi rend="italic">American Airlines</hi> tat-tip Boeing 757 b'64 passiġġier u l-ekwipaġġ abbord, mill-Ajruport Internazzjonali ta' Dulles għal Los Angeles, ħabat fuq il-Pentagon u joqtol madwar 189 membru tal-militar u impjegati ċivili li kienu fil-bini.</item></list>
<list type="unordered"><item><hi rend="bold">09.45</hi>: il-bini governattiv kollu fi New York ġie evakwat. L-ajruporti kollha Amerikani ngħalqu mill-awtoritajiet. It-titjiriet internazzjonali ġew ikkanċellati jew devjati lejn il-<ref target="https://mt.wikipedia.org/wiki/Kanada">Kanada</ref> u l-<ref target="https://mt.wikipedia.org/wiki/Karibew">Karibew</ref>. Il-Borża ta' New York ingħalqet.</item></list>
<list type="unordered"><item><hi rend="bold">09.50</hi>: telefonata thedded li "issa jmiss lill-Air Force One", u b'hekk il-President <ref target="https://mt.wikipedia.org/wiki/George_W._Bush">George W. Bush</ref> ma tħalliex jirritorna fil-<ref target="https://mt.wikipedia.org/wiki/Belt_kapitali">belt kapitali</ref> tas-Servizz Sigriet minħabba t-"theddida reali".</item></list>
<list type="unordered"><item><hi rend="bold">10.05</hi>: it-Torri tan-Nofsinhar tal-<hi rend="italic">World Trade Centre</hi> ġġarraf u nqatlu ħafna minn dawk li kienu salvaw fl-attakk inizjali fuq il-bini flimkien ma' madwar 420 membru tas-servizzi ta' emerġenza. It-torri kollu kkrolla f'għaxar sekondi.</item></list>
<list type="unordered"><item><hi rend="bold">10.10</hi>: l-ajruplan maħtuf tat-titjira 93 tal-<hi rend="italic">United Airlines</hi> tat-tip Boeing 757 b'45 passiġġier u l-ekwipaġġ abbord, mill-Ajruport Internazzjonali ta' Newark għal San Francisco, ħabat 130 kilometru minn Pittsburgh fil-Lvant ta' Pennsylvania, wara konfront bejn dawk li ħatfu l-ajruplan u xi passiġġieri.</item></list>
<list type="unordered"><item><hi rend="bold">10.28</hi>: it-Torri tat-Tramuntana tal-<hi rend="italic">World Trade Centre</hi> ġġarraf. Dan għaliex peress li l-ajruplan daħal fis-sulari ta' fuq u ġarrafhom, il-bini mġarraf beda nieżel fuq is-sulari ta' taħt, li ma felħux għall-piż u sular beda jwaqqa' lill-ieħor ta' taħtu sakemm il-bini kollu waqa'.</item></list>
<list type="unordered"><item><hi rend="bold">17.20</hi>: il-Binja numru 7 tal-<hi rend="italic">World Trade Centre</hi>, b'47 sular biswit it-tifrik tat-Twin Towers, iġġarraf ukoll. Dan minkejja li dan il-bini ma kienx milqut minn xi ajruplan f'idejn it-terroristi. Wara snin ta' investigazzjoni dwar x'wassal għal dan il-kollass, l-Istitut Nazzjonali għall-Istandards u t-Teknoloġija (bl-Ingliż: National Institute of Standards and Technology (NIST)), sab li s-sħana tremenda ta' fuq l-art dgħajfet kolonna strutturali ewlenija fil-Binja numru 7 tal-<hi rend="italic">World Trade Centre</hi> u konsegwentement, il-binja kollha, ċediet wara seba' sigħat.</item></list>
<list type="unordered"><item><hi rend="bold">19.00</hi>: il-President Bush irritorna f'Washington D.C. minn Florida.</item></list>
<list type="unordered"><item><hi rend="bold">20.30</hi>: <hi rend="bold">i</hi>l-President Bush indirizza lill-poplu Amerikan f'xandira televiżiva mill-White House.</item></list>
<p>Jumejn wara l-attakk terroristiku, ħaddiema tas-salvataġġ kienu għadhom qed ifittxu qalb il-fdalijiet tal-<hi rend="italic">World Trade Centre</hi> bit-tama li jsibu xi persuni ħajjin.</p>
Fatti u ċifri
<list type="unordered"><item>Fi New York, it-twaqqigħ taż-żewġ torrijiet tal-WTC ħalla 2,996 vittma.</item>
<item>Minn dawn 1,102 biss ġew identifikati.</item>
<item>Instabu 289 katavru intatt.</item>
<item>L-età tal-biċċa l-kbira tal-vittmi kienet bejn 35 u 39 sena.</item>
<item>Fost il-vittmi kien hemm 343 membru tal-korp tat-tifi tan-nar ta' New York. Inqas minn nofshom instabu.</item>
<item>Kien hemm ukoll 70 uffiċjal tal-pulizija minn diversi dipartimenti, fosthom 30 mill-Awtorità Portwali ta' New York.</item>
<item>Il-vittmi kienu jinkludu 189 persuna li mietu f'Washington meta ajruplan ċivili twaqqa' fuq il-Pentagon u 44 persuna oħra li kienu fuq ir-raba' ajruplan.</item>
<item>60 kumpanija differenti fil-World Trade Centre tilfu impjegati minn tagħhom.</item>
<item>In-nar fil-bini taż-żewġ torrijiet dam jaqbad wieħed għal 56 minuta u l-ieħor għal 102 minuti.</item>
<item>Ingħataw 36,000 borża tad-demm liċ-Ċentru tat-Trasfużjoni tad-Demm fi New York.</item>
<item>In-numru ta' tfal li tilfu wieħed mill-ġenituri tagħhom qabeż it-3,100.</item>
<item>It-tbassir kien li b'kollox se tgħaddi madwar sena biex Ground Zero jitbattal għalkollox mit-tiġrif li kien hemm wara l-waqgħa taż-żewġ torrijiet u xi bini ieħor fil-qrib. Iżda fil-fatt din il-ħidma, li bdiet bħala waħda ta' salvataġġ u li maż-żmien inbidlet f'waħda ta' tindif, damet inqas. Fil-fatt ix-xogħol tlesta fi tmien xhur u 19-il ġurnata.</item>
<item>B'kollox minn Ground Zero, li hi zona ta' madwar 16-il ettaru, inħarġu 108,342 trakk ta' tiġrif. L-aħħar wieħed ħareġ fit-30 ta' Mejju 2002.</item></list>
World Trade Center
<figure><caption>Veduta tal-<ref target="https://mt.wikipedia.org/wiki/Statwa_tal-Libertà">Istatwa tal-Libertà</ref> bit-Twin Towers qabel ċedew</caption></figure><p>Mibnija fis-snin sebgħin tas-seklu 20, it-Twin Towers tal-<hi rend="italic">World Trade Centre</hi> kienu ddisinjati biex jirreżistu nirien normali u rwiefen qawwija anki f'livell ta' uragani. Skont xi rapporti, l-inġiniera tiegħu kienu jemmnu li l-bini kien kapaċi jirreżisti anki l-impatt ta' Boeing 707, u suppost b'ħabta ġo fih ta' ajruplan ta' dan it-tip, il-bini ma kellux jikkrolla. Imma l-ebda inġinier ma seta' qatt ikun preparat għal attakk vjolenti fil-bini bħal dak meta t-terroristi ħatfu żewġ ajruplani jets, ħafna ikbar mill-Boeing 707, u tajruhom direttament għal fuq iż-żewġ torrijiet.</p>
<p>It-Twin Towers kienu l-bażi tal-WTC u kienu l-ogħla bini fl-Istati Uniti: 1,350 pied. Kellhom 110 sulari kull wieħed, kellhom 43,000 tieqa, u 99 lift. Kienu msaħħa b'numru ta' ħitan tal-azzar. Kienu ġew jiswew 750 miljun dollaru Amerikan. Kienu l-uffiċju ta' 1,200 negozju, li kważi kollha kienu nvoluti f'kummerċ internazzjonali. 50,000 ruħ kienu jaħdmu fihom. 90,000 ruħ kienu jżuruhom kuljum. Kienu ilhom mibnijin 25 sena, mill-1976.</p>
</text></body></html>