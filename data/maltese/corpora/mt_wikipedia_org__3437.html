<html><body><text id="wikipedia_mt_wikipedia_org__3437.html" ns="0" revid="271808" sourceurl="https://mt.wikipedia.org/wiki/%C4%A0u%C5%BC%C3%A8_Muscat_Azzopardi" title="Ġużè Muscat Azzopardi" type="wikipedia">Ġużè Muscat Azzopardi
<p><hi rend="bold">Ġużè Muscat Azzopardi</hi> kien rumanzier, poeta u kummentatur soċjali Malti.</p>
Ħajja personali u soċjali
<p>Muscat Azzopardi twieled <ref target="https://mt.wikipedia.org/wiki/Ħal_Qormi">Ħal Qormi</ref> fl-1 ta’ <ref target="https://mt.wikipedia.org/wiki/Settembru">Settembru</ref> 1853. Hu studja fis-<ref target="https://mt.wikipedia.org/wiki/Seminarju">Seminarju</ref> ta’ <ref target="https://mt.wikipedia.org/wiki/Mdina">l-Imdina</ref> u fl-<ref target="https://mt.wikipedia.org/wiki/Università_ta’_Malta">Università ta’ Malta</ref> fejn ħa d-diploma ta’ prokuratur legali fl-<ref target="https://mt.wikipedia.org/wiki/1875">1875</ref>.  Huwa żżewweġ lil Tonina Fenech u kellu tlett itfal <ref target="https://mt.wikipedia.org/wiki/Ivo_Muscat_Azzopardi">Ivo</ref> (kittieb), <ref target="https://mt.wikipedia.org/wiki/Ġino_Muscat_Azzopardi">Ġino</ref> (kittieb) u <ref target="https://mt.wikipedia.org/wiki/Anton_Muscat_Azzopardi">Anton</ref> (kompożitur). Ġużè Muscat Azzopardi miet fl-4 t’Awissu 1927 il-belt <ref target="https://mt.wikipedia.org/wiki/Valletta">Valletta</ref>.</p>
<p>Muscat Azzopardi kien kelliem kapaċi, politiku popolari, kritiku tal-palk magħruf, ġurnalist versatili u parteċipant attiv fl-ambjent soċjo-kulturali. Fil-waqt li kien avukat ta' suċċess, huwa laħaq President tal-Kamra tal-Prokuraturi Legali u kien membru tal-<hi rend="italic">Giunta Teatrale</hi> tal-Gvern. B’ħerqa kbira kien jippromwovi d-drama Maltija u kien l-editur ta’ diversi ħarġiet perjodiċi fosthom <hi rend="italic">In-Naħla Maltija</hi> (1878) u <hi rend="italic">Il-Ħabib</hi> (1911), u anke kkontribbwixxa f’publikazzjonijiet oħra bħal <hi rend="italic">Id-Dawl</hi> (1892) u <hi rend="italic">Il-Ħabbar Malti</hi>. </p>
<p>Ġużè Muscat Azzopardi kien membru fil-<ref target="https://mt.wikipedia.org/wiki/Kunsill_tal-Gvern">Kunsill tal-Gvern</ref> u waqqaf l-<ref target="https://mt.wikipedia.org/wiki/Akkademja_tal-Malti">Għaqda Kittieba tal-Malti</ref> (li aktar tard saret l-<ref target="http://www.akkademjatalmalti.com/">Akkademja tal-Malti</ref>). Fl-1920 ġie elett bħala l-ewwel president tagħha, kariga li żamm sa mewtu. Fl-1924 sar l-ewwel editor ta’ <hi rend="italic">Il-Malti</hi>, il-ħarġa perjodikali ta’ l-għaqda. Għal xi żmien kien eżaminatur tat-Taljan fl-Università ta’ Malta u fis-Seminarju. </p>
<p>Għall-kitbiet u attivitajiet reliġjużi tiegħu, ġie onorat darbtejn mill-Papa <ref target="https://mt.wikipedia.org/wiki/Piju_X">Piju X</ref>, l-ewwel bil-<hi rend="italic">Pro Ecclesia et Pontefice</hi> u mbagħad bil-medalja <hi rend="italic">Bene Merenti</hi>.</p>
<p>Fid-dawl tal-bosta kontribuzzjonijiet tiegħu b’proża u poeżija lil-<ref target="https://mt.wikipedia.org/wiki/Letteratura">letteratura</ref> Maltija, <ref target="https://mt.wikipedia.org/wiki/Franġisk_Saverju_Caruana">Franġisk Saverju Caruana</ref> sejjaħlu ‘Missier il-lettaratura Maltija’. Ix-xogħol letterarju tiegħu jinkludi rumanzi, poeżiji, reċti, bijografiji u traduzzjonijiet. L-ewwel kitba tal-proża tiegħu kienet <hi rend="italic">Il-Ħajja ta’ San Ġorġ</hi> (1874), li kienet traduzzjoni mit-Taljan.</p>
<p>Ġużè Muscat Azzopardi kien involut b’mod attiv fil-ħajja soċjo-kulturali, tant li fl-1875, fl-età żagħżugħa ta’ 22 sena insibuh imniżżel bħala Segretarju tas-<ref target="https://mt.wikipedia.org/wiki/Soċjeta_Filarmonika_Pinto">Soċjeta Filarmonika Pinto</ref> ta’ Ħal Qormi. Ħames snin wara, fl-1880, huwa kiteb il-versi ta’ l-ewwel innu f’ġieħ <ref target="https://mt.wikipedia.org/wiki/San_Ġorġ">San Ġorġ</ref> il-Qaddis Patrun tar-Raħal. Huwa kien ukoll President ta’ l-istess Soċjeta mill-1906 sa l-1917. Il-ħeġġa u l-imħabba tiegħu lejn il-kultura, kif ukoll il-versatilità ta’ Muscat Azzopardi joħorġu ċari f’diskors li għamel nhar is-21 ta’ <ref target="https://mt.wikipedia.org/wiki/April">April</ref> 1907 meta l-Banda Pinto, li tagħha kien President, wettqet program ta’ <ref target="https://mt.wikipedia.org/wiki/Mużika">mużika</ref> fl-okkazzjoni tal-festa ta' San Gorg. Fid-diskors Muscat Azzopardi qiegħed jindirizza lis-Surmast-Kompożitur Mro. <ref target="https://mt.wikipedia.org/wiki/Ġanni_Gatt">Ġanni Gatt</ref> li kiteb il-mużika għal l-Innu hawn fuq imsemmi. Jispikka wkoll l-għażla ta’ kliem mirqum li juża Muscat Azzopardi f’dan id-diskors li deher fil-gazzetta <hi rend="italic">Malta</hi> tat-22 t’April 1907:</p>
<p><hi rend="italic">"Surmast, jien qiegħed noffrilek dawn il-<ref target="https://mt.wikipedia.org/wiki/Fjuri">fjuri</ref> mhux għax jien Qormi, għax int ħabib tiegħi jew għax int alliev ta’ Vassallo, dak li qiegħed iżid ikabbar dejjem il-ġieħ ta’ Malta Artistika; lanqas għax jien il-President ta’ din il-Banda popolari Qormija jew għax jien rappreżentant ta’ din il-Belt Pinto tagħna fil-<ref target="https://mt.wikipedia.org/wiki/Kunsill_Popolari">Kunsill Popolari</ref> u wisq inqas għax jien l-awtur ta’ dawn il-<ref target="https://mt.wikipedia.org/wiki/Versi">versi</ref> ta’ l-Innu; le, iżda, biss noffrihomlok f’ismi, f’isem il-Banda u f’isem il-Qormin kollha dilettanti tas-sabiħa arti tal-mużika għal dak il-kbir ġenju tiegħek li bih għaraft tlibbes dawn il-versi tiegħi b’mużika tant sabiħa, ħelwa u deskrittiva tinħass ħierġa ħafifa ħafifa minn dak il-ġenju li l-Providenza għoġobha tagħnik bih."</hi></p>
<p>Muscat Azzopardi bħala rumanzier. 
Huwa spikka bħala rumanzier. Fir-rumanzi storiċi tiegħu <hi rend="italic">Toni Bajjada</hi> (1878), <hi rend="italic">Mattew Callus</hi> (1878), <hi rend="italic">Vicu Mason</hi> (1881),  <hi rend="italic">Susanna</hi> (1883), <hi rend="italic">Ċejlu Tonna</hi> (1886), <hi rend="italic">Ċensu Barbara</hi> (1893) u <hi rend="italic">Nazju Ellul</hi> (1909), l-imgħoddi jiġi użat għal l-applikazzjoni universali tiegħu. B’mod romantiku l-istorja issir indikazzjoni tal-ġejjieni u r-rumanzier iħallat valuri nazzjonalistiċi ma’ l-istorja vvintata. It-tagħqid ta’ l-istorja (li teħtieġ tiftix) u l-finzjoni (li teħtieġ immaġinazzjoni) tfittex li tgħallem u fl-istess ħin tiddeverti. Hu jimla il-proża tiegħu bl-istorja u narrazzjoni diretta hekk kif l-istejjer tiegħu huma bbażati fuq azzjoni, deskrizzjoni, eżortazzjoni u istruzzjoni espliċita. Filwaqt li l-karattri mhumiex żviluppati psikoloġikament, il-qarrej jifhem il-karattru b’dak li jagħmel u mhux minħabba xi personalità żviluppata.</p>
Muscat Azzopardi bħala poeta
<p>Muscat Azzopardi kien ukoll poeta mirqum li esperimenta fil-flessibilita tal-<ref target="https://mt.wikipedia.org/wiki/Malti">Malti</ref> bħala mezz ta’ espressjoni poetika. Ħafna mill-poeżiji tiegħu jinstabu f’<hi rend="italic">Ġabra ta’ Poeżiji bit-Taljan u bil-Malti</hi> (1876), <hi rend="italic">Ħamsin poeżija bil-Malti</hi> (1890) u <hi rend="italic">Ġabra sħiħa ta’ Sunetti bi Studju fuqhom tal-Kittieb Innifsu</hi> (1956). Il-poeżija tiegħu ħadet ħafna elementi validi mill-ambjent ta’ madwaru u l-interpretazzjoni soċjali li ppreżentat kienet kemm il-darba t’ispirazzjoni għal poeti oħrajn. Minħabba s-sens estetiku tiegħu qatt ma nesa’ il-missjoni tiegħu ta’ edukatur letterarju u anke l-poeżija tiegħu ħafna drabi hija didattika.</p>
<p>Ġużè Muscat Azzopardi, flimkien ma’ awturi minuri oħra bħal <ref target="https://mt.wikipedia.org/wiki/Ludovik_Mifsud_Tommasi">Ludovik Mifsud Tommasi</ref>, <ref target="https://mt.wikipedia.org/wiki/Richard_Taylor">Richard Taylor</ref>, <ref target="https://mt.wikipedia.org/wiki/Anton_Muscat_Fenech">Anton Muscat Fenech</ref>, <ref target="https://mt.wikipedia.org/wiki/Dwardu_Cachia">Dwardu Cachia</ref> u <ref target="https://mt.wikipedia.org/wiki/Manwel_Dimech">Manwel Dimech</ref>, wirtu l-wirt poetiku ta' <ref target="https://mt.wikipedia.org/wiki/Ġan_Anton_Vassallo">Ġan Anton Vassallo</ref> li sejjes il-poeżija tiegħu fuq tlett taqsimiet prinċipali: dik sentimentali, dik satirika u dik nazzjonalistika. L-awturi msemmija hawn fuq issoktaw jorqmu u jfettħu l-orjentament demokratiku tal-poeżija, waqt li wessgħu l-medda ta’ l-ispirazzjoni tagħhom billi fehmu aħjar l-istrutturi soċjali u l-mudelli kulturali, waqt li komplew itejbu t-taħdit letterarju tagħhom, dejjem fid-dawl tal-forom tat-taħdit popolari. Din li ġejja hija parti mill-poeżija ta’ Ġużè Muscat Azzopardi <hi rend="italic">Il-Baħar</hi>, b’xhieda ta’ l-istil tiegħu:</p>
</text></body></html>