<html><body><text id="wikipedia_mt_wikipedia_org__23454.html" ns="0" revid="271596" sourceurl="https://mt.wikipedia.org/wiki/Leo_Brincat" title="Leo Brincat" type="wikipedia">Leo Brincat
<p>
<hi rend="bold">Leo Brincat</hi> (Bormla, 26 ta' Settembru 1949) kien Ministru tal-Finanzi bejn l-1997 u l-1998 u Ministru tal-Ambjent bejn l-2013 u 2016. Fl-2016 kien maħtur bħala l-Membru Malti tal-Qorti Ewropea tal-Awdituri.</p>
<p>Bin Pawlu u Carmen imwielda Attard, studja l-Liċeo bejn l-1959 u l-1964; u l-Business Studies fl-MCAST fl-1965.</p>
Politika
<p>Fl-1976, huwa daħal fl-Eżekuttiv tal-Partit Laburista u bejn l-1977-1981 kien Uffiċjal tal-Propaganda tal-Partit. Mill-1978 sal-1981 kien President tal-Partit u Segretarju Internazzjonali, sa mill-1982.</p>
<p>Huwa kien elett Membru tal-Parlament f'isem il-Partit Laburista fl-1982. Mill-1982 sal-1983 kien membru tad-Delegazzjoni għall-Kunsill tal-Ewropa. Fl-aħħar sena ta' Gvern Laburista mmexxi minn Karmenu Mifsud Bonnici kien maħtur Segretarju Parlamentari għad-Djar (1986-1987).</p>
<p>Kien rappreżentant tal-Partit fis-Socialist International. </p>
<p>Huwa reġa' kien elett fl-elezzjonijiet tal-1987, 1992 u 1996.</p>
<p>Sa mill-1992 kien il-Kelliem tal-Oppożizzjoni għat-Turiżmu. </p>
<p>Kien chairman tal-Interprint Ltd, u Direttur tal-Medigrain. Kien Direttur tal-Libyan-Arab Maltese Holding Company. Kien Kap tar-Research &amp; Advisory Unit tal-Mid-Med Bank.</p>
<p>Fl-1997, serva bħala Ministru tal-Finanzi. </p>
<p>Fil-leġislatura 2008-2013, huwa kien il-Kelliem Ewlieni għall-Oppożizzjoni għall-Ambjent. Barra dan kien responsabbli ukoll minn Enerġija Alternattiva u Waste Managment. Kien ukoll chairman tal-Kumitat tal-Kontijiet Pubbliċi. </p>
<p>Fl-elezzjoni tal-2013 kkontesta fuq żewġ distretti d-disa' u l-għaxar distrett. Huwa kien elett mid-disa' distrett fejn fl-ewwel għadd kiseb 2,275 vot. F'Marzu 2013, huwa kien maħtur Ministru tal-Ambjent, l-Iżvilupp Sostenibbli u t-Tibdil fil-Klima.</p>
Ħajja Personali
<p>Huwa jikteb artikli ta' analiżi politika barranija, iħobb jaqra bijografiji politiċi, u jsegwi mużika kontemporanja.</p>
<p>Huwa żżewweġ lil Patricia fl-1974, u għandu tifla waħda, Erika.</p>
</text></body></html>