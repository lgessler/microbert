<html><body><text id="wikipedia_mt_wikipedia_org__20939.html" ns="0" revid="248463" sourceurl="https://mt.wikipedia.org/wiki/%C4%A6al_Tarxien" title="Ħal Tarxien" type="wikipedia">Ħal Tarxien
<p><hi rend="bold">Ħal Tarxien</hi> huwa villaġġ żgħir fil-parti tan-nofsinhar ta' <ref target="https://mt.wikipedia.org/wiki/Malta">Malta</ref>. Dan ir-raħal huwa dar ta' 7,724 raħħala (Diċembru 2008).</p>
Storja
<p>Il-villaġġ ta' Ħal Tarxien jinsab fin-nofsinhar ta' Malta u huwa meqjus bħala wieħed mill-eqdem villaġġi abitat minn nies. L-isem Tarxien huwa meħud mill-kelma ‘tirxa’ li tfisser ġebla kbira. L-eżistenza ta’ din il-lokalità tmur lura 4000 sena u skont l-arkeologi t-<ref target="https://mt.wikipedia.org/wiki/Tempju">Tempji</ref> Neolitiċi servew ta’ post sakru fejn kienet tiġi adurata l-Mara tal-Fertilità. Ħal Tarxien huwa magħruf għall-eskavazzjonijiet varji ta’ siti storiċi.</p>
<p>Il-popolazzjoni attwali tilħaq id-disat elef resident. Sas-sena 1960 iċ-ċittadini kienu kienu jaqilgħu l-għajxien tagħhom primarjament mill-agrikoltura, speċjalment mill-bejgħ tal-ħalib tal-mogħoż. Illum dan huwa kollu storja tal-passat u ftit fadal nies li jaqilgħu l-għajxien tagħhom minn prodotti agrikoli.</p>
Knisja
<p>Fin-naħa ta' fuq ta' Ħal Tarxien, fi Triq Santa Marija, tinsab knisja żgħira imma ferm ħelwa li hija msejħa ta' Santa Marija Tar-Rokna. Hija waħda mill-eqdem knejjes u għandha faċċata mill-isbaħ, b'żewġ kampnari pariġġ u bejniethom statwa tal-Madonna tiela' s-sema u warajha koppla żgħira. Jingħad li meta nbniet il-faċċata ta' din il-Knisja, fl-1909, swiet 86 <ref target="https://mt.wikipedia.org/wiki/Lira_Maltija">liri Maltin</ref>. Wieħed mill-kampnari jsemma leħnu bi tliet qniepen żgħar. Il-forma tal-knisja kif nafuha llum bi speċi ta' koppla saret bejn l-1729 u l-1737.</p>
<p>Il-knisja hija antika ħafna u kienet hemm ħafna qabel ma' Ħal Tarxien sar parroċċa. Infatti naqraw fir-rapport tal-Isqof Cagliares li nbniet għall-ħabta tal-1415 minn Duminka, armla ta' Gentile Azzopardi, li għanietha b'xi renti, fi żmien l-Isqof Antonio di Platamone.</p>
<p>Ġewwa hemm żewġ altari. Il-maġġur għandu kwadru tal-Assunta magħmul fl-1771 minn Rokku Buhagiar u mdawwar bl-iskultura. Fuq l-uniku altar, barra dak tat-titular, f'din il-knisja hemm kwadru ieħor antik tal-<ref target="https://mt.wikipedia.org/wiki/Madonna_tar-Rużarju">Madonna tar-Rużarju</ref> bil-Bambin u x-xbihat ta' <ref target="https://mt.wikipedia.org/wiki/San_Duminku">San Duminku</ref> u <ref target="https://mt.wikipedia.org/wiki/Santa_Katerina">Santa Katerina</ref>, li kien fil-Knisja Parrokkjali qabel is-sena 1770.</p>
<p>Dari f'din il-knisja kien hemm bosta kwadri żgħar pittura għall-wegħdi, xogħlijiet bla valur artistiku iżda ta' siwi storiku. Fost dawn fadal biss tnejn eks voto li huma xhieda tad-devozzjoni antika li kellhom missirijietna speċjalment min-nies tal-baħar lejn il-Verġni Mbierka Mtella' s-Sema.</p>
<p>Dun Frangisk Penza, li għal xi żmien kien il-prokuratur ta' din il-knisja, fl-1909 żejjinha b'faċċata ġdida, żewġ kampnari u statwa ta' Marija Santissima magħmula minn Francesco Faure'. Barra minn hekk, Dun Frangisk kien ħalla f'din il-knisja Kurċifiss artistiku ferm sabiħ tal-avorju mqiegħed ġewwa kaxxa li fuq nett iġġib l-arma ta' Penza.</p>
<p>F'nofs din il-Knisja hemm midfun wieħed mill-aqwa benefatturi tagħha, Lorenzo Bugeja li miet fid-19 ta' Marzu 1800.</p>
Nies famużi
<list type="unordered"><item><ref target="https://mt.wikipedia.org/wiki/Dom_Mintoff">Dom Mintoff</ref></item>
<item>Joseph Cassar</item>
<item>Jimmy Farrugia</item>
<item><ref target="https://mt.wikipedia.org/wiki/Thea_Garrett">Thea Garrett</ref></item>
<item>Jesmond Mugliette</item>
<item>Chris Fearne</item>
<item>Silvio Parnis</item>
<item>Pawlu Boffa</item>
</list>
Kunsill Lokali
<list type="unordered"><item>Farrugia Paul (Sindku, PL)</item>
<item>Darmanin Keith (Viċi Sindku, PL)</item>
<item>Agius Frans (PL)</item>
<item>Vella Maria Doris (PL)</item>
<item>Bonavia Lawrence (PN)</item>
<item>Genuis Luke (PL)</item>
<item>Dalli Ismael (PN)</item></list>
Ġemellati
<list type="unordered"><item> <ref target="https://mt.wikipedia.org/wiki/Ovindoli">Ovindoli</ref>, <ref target="https://mt.wikipedia.org/wiki/Italja">Italja</ref></item>
<item> <ref target="https://mt.wikipedia.org/wiki/Veliko_Tarnovo">Veliko Tarnovo</ref>, <ref target="https://mt.wikipedia.org/wiki/Bulgarija">Bulgarija</ref></item></list>
Toroq prinċipali
<list type="unordered"><item>Misraħ ir-Repubblika</item>
<item>Misraħ is-Suq</item>
<item>Triq Birżebbuġa</item>
<item>Triq Brittanika</item>
<item>Triq Ħal Tarxien</item>
<item>Triq id-Dejma</item>
<item>Triq il-Kbira</item>
<item>Triq il-Palma</item>
<item>Triq Paola</item>
<item>Triq San Anard</item>
<item>Triq Santa Marija</item>
<item>Triq Tal-Barrani</item>
<item>Triq il-Knisja</item>
<item>Triq iż-Żejtun</item>
<item>Triq Marju Schembri</item></list>
Ħoloq esterni
<list type="unordered"><item><ref target="http://www.tarxien.gov.mt/">Kunsill Lokali ta' Ħal Tarxien</ref></item>
<item><ref target="http://www.guidetomalta.net/tarxien_temples.htm">It-Tempji ta' Ħal Tarxien</ref></item></list>
<p>
Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_51_57_N_14_30_43_E_type:city">35°51′57″N 14°30′43″E﻿ / ﻿35.86583°N 14.51194°E﻿ / 35.86583; 14.51194</ref>
</p>
</text></body></html>