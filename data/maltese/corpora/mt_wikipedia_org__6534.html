<html><body><text id="wikipedia_mt_wikipedia_org__6534.html" ns="0" revid="272536" sourceurl="https://mt.wikipedia.org/wiki/Fraizer_Campbell" title="Fraizer Campbell" type="wikipedia">Fraizer Campbell
<p><hi rend="bold">Fraizer Campbell</hi> (twieled fit-3 ta' Settembru 1987) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li jilgħab bħala <ref target="https://mt.wikipedia.org/wiki/Attakkant">attakkant</ref> ma' <ref target="https://mt.wikipedia.org/wiki/Huddersfield_Town_AFC">Huddersfield Town</ref></p>
Karriera
Bidu tal-karriera
<p>Campbell iffirma kuntratt mal-Akkademja ta' <ref target="https://mt.wikipedia.org/wiki/Manchester_United_FC">Manchester United</ref> fl-1 ta' Lulju 2004, u għamel impatt immedjat, fejn skorja 14-il gowl minn 22 logħba għat-tim ta' taħt it-tmintax-il sena. Il-prestazzjoni tajba mat-timijiet taż-żgħar wasslitu biex jilgħab ħames logħbiet mat-tim tar-Riservi fejn skorja darba. L-istaġun ta' wara kabbar l-impatt tiegħu mat-tim tar-Riservi. Campbell qasam it-tieni post tal-aqwa skorer tat-tim tar-Risveri b'disa' gowls (wara <ref target="https://mt.wikipedia.org/wiki/Giuseppe_Rossi">Giuseppe Rossi</ref>, li skorja 26 gowl f'25 logħba), fejn għen lit-tim fi triqithom għat-tripletta tar-Riservi, bil-<ref target="https://mt.wikipedia.org/wiki/Premier_Reserve_League">Premier Reserve League</ref>, North/South Play-off Shield u l-<ref target="https://mt.wikipedia.org/wiki/Manchester_Senior_Cup">Manchester Senior Cup</ref>.</p>
<p>F'Novembru tal-2005, Campbell ingħata n-numru 51 ta' Manchester United u issejaħ għall-ewwel darba mat-tim fit-tielet rawnd tal-<ref target="https://mt.wikipedia.org/wiki/FA_Cup">FA Cup</ref> kontra <ref target="https://mt.wikipedia.org/wiki/Burton_Albion_FC">Burton Albion</ref> f'Jannar tal-2006. Campbell iffirma l-ewwel kuntratt professjonali mal-klabb fit-22 ta' Marzu 2006, u fid-9 ta' Mejju daħal bħala sostitut fil-logħba ta' testimonjanza għal <ref target="https://mt.wikipedia.org/wiki/Roy_Keane">Roy Keane</ref> f'<ref target="https://mt.wikipedia.org/wiki/Old_Trafford">Old Trafford</ref>, fejn ħa post <ref target="https://mt.wikipedia.org/wiki/Kieran_Richardson">Kieran Richardson</ref> fil-75 minuta. Lejn l-aħħar tas-sajf hu skorja l-ewwel gowl tiegħu mal-ewwel tim wara li daħal bħala sostitut fil-post ta' <ref target="https://mt.wikipedia.org/wiki/Wayne_Rooney">Wayne Rooney</ref> kontra <ref target="https://mt.wikipedia.org/wiki/Macclesfield_Town_FC">Macclesfield Town</ref>.</p>
Royal Antwerp
<p>Hu ngħaqad mat-tim <ref target="https://mt.wikipedia.org/wiki/Belġju">Belġjan</ref> affiljat ma' Manchester United, <ref target="https://mt.wikipedia.org/wiki/Royal_Antwerp_FC">Royal Antwerp</ref>, matul l-istaġun 2006–07, fejn kompla jiskorja gowls u wassal sabiex il-partitarji bdew isejħulu "Super Campbell". Il-21 gowl tiegħu f'31 logħba mal-ewwel ħdax taw lil Antwer post fil-<hi rend="italic">play-offs</hi> tat-<ref target="https://mt.wikipedia.org/wiki/It-Tieni_Diviżjoni_Belġjana">Tieni Diviżjoni Belġjana</ref>.</p>
<p>Mar-ritorn tiegħu mal-klabb ta' Manchester hu daħal bħala sostitut minflok <ref target="https://mt.wikipedia.org/wiki/Michael_Carrick">Michael Carrick</ref> fit-73 minuta, partita li Manchester United tilfu 1–0 kontra <ref target="https://mt.wikipedia.org/wiki/Manchester_City_FC">Manchester City</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Hull City
<p>Fil-bidu tal-<ref target="https://mt.wikipedia.org/wiki/Premier_League_2007–08">istaġun 2007–08</ref>, hu ġie msellef lil <ref target="https://mt.wikipedia.org/wiki/Hull_City_AFC">Hull City</ref> sa nofs Jannar 2008<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, u fid-debutt tiegħu skorja darbtejn fir-rebħa ta' 3–0 fuq <ref target="https://mt.wikipedia.org/wiki/Barnsley_FC">Barnsley</ref>. Wara prestazzjoni sodisfaċenti kontra <ref target="https://mt.wikipedia.org/wiki/Wolverhampton_Wanderers_FC">Wolverhampton Wanderers</ref>, fejn skorja gowl u assista ieħor, Hull stqarrew ix-xewqa li jestendu ż-żmien ta' self ta' Campbell sa tmiem l-istaġun. L-estenzjoni tas-self kienet kompluta fit-28 ta' Diċembru 2007. Hu spiċċa l-istaġjun bħala l-aqwa skorer ta' Hull City, biex għenhom jakkwistaw l-ewwel promozzjoni tagħhom għall-ogħla diviżjoni Ingliża, wara stennija ta' 104 snin. Minħabba l-forma tajba li wera matul il-perjodu ta' self, Hull xtaqu li jieħdu lil Campbell b'mod permanenti jew għal staġun ieħor ta' self. Madanakollu, Campbell espressa għal ħafna drabi x-xewqa li jirritorna lura lejn Old Trafford u jipprova jagħmilha mal-ewwel tim. Fl-1 ta' Settembru 2008, Hull City għamlu offerta rekord (għall-klabb) ta' £7 miljun għas-servizzi tal-plejer.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Manchester United
<p>Lura Manchester, Campbell daħal bħala sostitut fl-ewwel logħba tal-istaġun fir-rebħa bil-<hi rend="italic">penalties</hi> kontra <ref target="https://mt.wikipedia.org/wiki/Portsmouth_FC">Portsmouth</ref> fil-finali tal-<ref target="https://mt.wikipedia.org/wiki/FA_Community_Shield">Community Shield</ref> sabiex kiseb l-ewwel midalja ta' rebbieħ. Hu ddebutta għall-ewwel darba mal-ewwel ħdax fil-partita tal-ftuħ tal-<ref target="https://mt.wikipedia.org/wiki/Premier_League_2008–09">kampjonat il-ġdid</ref> kontra <ref target="https://mt.wikipedia.org/wiki/Newcastle_United_FC">Newcastle United</ref>, fejn ifforma koppja tal-attakk ma' <ref target="https://mt.wikipedia.org/wiki/Wayne_Rooney">Wayne Rooney</ref>.</p>
Tottenham Hotspur
<p>Fit-2 ta' Settembru 2008, fl-aħħar ġurnata tas-<ref target="https://mt.wikipedia.org/wiki/Suq_tat-trasferimenti">suq tat-trasferimenti</ref>, Campbell iffirma ma' <ref target="https://mt.wikipedia.org/wiki/Tottenham_Hotspur_FC">Tottenham Hotpur</ref> b'self għal staġun, bħala parti mit-trasferiment li ra lil <ref target="https://mt.wikipedia.org/wiki/Dimitar_Berbatov">Dimitar Berbatov</ref> jissieħeb ma' Manchester United għas-somma ta' madwar £30.75 miljun.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Hu ddebutta ma' Tottenham fit-18 ta' Settembru 2008, fejn daħal ħa post <ref target="https://mt.wikipedia.org/wiki/Aaron_Lennon">Aaron Lennon</ref> fil-logħba mil-ewwel leg valida għall-ewwel rawnd tat-<ref target="https://mt.wikipedia.org/wiki/Tazza_UEFA">Tazza UEFA</ref> kontra <ref target="https://mt.wikipedia.org/wiki/Wisła_Kraków">Wisła Kraków</ref>. F'temp ta' ħmistax-il minuta li kien daħal, Campbell ipprovda lil <ref target="https://mt.wikipedia.org/wiki/Darren_Bent">Darren Bent</ref> bil-passaġġ għall-gowl rebbieħ. L-ewwel gowl fil-kampjonat lokali għal Fraizer Campbell wasal fit-telfa kontra <ref target="https://mt.wikipedia.org/wiki/Fulham_FC">Fulham</ref> bl-iskor ta' 2–1, bil-gowl tiegħu ta' konsolazzjoni jasal fl-aħħar minuti tal-logħba.</p>
Sunderland
<p>Minkejja li f'Ġunju tal-2009 Hull City irritornaw b'offerta ta' £6 miljun għal Campbell, offerta aċċettata minn Manchester United,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> fil-11 ta' Lulju 2009, Campbell iffirma kuntratt ta' erba' snin ma' <ref target="https://mt.wikipedia.org/wiki/Sunderland_AFC">Sunderland</ref> wara li Manchester United aċċettaw offerta' ta' £3.5 miljun (offerta li potenzjalment setgħet titla' għal £6 miljun).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fid-9 ta' Marzu 2010, Campbell skorja l-ewwel gowl tiegħu fil-Premier League għall-<hi rend="italic">Black Cats</hi>, fejn skroja kontra <ref target="https://mt.wikipedia.org/wiki/Bolton_Wanderers_FC">Bolton</ref> wara biss 41 sekonda fir-rebħa ta' 4–0.</p>
<p>Wara bidu entużjażmanti fil-logħbiet ta' qabel il-<ref target="https://mt.wikipedia.org/wiki/Premier_League_2010–11">kampjonat 2010–11</ref>, nhar id-29 ta' Awwissu 2010 fil-partita kontra <ref target="https://mt.wikipedia.org/wiki/Manchester_City_FC">Manchester City</ref> hu weġġa' l-ligament tal-kruċjata anterjuri, li ħallietu barra mil-logħob għal sitt xhur.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> F'Marzu tal-2011 irritorna jitħarreġ, madanakollu reġa' sofra uġigħ fl-istess irkoppa fit-3 ta' April 2011.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-operazzjoni li segwiet tgħarrfet li Campbell kien se jkun barra mil-logħob għal tnax-il xahar.</p>
<p>Ir-ritorn finali tiegħu wasal fid-29 ta' Jannar 2012 fejn daħal bħala sostitut għal <ref target="https://mt.wikipedia.org/wiki/Connor_Wickham">Connor Wickham</ref> fil-partita mir-raba' rawnd tal-FA Cup kontra <ref target="https://mt.wikipedia.org/wiki/Middlesbrough_FC">Middlesbrough</ref> fejn issiġillaha bil-gowl tad-dro għal skor ta' 1–1. Fil-Premier League hu rritorna għal-logħba tal-1 ta' Frar 2012 kontra <ref target="https://mt.wikipedia.org/wiki/Norwich_City_FC">Norwich City</ref>, fejn skorja u assista gowl ieħor fir-rebħa ta' 3–0 ġewwa darhom.</p>
Cardiff City
<figure><caption>Fraizer Campbell għal Cardiff City kontra Bristol Rovers</caption></figure>
<p>Nhar il-21 ta' Jannar 2013, Campbell iffirma kuntratt ta' tliet snin u nofs ma' <ref target="https://mt.wikipedia.org/wiki/Cardiff_City_FC">Cardiff City</ref> għas-somma ta' madwar £650,000.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Id-debutt tiegħu wasal fit-2 ta' Frar 2013 kontra <ref target="https://mt.wikipedia.org/wiki/Leeds_United_AFC">Leeds United</ref> fejn wara biss żewġ minuti mid-dħul fil-partita hu skorja l-uniku gowl tal-logħba.</p>
Internazzjonali
<p>Campbell lagħab mad-diversi livelli għan-nazzjonal Ingliż. Fit-23 ta' Frar 2012, minkejja li kien skorja biss 6 gowls f'4 snin, Campbell irċieva sejħa biex jissieħeb mat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali tal-Ingilterra</ref> għal-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>. Hu ddebutta fit-80 minuta fit-telfa ta' 3–2 li sofriet l-Ingilterra.</p>
Unuri
Klabb
Manchester United
<list type="unordered"><item><ref target="https://mt.wikipedia.org/wiki/FA_Community_Shield">FA Community Shield</ref>: 2008</item></list>
Hull City
<list type="unordered"><item><hi rend="italic">Play-offs</hi> tal-<ref target="https://mt.wikipedia.org/wiki/Football_League_Championship">Football League Championship</ref>: 2008</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>