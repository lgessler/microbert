<html><body><text id="wikipedia_mt_wikipedia_org__16406.html" ns="0" revid="272973" sourceurl="https://mt.wikipedia.org/wiki/Tom_Cleverley" title="Tom Cleverley" type="wikipedia">Tom Cleverley
<p><hi rend="bold">Thomas William "Tom" Cleverley</hi> (twieled fil-12 ta' Awwissu 1989) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li jilgħab bħala <ref target="https://mt.wikipedia.org/wiki/Midfilder">midfilder</ref> ma' <ref target="https://mt.wikipedia.org/wiki/Watford_FC">Watford</ref>. Wara li beda fid-dixxiplina tal-futbol ma' <ref target="https://mt.wikipedia.org/wiki/Bradford_City_FC">Bradford City</ref>, Cleverley ingħaqad ma' <ref target="https://mt.wikipedia.org/wiki/Manchester_United_FC">Manchester United</ref> ta' 15-il sena. Bejn l-2009 u l-2011 ġie misluf ma' tliet klabbs differenti sabiex jiggwadanja l-esperjenza.</p>
Karriera
Bidu tal-karriera
<p>Cleverley beda l-karriera tiegħu ma' <ref target="https://mt.wikipedia.org/wiki/Bradford_City_AFC">Bradford City</ref>, qabel ma fis-sajf tal-2005, fl-età ta' 15-il sena, ingħaqad ma' <ref target="https://mt.wikipedia.org/wiki/Manchester_United_FC">Manchester United</ref>. Matul l-istaġun 2005–06 lagħab disa' logħbiet mal-kategorija ta' taħt it-18-il sena, waqt li s-sena ta' wara ġie promoss għat-tim tar-riservi. Cleverley kellu rwol strumentali fit-tim taż-żgħażagħ li rebaħ il-Manchester Senior Cup u l-Lancashire Senior Cup. Il-prestazzjonijiet konsistenti tiegħu wassluh sabiex jieħu l-faxxa ta' kaptan fl-assenza tal-kaptan regulari Sam Hewson, kif ukoll nominazzjoni fl-unur tal-Plejer tar-Riservi tas-Sena, unur li ntrebaħ minn Richard Eckersley.</p>
<p>Bħala rikonoxximent għall-prestazzjonijiet eklatanti tiegħu, Cleverley issejjaħ mat-tim tal-kbar ta' Manchester United għat-tour tal-<ref target="https://mt.wikipedia.org/wiki/Afrika_t'Isfel">Afrika t'Isfel</ref> u l-logħba ta' ħbiberija kontra <ref target="https://mt.wikipedia.org/wiki/Portsmouth_FC">Portsmouth</ref> fin-<ref target="https://mt.wikipedia.org/wiki/Niġerja">Niġerja</ref> matul is-sajf tal-2008.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Hu ddebutta fil-konfront kontra <ref target="https://mt.wikipedia.org/wiki/Kaizer_Chiefs_FC">Kaizer Chiefs</ref> fil-finali tal-Vodacom Challenge, fejn wara li daħal bħala sostitut fit-tieni taqsima skorja t-tielet mill-erba gowls wara siegħa logħob.</p>
Perjodi ta' self
<p>Nhar is-16 ta' Jannar 2009, Tom Cleverley ġie msellef lil <ref target="https://mt.wikipedia.org/wiki/Leicester_City_FC">Leicester City</ref> għall-kumplament tal-istaġun 2008–09.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Hu ddebutta fid-19 ta' Jannar 2009 fir-rebħa ta' 2–0 kontra <ref target="https://mt.wikipedia.org/wiki/Yeovil_Town_FC">Yeovil Town</ref>. Wara żewġ gowls u 15-il preżenza ma' Leicester, is-self kellu jintemm minħabba li weġġa' spalltu fil-konfront kontra <ref target="https://mt.wikipedia.org/wiki/Colchester_United_FC">Colchester United</ref>. Minkejja li s-self kien spiċċa, Cleverley xorta waħda ngħata midalja wara r-rebħ tal-promozzjoni ta' Leicester bħala ċampjins tal-<ref target="https://mt.wikipedia.org/wiki/Football_League_One">League One</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Fit-18 ta' Awwissu 2009, Cleverley iffirma taħt self ma' <ref target="https://mt.wikipedia.org/wiki/Watford_FC">Watford</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Id-debutt tiegħu, li wassal f'dik il-ġurnata stess, immarkah b'gowl fir-rebħa ta' 4–2 kontra <ref target="https://mt.wikipedia.org/wiki/Nottingham_Forest_FC">Nottingham Forest</ref>. Erbat ijiem wara skorja t-tieni gowl tiegħu fil-pari ta' 2–2 kontra <ref target="https://mt.wikipedia.org/wiki/Blackpool_FC">Blackpool</ref>. Il-perjodu ta' self tiegħu ġie estiż sa tmiem l-istaġun 2009–10, u Cleverley ħad vantaġġ minn dan iż-żmien hekk kif żied ħames gowls mat-total li kellu. Għal darb'oħra problemi fiżiċi kellhom joħonqu l-logħob tiegħu u kellu jtemm is-self tiegħu f'April tal-2010.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Iż-żmien mal-<hi rend="italic">Hornets</hi> kien jinvolvi 11-il gowl f'35 logħba u kif ukoll ir-rebħ tal-unur tal-Plejer tas-Sena.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Wara li Cleverley ħa sehem fit-tour ta' Manchester United ġewwa l-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref> tas-sajf 2010, fil-31 ta' Awwissu <ref target="https://mt.wikipedia.org/wiki/Wigan_Athletic_FC">Wigan Athletic</ref> ikkonfermaw li kienu qablu li jisselfu lil Cleverley sa tmiem l-istaġun.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Fil-11 ta' Settembru, Cleverley iddebutta għal Wigan kif ukoll lagħab l-ewwel logħba tiegħu fil-<ref target="https://mt.wikipedia.org/wiki/Premier_League">Premier League</ref>, meta ħa post <ref target="https://mt.wikipedia.org/wiki/Mauro_Boselli">Mauro Boselli</ref> fil-75 minuta u assista lil <ref target="https://mt.wikipedia.org/wiki/Antolin_Alcaraz">Antolin Alcaraz</ref> fil-pari ta' 1–1 kontra <ref target="https://mt.wikipedia.org/wiki/Sunderland_AFC">Sunderland</ref>. L-ewwel gowl tiegħu mal-klabb wasal fit-telfa ta' 3–1 kontra <ref target="https://mt.wikipedia.org/wiki/West_Ham_United_FC">West Ham United</ref> tas-27 ta' Novembru. F'Jannar tal-2011, il-perjodu ta' self ġie estiż sa tmiem l-istaġun.</p>
Lura ma' Manchester United
<p>Cleverley iddebutta uffiċjalment ma' Manchester United fir-rebħa ta' 3–2 kontra r-rivali <ref target="https://mt.wikipedia.org/wiki/Manchester_City_FC">Manchester City</ref> fil-finali tal-<ref target="https://mt.wikipedia.org/wiki/FA_Community_Shield">Community Shield</ref> 2011. Hu daħal fit-tieni taqsima minflok <ref target="https://mt.wikipedia.org/wiki/Michael_Carrick">Michael Carrick</ref>, b'United 2–0 minn taħt, u assista l-gowl ta' <ref target="https://mt.wikipedia.org/wiki/Nani">Nani</ref> li ġab l-iskor indaqs. Għall-istaġun 2010–11 ingħata l-flokk numru 23, vakanti minn <ref target="https://mt.wikipedia.org/wiki/Jonny_Evans">Jonny Evans</ref> li ħa n-numru 7. Nhar l-14 ta' Awwissu 2011, beda l-ewwel partita tiegħu mal-ewwel ħdax fil-konfront mill-ewwel ġurnata tal-<ref target="https://mt.wikipedia.org/wiki/Premier_League_2011–12">kampjonat 2011–12</ref> kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>.</p>
Statistika
<p><hi rend="italic">Statistika korretta sat-22 ta' Awwissu 2011</hi></p>

Unuri
Klabb
Leicester City
<list type="unordered"><item><ref target="https://mt.wikipedia.org/wiki/Football_League_One">League One</ref>: 2008–09</item></list>
Manchester United
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2012–13</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 2011, 2013</item></list>
Individwali
<list type="unordered"><item>Plejer tas-Sena ta' <ref target="https://mt.wikipedia.org/wiki/Watford_FC">Watford</ref>: 2009–10</item></list>


Ħoloq esterni
<list type="unordered"><item><ref target="https://www.watfordfc.com/teams/men/players/tom-cleverley">Profil</ref> fuq is-sit uffiċjali ta' Watford FC</item>
<item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:UEFA">UEFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>