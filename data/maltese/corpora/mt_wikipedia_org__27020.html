<html><body><text id="wikipedia_mt_wikipedia_org__27020.html" ns="0" revid="269143" sourceurl="https://mt.wikipedia.org/wiki/Lumbini" title="Lumbini" type="wikipedia">Lumbini<figure><caption>It-Tempju ta' Mayadevi</caption></figure>
<p><hi rend="bold">Lumbini</hi> (bin-Nepaliż u bis-Sanskritu: लुम्बिनी; ippronunzjata [ˈlumbini], li tfisser "is-sabiħa") hija sit tal-pellegrinaġġi <ref target="https://mt.wikipedia.org/wiki/Buddiżmu">Buddisti</ref> fid-Distrett ta' Rupandehi tal-Provinċja ta' Lumbini fin-<ref target="https://mt.wikipedia.org/wiki/Nepal">Nepal</ref>. Hija l-post fejn, skont it-tradizzjoni Buddista, ir-Reġina Mahamayadevi welldet lil <ref target="https://mt.wikipedia.org/wiki/Gautama_Buddha">Siddhartha Gautama</ref> għall-ħabta tal-563 Q.K. Gautama, li kiseb l-Illuminazzjoni lejn il-528 Q.K.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, sar il-Buddha u stabbilixxa l-Buddiżmu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Lumbini hija waħda mill-bosta ta' siti tal-pellegrinaġġi li ġew stabbiliti fil-postijiet li kienu ċentrali fil-ħajja tal-Buddha.</p>
<p>Lumbini fiha għadd ta' tempji iktar antiki, fosthom it-Tempju ta' Mayadevi, u diversi tempji ġodda, iffinanzjati minn organizzazzjonijiet Buddisti minn diversi pajjiżi, li tlestew jew għadhom qed jinbnew. Bosta <ref target="https://mt.wikipedia.org/wiki/Monument">monumenti</ref>, monasteri u <ref target="https://mt.wikipedia.org/wiki/Mużew">mużew</ref>, kif ukoll l-Istitut tar-Riċerka Internazzjonali ta' Lumbini jinsabu fi ħdan is-sit. Barra minn hekk, hemm il-Puskarini, jew Għadira Sagra, fejn omm il-Buddha skont ir-ritwal tradizzjonali daħlet qabel it-twelid u fejn il-Buddha ġie maħsul għall-ewwel darba. F'siti oħra ħdejn Lumbini, skont it-tradizzjoni, twieldu Buddhi iktar bikrin u mbagħad kisbu l-Illuminazzjoni aħħarija u finalment abbandunaw l-għamliet terrestri tagħhom.</p>
<p>Lumbini tniżżlet fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1997.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Fi żmien il-Buddha
<figure><caption>Il-Pilastru ta' Ashoka f'Lumbini</caption></figure>
<p>Fi żmien il-Buddha, Lumbini kienet tinsab fil-Lvant ta' <ref target="https://mt.wikipedia.org/wiki/Kapilavastu">Kapilavastu</ref> u fil-Lbiċ tad-Devadaha ta' Shakya, repubblika oligarkika.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Skont it-tradizzjoni Buddista, il-Buddha twieled hemmhekk. Pilastru li ġie skopert f'Rupandehi fl-1896 jingħad li jimmarka l-punt preċiż fejn <ref target="https://mt.wikipedia.org/wiki/Ashoka">Ashoka</ref> żar Lumbini. Is-sit ma kienx magħruf bħala Lumbini qabel ma l-pilastru ġie skopert.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> It-traduzzjoni tal-iskrizzjoni tinsab fit-tabella tat-taqsima li jmiss. Is-sit preċedentement kien magħruf bħala Rupandehi, 3.2 km fit-Tramuntana ta' Bhagavanpura.</p>
<p>Is-Sutta Nipáta (vs. 683) tiddikjara li l-Buddha twieled f'villaġġ tal-Sakjani f'Lumbineyya Janapada. Il-Buddha qagħad f'Lumbinívana matul iż-żjara tiegħu f'Devadaha u hemmhekk ipprietka lil Devadaha Sutta.</p>
Pilastru ta' Ashoka
<p>Fl-1896, il-Ġeneral <ref target="https://mt.wikipedia.org/wiki/Khadga_Samsher_Rana">Khadga Samsher Rana</ref> u <ref target="https://mt.wikipedia.org/wiki/Alois_Anton_Führer">Alois Anton Führer</ref> skoprew pilastru kbir tal-ġebel f'Rupandehi, skont ir-rekords storiċi kruċjali li tfasslu mill-patri pellegrin <ref target="https://mt.wikipedia.org/wiki/Ċina">Ċiniż</ref> Xuanzang fis-seklu 7 W.K. u minn patri pellegrin Ċiniż ieħor Faxian fil-bidu tas-seklu 5 W.K. L-iskrizzjoni Brahmina fuq il-pilastru tagħti evidenza li Ashoka, l-imperatur tal-<ref target="https://mt.wikipedia.org/wiki/Imperu_Maurya">Imperu Maurya</ref>, żar il-post fis-seklu 3 Q.K. u identifikah bħala l-post fejn twieled il-Buddha. L-iskrizzjoni kienet ġiet tradotta minn Paranavitana.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>
Fuq in-naħa ta' fuq tal-pilastru, hemm iskrizzjoni oħra tar-Re Ripumalla (is-seklu 13-14 W.K.), li huwa magħruf ukoll permezz ta' iskrizzjoni fil-pilastru ta' Nigali Sagar:</p><p>"<hi rend="italic">Om mani padme hum</hi> (mantra Buddista li litteralment tfisser "Tifħir lill-Ġojjell fil-Lotus") J'Alla l-Prinċep Ripu Malla jibqa' rebbieħ fit-tul"

— Iskrizzjoni tar-Re Ripumalla fuq il-pilastru ta' Ashoka (seklu 13-14).<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p><p>Pilastru ieħor ta' Ashoka jinsab xi 22 kilometru fil-Majjistral ta' Lumbini, il-pilastru ta' Nigali Sagar (b'iskrizzjoni), u t-tielet pilastru jinsab xi 24 kilometru fil-Punent, il-pilastru ta' Gotihawa (mingħajr iskrizzjoni).</p>
Skavi fit-Tempju ta' Mayadevi fl-2013
<figure><caption>It-Tempju ta' Mayadevi u l-fdalijiet ta' monasteri antiki</caption></figure>
<p>Skont <ref target="https://mt.wikipedia.org/wiki/Robin_Coningham">Robin Coningham</ref>, l-iskavi taħt l-istrutturi tal-brikks eżistenti fit-Tempju ta' Mayadevi f'Lumbini jipprovdu evidenza li kien hemm struttura tal-<ref target="https://mt.wikipedia.org/wiki/Injam">injam</ref> iktar antika taħt il-ħitan ta' santwarju Buddista tal-brikks li nbena matul ir-renju ta' Ashoka (is-seklu 3 Q.K.). Il-konfigurazzjoni tas-santwarju ta' Ashoka ssegwi mill-qrib dik ta' struttura tal-injam iktar bikrija, li jissuġġerixxi kontinwità ta' qima fis-sit. </p>
<figure><caption>Iktar fdalijiet qrib is-siġra Bodhi</caption></figure>
<p>L-istruttura tal-injam ta' qabel żmien l-imperu Maurya jidher li kienet santwarju ta' siġra antika. Mill-analiżi tad-dati bir-radjukarbonju tal-karbonju mit-toqob fl-arbli tal-injam u mil-luminixxenza stimolata ottikament li tagħti d-dati tal-elementi fil-ħamrija, donnu jiġi ssuġġerit li l-attività umana bdiet f'Lumbini għall-ħabta tal-1000 Q.K.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Coningham jiddikjara li s-sit jista' jkun monument Buddist mis-seklu 6 Q.K. Studjużi oħra jiddikjaraw li l-iskavi ma żvelaw xejn li hu Buddista, u jikkonfermaw biss li s-sit huwa iktar antik minn żmien il-Buddha.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Żminijietna
<figure><caption>Il-Monasteru Rjali <ref target="https://mt.wikipedia.org/wiki/Tajlandja">Tajlandiż</ref> f'Lumbini</caption></figure>
<p>Lumbini hija twila 4.8 kilometri u wiesgħa 1.6 kilometru. Is-sit sagru ta' Lumbini huwa kkonfinat minn żona monastika kbira fejn jistgħu jinbnew monasteri biss, u l-ebda ħanut, lukanda jew ristorant. Din iż-żona hija maqsuma f'żona tal-Lvant u oħra tal-Punent. Dik tal-Lvant fiha monasteri tal-Buddiżmu Theravada, filwaqt li dik tal-Punent fiha monasteri tal-Buddiżmu Mahayana u Vajrayana. Hemm kanal twil mimli bl-ilma li jissepara ż-żewġ żoni, b'serje ta' pontijiet bl-arkati tal-brikks li jikkollegaw iż-żewġ naħat fit-tul tagħhom. Hemm servizz ta' dgħajjes sempliċi bil-magna outboard fin-naħa tat-Tramuntana li jipprovdu dawriet turistiċi.</p>
<p>Is-sit sagru ta' Lumbini fih fdalijiet ta' monasteri antiki, siġra Bodhi sagra, għadira antika, il-pilastru ta' Ashoka u t-Tempju ta' Mayadevi, sit li tradizzjonalment jitqies li huwa l-post fejn twieled il-Buddha. Minn kmien filgħodu sa kmieni filgħaxija, il-pellegrini minn pajjiżi differenti jkantaw innijiet u mantri u jagħmlu meditazzjoni fis-sit.</p>
<figure><caption>Il-Pagoda tal-Paċi Dinjija f'Lumbini</caption></figure>
<p>Organizzazzjoni mhux governattiva li jisimha l-Fondazzjoni Samriddhi fl-2013 bdiet taħdem b'mod estensiv fil-qasam tal-<ref target="https://mt.wikipedia.org/wiki/Edukazzjoni">edukazzjoni</ref> u s-saħħa speċjalment fl-iskejjel tal-gvern ta' żona fejn jgħixu tfal inqas ixxurtjati. Organizzazzjoni mhux governattiva msejħa l-Fondazzjoni għall-Iskambju u l-Kooperazzjoni bejn l-<ref target="https://mt.wikipedia.org/wiki/Asja">Asja</ref> u l-<ref target="https://mt.wikipedia.org/wiki/Oċean_Paċifiku">Paċifiku</ref> (APECF) u appoġġata mill-President tal-Partit <ref target="https://mt.wikipedia.org/wiki/Komuniżmu">Komunista</ref> Unifikat tan-Nepal (Maoist) u l-eks Prim Ministru Prachanda, il-gvern Ċiniż u l-Organizzazzjoni tan-<ref target="https://mt.wikipedia.org/wiki/Ġnus_Magħquda">Nazzjonijiet Uniti</ref> (NU) għall-Iżvilupp Industrijali (UNIDO), iffirmat patt biex Lumbini tiġi żviluppata f'"żona ta' żvilupp speċjali" permezz ta' fondi li jammontaw għal $3 biljun.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Dan kien proġett konġunt bejn iċ-Ċina u n-NU. Kumitat Direzzjonali Nazzjonali usa' għall-Iżvilupp ta' Lumbini taħt it-tmexxija ta' <ref target="https://mt.wikipedia.org/wiki/Pushpa_Kamal_Dahal">Pushpa Kamal Dahal</ref> ġie ffurmat fis-17 ta' Ottubru 2011.<ref target="https://mt.wikipedia.org/wiki/Il-Paġna_prinċipali#cite_note-:2-18">[18]</ref> Il-kumitat b'sitt membri kien jinkludi l-mexxej tal-Partit Komunista tan-Nepal (<ref target="https://mt.wikipedia.org/wiki/Karl_Marx">Marxista</ref>-<ref target="https://mt.wikipedia.org/wiki/Lenin">Leninista</ref> Unifikat), <ref target="https://mt.wikipedia.org/wiki/Mangal_Siddhi_Manandhar">Mangal Siddhi Manandhar</ref>, il-mexxej tal-Kungress Nepaliż <ref target="https://mt.wikipedia.org/wiki/Minendra_Rijal">Minendra Rijal</ref>, u l-Ministru għall-Foresti <ref target="https://mt.wikipedia.org/wiki/Mohammad_Wakil_Musalman">Mohammad Wakil Musalman</ref>, fost mexxejja oħra. Il-kumitat ingħata l-awtorità li "jfassal pjan direzzjonali biex Lumbini tiġi żviluppata f'żona paċifika u turistika u jressaq il-proposta", kif ukoll ingħata r-responsabbiltà li jikseb appoġġ internazzjonali għal dan l-għan.<ref target="https://mt.wikipedia.org/wiki/Il-Paġna_prinċipali#cite_note-:2-18">[18]</ref></p>
<p><ref target="https://mt.wikipedia.org/wiki/Nipponzan_Myohoji">Nipponzan Myohoji</ref> ddeċieda li jibni Pagoda tal-Paċi fis-sit fl-2001, li kuljum iżuruha bosta nies minn <ref target="https://mt.wikipedia.org/wiki/Kultura">kulturi</ref> u <ref target="https://mt.wikipedia.org/wiki/Reliġjon">reliġjonijiet</ref> differenti.</p>
<p>Peress li xi <ref target="https://mt.wikipedia.org/wiki/Ħinduiżmu">Induisti</ref> jqisu lill-Buddha bħala inkarnazzjoni ta' <ref target="https://mt.wikipedia.org/wiki/Vishnu">Vishnu</ref>, eluf ta' Induisti bdew jagħmlu pellegrinaġġi lejn Lumbini meta jkun <ref target="https://mt.wikipedia.org/wiki/Qamar">qamar</ref> kwinta fix-xahar Nepaliż ta' Baisakh (April-Mejju) biex iqimu lir-Reġina Mayadevi magħrufa bħala Rupa Devi, l-alla omm ta' Lumbini.</p>
Sit ta' Wirt Dinji
<figure><caption>It-Tempju tad-Deheb tal-Myanmar f'Lumbini</caption></figure>
<p>Lumbini, il-post fejn twieled il-Buddha, ġiet iddeżinjata bħala Sit ta' Wirt Dinji tal-UNESCO fl-1997.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: <hi rend="bold">il-kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u <hi rend="bold">l-kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
Fuq ir-rupee Nepaliż
<figure><ref target="https://mt.wikipedia.org/wiki/Special:FilePath/Nepali_100_Rupee_2073bs.jpg">Stampa:Nepali 100 Rupee 2073bs.jpg</ref><caption>Il-karta tal-flus ta' 100 rupee Nepaliż b'Lumbini fuqha</caption></figure>
<p>Il-bank ċentrali tan-Nepal introduċa karta tal-flus ta' 100 rupee Nepaliż b'rappreżentazzjoni ta' Lumbini, il-post fejn twieled il-Buddha. Il-Bank Rastra tan-Nepal sostna li l-karta l-ġdida tal-flus kienet se tkun aċċessibbli biss waqt id-Dashain, l-ikbar festival tan-Nepal li jsir lejn Settembru-Ottubru. Ir-rappreżentazzjoni fiha ritratt ta' Mayadevi, omm Gautama Buddha b'lewn fiddieni metalliku fuq in-naħa ta' quddiem tal-karta tal-flus. Il-karta tal-flus fiha wkoll tikka sewda li tgħin lil dawk li huma neqsin mid-dawl jagħrfuha. L-isem tal-bank ċentrali huwa stampat bil-Latin flimkien mad-data tal-istampar kemm bl-Era <ref target="https://mt.wikipedia.org/wiki/Kristjaneżmu">Kristjana</ref> kif ukoll bl-Era Bikram. Il-karta l-ġdida tal-flus inħarġet wara deċiżjoni tal-Kabinett fis-27 ta' Awwissu 2013.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Turiżmu
Trasport
<p>Lumbini tinsab għaxar sigħat bogħod bil-<ref target="https://mt.wikipedia.org/wiki/Karozza">karozza</ref> minn <ref target="https://mt.wikipedia.org/wiki/Kathmandu">Kathmandu</ref> u 30 minuta bogħod bil-karozza minn <ref target="https://mt.wikipedia.org/wiki/Bhairahawa">Bhairahawa</ref>. L-eqreb ajruport huwa l-Ajruport Gautama Buddha f'Bhairahawa, b'titjiriet 'l hemm u 'l hawn minn Kathmandu u lura.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Ir-raħal <ref target="https://mt.wikipedia.org/wiki/Indja">Indjan</ref> ta' <ref target="https://mt.wikipedia.org/wiki/Sonauli">Sonauli</ref> fid-distrett ta' Maharajganj, qrib il-fruntiera, jinsab siegħa bogħod bil-karozza minn Lumbini u l-istazzjon ferrovjarju ta' Nautanwa fl-Indja jinsab ftit kilometri 'l bogħod. L-eqreb belt kbira hija <ref target="https://mt.wikipedia.org/wiki/Gorakhpur">Gorakhpur</ref>, li tinsab xi 100 kilometru 'il bogħod u xi erba' sigħat bil-karozza minn Lumbini.</p>
Attrazzjonijiet ewlenin
<list type="unordered"><item>it-Tempju ta' Maya Devi</item>
<item>il-Pagoda tal-Paċi Dinjija</item>
<item>it-Tempju tad-Deheb tal-<ref target="https://mt.wikipedia.org/wiki/Burma">Myanmar</ref></item>
<item>il-Pilastru ta' Ashoka</item>
<item>is-Santwarju tal-Grawwiet ta' Lumbini<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></item></list>
Kostruzzjoni ta' lukandi ġodda
<p>L-eqreb ajruport għal Lumbini, jiġifieri, l-Ajruport Gautama f'Bhairahawa, attwalment qed isirlu xogħol ta' mmodernizzar u ta' tkabbir. Huwa mistenni li sal-bidu tal-2022<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>, dan l-ajruport domestiku żgħir isir ajruport internazzjonali. Ix-xogħol ta' mmodernizzar tal-ajruport attira lill-investituri u lil-lukandiera, u serje ta' lukandi ġodda qed jinbnew madwar Lumbini, bit-tama li jmorru tajjeb bil-bosta wasliet internazzjonali li huwa mistenni li se jibdew jaslu ladarba jitlestew ix-xogħlijiet fl-ajruport.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>


Ġemellaġġi
<list type="unordered"><item><ref target="https://mt.wikipedia.org/wiki/Bodh_Gaya">Bodh Gaya</ref>, l-Indja<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></item></list>
<list type="unordered"><item><ref target="https://mt.wikipedia.org/wiki/Cáceres">Cáceres</ref>, <ref target="https://mt.wikipedia.org/wiki/Spanja">Spanja</ref><ref target="https://mt.wikipedia.org/wiki/Il-Paġna_prinċipali#cite_note-27">[27]</ref></item></list>
</text></body></html>