<html><body><text id="wikipedia_mt_wikipedia_org__2940.html" ns="0" revid="268326" sourceurl="https://mt.wikipedia.org/wiki/Miguel_de_Cervantes" title="Miguel de Cervantes" type="wikipedia">Miguel de Cervantes

<p><hi rend="bold">“</hi>Il-pinna lsien ir-ruħ<hi rend="bold">”</hi></p>
—Miguel de Cervantes
<p><hi rend="bold">Miguel de Cervantes Saavedra</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> (<ref target="https://mt.wikipedia.org/wiki/Alcalá_de_Henares">Alcalá de Henares</ref>, <ref target="https://mt.wikipedia.org/wiki/29_ta'_Settembru">29 ta' Settembru</ref> <ref target="https://mt.wikipedia.org/wiki/1547">1547</ref> – <ref target="https://mt.wikipedia.org/wiki/Madrid">Madrid</ref>, <ref target="https://mt.wikipedia.org/wiki/22_ta'_April">22 ta' April</ref> <ref target="https://mt.wikipedia.org/wiki/1616">1616</ref>) kien rumanzier, poeta u drammaturgu <ref target="https://mt.wikipedia.org/wiki/Spanja">Spanjol</ref>. L-aqwa xogħol tiegħu huwa r-rumanz <hi rend="italic"><ref target="https://mt.wikipedia.org/wiki/Dun_Kixott_mill-Manċa">Don Quixote</ref></hi>,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> rikonoxxut bħala l-ewwel <ref target="https://mt.wikipedia.org/wiki/Rumanz_modern">rumanz modern</ref>. Ix-xogħlijiet tiegħu huma sikwit meqjusa bħala fost l-iktar importanti fil-letteratura kollha.<ref target="https://mt.wikipedia.org/wiki/Il-Paġna_prinċipali#cite_note-Br-3">[3]</ref>  L-influwenza tiegħu fuq il-<ref target="https://mt.wikipedia.org/wiki/Lingwa_Spanjola">lingwa Spanjola</ref> tant kienet kbira li l-Ispanjol kultant jissejjaħ <hi rend="italic">la lengua de Cervantes</hi> (Il-lingwa ta' Cervantes<hi rend="italic">).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></hi></p>
Bijografija
Tfulija u żgħożija
<p>Aktarx li Miguel de Cervantes twieled <ref target="https://mt.wikipedia.org/wiki/Alcalá_de_Henares">Alcalá de Henares</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Ma nafux il-jum eżatt meta twieled, imma x'aktarx kien fid-<ref target="https://mt.wikipedia.org/wiki/29_ta'_Settembru">29 ta' Settembru</ref>, il-festa tal-arkanġlu <ref target="https://mt.wikipedia.org/wiki/San_Mikiel">San Mikiel</ref>, billi kien hemm it-tradizzjoni li jagħtu l-isem tal-qaddis tal-ġurnata lit-trabi li jitwieldu dakinhar. Miguel de Cervantes tgħammed f'<ref target="https://mt.wikipedia.org/wiki/Alcalá_de_Henares">Alcalá de Henares</ref> (<ref target="https://mt.wikipedia.org/wiki/Spanja">Spanja</ref>) fid-<ref target="https://mt.wikipedia.org/wiki/9_ta'_Ottubru">9 ta' Ottubru</ref> <ref target="https://mt.wikipedia.org/wiki/1547">1547</ref> fil-parroċċa ta' <hi rend="italic">Santa María la Mayor</hi>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-att tal-magħmudija nsibu miktub:</p>
<p>Missieru, Rodrigo de Cervantes, kellu antenati minn <ref target="https://mt.wikipedia.org/wiki/Cordoba">Cordoba</ref> imma kien ġej mill-<ref target="https://mt.wikipedia.org/wiki/Galizja">Galizja</ref>, kien <ref target="https://mt.wikipedia.org/wiki/Kirurgu">kirurgu</ref>, <ref target="https://mt.wikipedia.org/wiki/Professjoni">professjoni</ref> li iżjed tixbaħ 'il dik ta' <ref target="https://mt.wikipedia.org/wiki/Tabib">tabib</ref> tal-lum. Skont xi awturi, pereżempju, Américo Castro u Daniel Eisenberg, miż-żewġ naħat tal-familja, Cervantes kellu antenati li kienu Lhud ikkonvertiti għall-<ref target="https://mt.wikipedia.org/wiki/Kristjaneżmu">Kristjaneżmu</ref>. Imma oħrajn bħal Jean Canavaggio ma jaqblux u jgħidu li din id-dixxendenza qatt ġiet ipprovata.</p>
<p>Ommu kienet Leonor de Cortinas Sánchez, li ma nafux wisq fuqha. Ħutu kienu Andrés (1543); Andrea (1544); Luisa (1546), li saret pirjola fil-kunvent tal-Karmelitani; Rodrigo (1550), suldat li kien miegħu meta ġie inkalzrat fl-<ref target="https://mt.wikipedia.org/wiki/Alġerija">Alġerija</ref>; Magdalena (1554) u Juan, nafu bihom biss għax kienu msemmijin fit-testment ta' missierhom.</p>
<p>Ta' min jinnota li l-isem “Saavedra” qatt ma kien deher f'xi dokument fiż-żgħożija ta' Cervantes u ħutu qatt ma użawh. L-isem li ngħata meta twieled kien “Miguel de Cervantes Cortinas”. Beda juża l-isem “Saavedra” biss wara li ġie lura mill-ħabs tal-Alġerija, forsi biex ismu ma jitħallatx ma' dak ta' ċertu ieħor Miguel de Cervantes Cortinas li kien tkeċċa mill-qorti.</p>
<p>Lejn l-1551, Rodrigo de Cervantes ħa l-familja tiegħu toqgħod <ref target="https://mt.wikipedia.org/wiki/Valladolid">Valladolid</ref>. Minħabba d-djun li kien jagħmel, bosta drabi mar il-ħabs u ġidu kien ikkonfiskat. Fl-1556, telaq lejn <ref target="https://mt.wikipedia.org/wiki/Cordoba">Cordoba</ref> sabiex jiġbor il-wirt li kien ħallielu Juan de Cervantes, in-nannu tal-kittieb, u fl-istess ħin jaħrab mill-kredituri.</p>
<p>M'għandniex ħjiel eżatt dwar il-bidu tal-istudji ta' Miguel de Cervantes, li bla dubju, qatt ma waslu sa livell universitarju. Jista' jkun li studja <ref target="https://mt.wikipedia.org/wiki/Valladolid">Valladolid</ref>, <ref target="https://mt.wikipedia.org/wiki/Cordoba">Cordoba</ref> jew <ref target="https://mt.wikipedia.org/wiki/Sivilja">Sivilja</ref>. Però hemm il-possibbiltà li setà studja fil-kulleġġ tal-<ref target="https://mt.wikipedia.org/wiki/Kumpanija_ta'_Ġesù">Kumpanija ta' Ġesù</ref>, billi fir-rumanz <hi rend="italic">Id-diskussjoni bejn il-klieb</hi> jagħti deskrizzjoni ta' kulleġġ tal-<ref target="https://mt.wikipedia.org/wiki/Ġiżwiti">Ġiżwiti</ref> li qisha allużjoni għall-ħajja tiegħu ta' student.</p>
<p>Fl-1566 mar joqgħod <ref target="https://mt.wikipedia.org/wiki/Madrid">Madrid</ref>. Hemm kien jattendi l-<hi rend="italic">Estudio de la Villa</hi>, immexxi mill-professur tal-grammatika <ref target="https://mt.wikipedia.org/wiki/Juan_López_de_Hoyos">Juan López de Hoyos</ref>, li fl-1569 ippubblika ktieb fuq il-marda u l-mewt tar-reġina <ref target="https://mt.wikipedia.org/wiki/Eliżabetta_ta'_Valois">Eliżabetta ta' Valois</ref>, it-tielet mara tar-re <ref target="https://mt.wikipedia.org/wiki/Filippu_II_ta'_Spanja">Filippu II</ref>. López de Hoyos inkluda f'dal-ktieb tliet poeżiji ta' Cervantes, “id-dixxiplu għażiż u maħbub tagħna” li huma l-ewwel xogħol lettarju tiegħu li nafu bih. F'dak iż-żmien Cervantes beda jattendi għar-rappreżentazzjonijiet teatrali tal-attur u drammaturgu <ref target="https://mt.wikipedia.org/wiki/Lope_de_Rueda">Lope de Rueda</ref> u sar iħobb ħafna t-teatru, kif tenna fit-tieni parti ta' <ref target="https://mt.wikipedia.org/wiki/Don_Quijote">Don Quijote</ref>, minn fomm il-persunaġġ prinċipali, <hi rend="italic">se le iban los ojos tras la farándula</hi> (hu ħabb id-dinja teatrali).</p>
Il-ħarba lejn l-Italja u l-Battalja ta' Lepanto
<figure><caption>Il-battalja ta' Lepanto</caption></figure>
<p>Għad hemm konservata ordni ta' Filippu II bid-data tal-1569 fejn jikkmanda li jiġi arrestat Miguel de Cervantes, akkużat li fera fi dwell 'il ċertu Antonio Sigura. Jekk dan kien veru l-istess Cervantes, din setgħet kienet ir-raġuni għaliex mar l-<ref target="https://mt.wikipedia.org/wiki/Italja">Italja</ref>. Wasal <ref target="https://mt.wikipedia.org/wiki/Ruma">Ruma</ref> f'Diċembru tal-istess sena. Hemmhekk qara' l-poeżiji kavallereski ta' <ref target="https://mt.wikipedia.org/wiki/Ludovico_Ariosto">Ludovico Ariosto</ref> u d-<hi rend="italic">Djalogi tal-imħabba</hi>, ta' ispirazzjoni neoplatonika, miktubin mil-<ref target="https://mt.wikipedia.org/wiki/Lhud">Lhudi</ref> seferadita, <ref target="https://mt.wikipedia.org/wiki/León_Hebreo">León Hebreo</ref>,  li influwenzaw l-idea tiegħu tal-imħabba. Cervantes tgħallem l-istil tal-arti Taljana u baqa' dejjem jiftakar fiha bil-pjaċir, kif jidher pereżempju, f'<hi rend="italic">L-avukat Vidriera</hi>, wieħed minn <hi rend="italic"><ref target="https://mt.wikipedia.org/wiki/Novelas_ejemplares">Novelas ejemplares</ref></hi> (Novelli Eżemplari) u bosta allużjonijiet fix-xogħlijiet l-oħra tiegħu. Mela daħal fis-servizz ta' Giulio Acquaviva li laħaq  kardinal fl-1570, u li x'aktarx kien sar jafu ġewwa Madrid. Mar miegħu <ref target="https://mt.wikipedia.org/wiki/Palermo">Palermo</ref>, <ref target="https://mt.wikipedia.org/wiki/Milan">Milan</ref>, <ref target="https://mt.wikipedia.org/wiki/Firenze">Firenze</ref>, <ref target="https://mt.wikipedia.org/wiki/Venezja">Venezja</ref>, <ref target="https://mt.wikipedia.org/wiki/Parma">Parma</ref> u <ref target="https://mt.wikipedia.org/wiki/Ferrara">Ferrara</ref>. Ma damx ma daħal suldat fil-kumpannija tal-kaptan Diego de Urbina, fir-reġiment tal-infanterija ta' Miguel de Montcada u imbarka fuq ix-xini <hi rend="italic">Marquesa</hi>. Fis-7 ta' Ottubru 1571 ħa sehem fil-<ref target="https://mt.wikipedia.org/wiki/Battalja_ta'_Lepanto">battalja ta' Lepanto</ref>, mal-armata tal-<ref target="https://mt.wikipedia.org/wiki/Lega_Mqaddsa">Lega Mqaddsa</ref> taħt il-kmand ta' <ref target="https://mt.wikipedia.org/wiki/Don_Juan_tal-Awstrija">Don Juan tal-Awstrija</ref>, “bin is-sajjetta tal-gwerra <ref target="https://mt.wikipedia.org/wiki/Karlu_V">Karlu V</ref>, ta' memorja hienja” u nofs-aħwa mar-re. Din l-armata kienet magħmula mill-forzi tal-<ref target="https://mt.wikipedia.org/wiki/Papa_Piju_V">Papa</ref>, <ref target="https://mt.wikipedia.org/wiki/Spanja">Spanja</ref>, ir-Repubblika ta' <ref target="https://mt.wikipedia.org/wiki/Venezja">Venezja</ref>, ir-Repubblika ta' <ref target="https://mt.wikipedia.org/wiki/Genoa">Genoa</ref>, id-Dukat ta' <ref target="https://mt.wikipedia.org/wiki/Savoja">Savoja</ref> u l-<ref target="https://mt.wikipedia.org/wiki/Ordni_Militari_Sovran_ta'_Malta">Kavalieri ta' Malta</ref>. F'dokument legali dettaljat ta' tmien snin wara naqraw hekk:</p>
<p>Minn dak iż-żmien kien imlaqqam <hi rend="italic">el manco de lepante</hi> (l-immankat ta' Lepanto). Għalkemm idu x-xellugija fejn intlaqat ma ġietx maqtugħa, din ma kienx jista' jċaqlaqha għax ċomba kienet qatgħetlu nerv fiha. Dawn il-ġrieħi ma' kinux gravi għax fl-1572, wara sitt xhur fi sptar f' <ref target="https://mt.wikipedia.org/wiki/Messina">Messina</ref>, Cervantes reġa' qabad il-ħajja militari. Ħa sehem fl-ispedizzjonijiet navali ta' <ref target="https://mt.wikipedia.org/wiki/Navarino">Navarino</ref> (1572), <ref target="https://mt.wikipedia.org/wiki/Corfù">Corfù</ref>, <ref target="https://mt.wikipedia.org/wiki/Bizerta">Bizerta</ref>, u <ref target="https://mt.wikipedia.org/wiki/Tuneż">Tuneż</ref> (1573). Kollha kienu taħt il-kmand tal-kaptan  <ref target="https://mt.wikipedia.org/wiki/Manuel_Ponce_de_León">Manuel Ponce de León</ref> u fir-reġiment tal-famuż <ref target="https://mt.wikipedia.org/wiki/Lope_de_Figuero">Lope de Figuero</ref> li deher f'<hi rend="italic">El alcalde de Zalamea,</hi> (Is-sindku ta' Salamea) ta' <ref target="https://mt.wikipedia.org/wiki/Pedro_Calderón_de_la_Barca">Pedro Calderón de la Barca</ref>. Aktar tard, dar il-bliet ewlenin ta' <ref target="https://mt.wikipedia.org/wiki/Sqallija">Sqallija</ref> u <ref target="https://mt.wikipedia.org/wiki/Sardenja">Sardenja</ref>, ta' <ref target="https://mt.wikipedia.org/wiki/Genoa">Genoa</ref> u tal-<ref target="https://mt.wikipedia.org/wiki/Lombardija">Lombardija</ref>. Fl-aħħar qagħad sentejn <ref target="https://mt.wikipedia.org/wiki/Napli">Napli</ref> sal-1575.</p>
<p>Cervantes wara dejjem wera ruħu kburi li ħa sehem fil-battalja ta' Lepanto, li kienet għalih, kif kiteb fid-daħla ta' <hi rend="italic">Don Quijote</hi>, </p>
Priġunier fl-Alġerija
<figure><caption>Miguel de Cervantes (<hi rend="italic">Retratos de Españoles Ilustres</hi>, 1791)</caption></figure>
<p>Fis-<ref target="https://mt.wikipedia.org/wiki/26_ta'_Settembru">26 ta' Settembru</ref> <ref target="https://mt.wikipedia.org/wiki/1575">1575</ref>, flotta Torka taħt il-kmand ta' Arnaut Mamì ħadu lil Miguel u 'l ħuh Rodrigo priġunieri huma u sejrin minn <ref target="https://mt.wikipedia.org/wiki/Napli">Napli</ref> lura lejn Spanja abbord il-galera <hi rend="italic">Sol</hi>. Qabduhom fl-għoljiet ta' <ref target="https://mt.wikipedia.org/wiki/Cadaqués">Cadaqués de Rosas</ref> jew <ref target="https://mt.wikipedia.org/wiki/Palamós">Palamós</ref>, li qegħdin fejn illum tissejjaħ <ref target="https://mt.wikipedia.org/wiki/La_Costa_Brava">Costa Brava</ref> u ħaduhom l-<ref target="https://mt.wikipedia.org/wiki/Alġerija">Alġerija</ref>. Cervantes ingħata lir-renegat Grieg <ref target="https://mt.wikipedia.org/wiki/Dali_Mamì">Dali Mamì</ref> bħala lsir. Meta nstabu fuqu ittri ta' rakkomandazzjoni minn Don Juan tal-Awstrija u d-Duka de Sessa, dawk li qabduh ħasbu li kien bniedem importanti ħafna u li setgħu jiksbu rahan tajjeb għalih. Għalhekk talbu ħames mitt skud tad-deheb biex jeħilsuh.</p>
<p>Matul il-ħames snin li kien priġunier, Cervantes, ta' raġel kuraġġuż u determinat li kien, ipprova jaħrab erba' darbiet. Biex sħabu priġunieri ma jbatux bir-ritaljazzjoni dejjem ħa r-responsabbiltà hu mal-għedewwa. Dejjem kien jippreferi li jieħu t-torturi milli jikxef lil sħabu. Mis-sorsi uffiċjali u l-ktieb ta' Fra Diego de Haedo <hi rend="italic">Topografija u Storja tal-Alġerija</hi> (1612), għandna informazzjoni importanti fuq il-priġunerija tiegħu. Din l-informazzjoni tikkomplementa il-kummiedji <hi rend="italic">Los tratos de Argel</hi> u <hi rend="italic">Los baños de Alger</hi> u r-rakkont tal-istorja tal-priġunier, inkluż fl-ewwel parti ta' <hi rend="italic">Don Quijote</hi> bejn il-kapitli 39 u 41.</p>
<p>Ilu magħruf li x-xogħol li ppubblika Haedo ma kienx miktub minnu kif ammetta hu stess. Skont Emilio Sola, l-awtur kien Antonio de Sosa, Benedittin li kien priġunier ma' Cervantes u kitbu x-xogħol flimkien. Mela x-xogħol ta' Haedo mhux xhieda indipendenti tal-ħajja ta' Cervantes fl-Alġerija, imma l-biċċa l-kbira miktub minn Cervantes stess u għalhekk jisħaq sewwa fuq l-eroiżmu tiegħu.</p>
<p>L-ewwel attentat biex jaħrab ma rnexiex billi l-kompliċi Għarbi li kellu jieħu 'l Cervantes u l-sħabu <ref target="https://mt.wikipedia.org/wiki/Waħran">Waħran</ref>, abbandunhom wara l-ewwel jum. Il-priġunieri reġgħu ittieħdu l-Alġerija fejn ġew maqfulin u mgħassa iżjed minn qabel. Sadattant omm Cervantes irnexxielha tiġbor flimkien somma ta' dukati biex tipprova teħles iż-żewġ uliedha. Fl-1577, wara li nnegozjat mal-kalzriera, safa li l-kwantità ta' dukati ma kinux biżżejjed biex teħlishom it-tnejn. Għalhekk Miguel ried li jinħeles ħuh li rritona lejn Spanja. Rodrigo kellu pjan li tlesta minn ħuh biex iħarrbhu ma' erbatax jew ħmistax oħra. Cervantes kellu jinħeba mal-priġunieri l-oħra ġo għar u jistennew galera spanjola li kellha tgħabbihom. Il-galera veru waslet u ppruvat tersaq lejn ix-xatt darbtejn imma fl-aħħar qabduha. L-insara moħbijin ġol-grotta inkixfu minħabba traditur bil-laqam ta' <hi rend="italic">el Dorador</hi> (l-induratur). Cervantes allura qal li hu biss kien responsabbli li organizza l-ħarba u li kien ikkonvinċa l-oħrajn biex isegwuh. Is-Sultan tal-Alġerija <ref target="https://mt.wikipedia.org/wiki/Azán_Bajá">Azán Bajá</ref>, qaflu fil-“banju” jew ħabs, marbut bil-ktajjen, fejn baqa' hemm għal ħames xhur.</p>
<p>It-tielet attentat kien ippjanat minn Cervantes bl-għan li jmorru sa <ref target="https://mt.wikipedia.org/wiki/Waħran">Waħran</ref> bl-art. Bagħat hemm Għarbi nisrani b'ittra għal <ref target="https://mt.wikipedia.org/wiki/Martin_de_Cordoba">Martin de Cordoba</ref>, ġeneral ta' dak il-post fejn spjegalu kif ried jagħmel u talbu li jibgħatlu xi gwidi. Sadattant il-messaġġier inqabad bl-ittri fuqu. L-ittri kienu juru ċar li Miguel de Cervantes kien qiegħed imexxi kollox u għalhekk kien ikkundannat għal elfejn daqqa ta' bastun. Billi ħafna qabżu għalih qatt ma nagħta dan il-kastig.</p>
<p>L-aħħar attentat ta' ħarba kien megħjun minn soma konsiderevoli ta' flus li tah merkant Valenzjan li kien l-Alġerija. Cervantes xtara fregata li setgħet tgħabbi sittin priġunier nisrani. Meta kollox kien sejjer tajjeb, wieħed minn dawn li kienu sejrin jinħelsu, it-tabib Juan Blanco de Paz, li qabel kien patri Dumnikan, kixef il-pjan kollu lil Azán Bajá. Bħala ħlas it-traditur ingħata skud u ġarra xaħam. Allura Azán Bajá qafel lil Cervantes f'ħabs iżjed żgur fil-qalba tal-palazz tiegħu u wara ddeċieda li jieħdu <ref target="https://mt.wikipedia.org/wiki/Kostantinopli">Kostantinopli</ref>, minn fejn kien kważi impossibbli li jaħrab. Għal darb'oħra Cervantes ħa r-responsabbiltà kollha.</p>
<p>F'Mejju tal-<ref target="https://mt.wikipedia.org/wiki/1580">1580</ref>, il-patrijiet <ref target="https://mt.wikipedia.org/wiki/Trinitarjani">Trinitarjani</ref>, Fra <ref target="https://mt.wikipedia.org/wiki/Antonio_de_la_Bella">Antonio de la Bella</ref> u Fra <ref target="https://mt.wikipedia.org/wiki/Juan_Gil">Juan Gil</ref> marru l-Alġerija (din l-ordni ta' patrijiet kellha bħala għan il-ħelsien tal-priġunieri anki billi jinbidlu huma stess mal-priġunieri). Fra Antonio telaq fuq spedizzjoni ta' ħelsien waqt li Fra <ref target="https://mt.wikipedia.org/wiki/Juan_Gil">Juan Gil</ref>, li kellhu f'idejh tliet mitt skud biss, ipprova jeħles lil Cervantes, li għalih kienu qegħdin jitolbu ħames mitt skud. Il-patri għalhekk beda jiġbor s-somma li kienet tonqsu minn fost il-merkanti nsara. Irnexxielu jagħmel dan meta Cervantes, marbut b'żewġ ktajjen, kien diġà fuq il-galera mikrija minn Azán Bajá li kienet sejra lejn <ref target="https://mt.wikipedia.org/wiki/Kostantinopli">Kostantinopli</ref>. Bil-ħames mitt skud li nġabru bil-ħniena, Cervantes inħeles fid-<ref target="https://mt.wikipedia.org/wiki/19_ta'_Settembru">19 ta' Settembru</ref> <ref target="https://mt.wikipedia.org/wiki/1580">1580</ref>. Fl-aħħar, fl-<ref target="https://mt.wikipedia.org/wiki/24_ta'_Ottubru">24 ta' Ottubru</ref>, wasal lura Spanja ma' żewġ priġunieri oħra meħlusin bl-istess mod. Wasal <ref target="https://mt.wikipedia.org/wiki/Denia">Denia</ref>, minn fejn telaq lejn <ref target="https://mt.wikipedia.org/wiki/Valencia">Valencia</ref>. F'Novembru jew Diċembru ngħaqad lura ma' familtu ġewwa Madrid.</p>
Lura fi Spanja
<figure><caption>Statwa ta' Cervantes fil-pjazz tal-Università ta' Valladolid</caption></figure>
<p>F'Mejju tal-1581, Cervantes mar il-<ref target="https://mt.wikipedia.org/wiki/Portugall">Portugall</ref> fejn dak iż-żmien kien qiegħed il-qorti ta' <ref target="https://mt.wikipedia.org/wiki/Filippu_II_ta'_Spanja">Filippu II</ref>, bil-ħsieb li jsib xi xogħol biex jerġa' jibda ħajtu mill-ġdid u jħallas id-djun li kienet għamlet il-familja tiegħu biex tipprova tħarrbu mill-Alġerija. Minn hemm intbagħt fuq kummissjoni sigrieta lejn Waħran billi kien jaf sewwa l-kultura u d-drawwiet tal-<ref target="https://mt.wikipedia.org/wiki/Afrika_ta'_Fuq">Afrika ta' Fuq</ref>. Għal dan ix-xogħol irċieva 50 skud. Mar lura <ref target="https://mt.wikipedia.org/wiki/Liżbona">Liżbona</ref> u wara xi sena telaq lejn Madrid. Fi Frar tal-1582, talab mingħajr suċċess biex jieħu post fl-Indji, li kien vakanti. F'dawn is-snin, il-kittieb kellhu relazzjoni ta' mħabba ma' Ana Villafranca (jew Franca) de Rojas, il-mara ta' Alonso Rodríguez, lukandier. Minn din ir-relazzjoni twieldet tifla li ssemmiet Isabel de Saavedra, u li hu rrikonoxxa.</p>
<p>Fit-<ref target="https://mt.wikipedia.org/wiki/12_ta'_Diċembru">12 ta' Diċembru</ref> <ref target="https://mt.wikipedia.org/wiki/1584">1584</ref>, iżżewweġ lil Catalina de Salazar y Palacios fir-raħal ta' <ref target="https://mt.wikipedia.org/wiki/Esquivias">Esquivias</ref> qrib <ref target="https://mt.wikipedia.org/wiki/Toledo">Toledo</ref>. Catalina kienet tfajla ta' inqas minn għoxrin sena li ġabet magħha dota żgħira. Għandna x'naħsbu li daż-żwieġ bla ulied kienu ukoll fallut. Wara li kien miżżewweġ sentejn, Cervantes telaq fuq vjaġġ twil mal-<ref target="https://mt.wikipedia.org/wiki/Andalusija">Andalusija</ref>.</p>
<p>X'aktarx li l-ewwel xogħol letterarju importanti tiegħu, <hi rend="italic"><ref target="https://mt.wikipedia.org/wiki/La_Galatea">La Galatea</ref></hi>, kitbu bejn l-1581 u l-1583. Kien ippubblikat f'Alcalá de Henares fl-1585. Sa dak iż-żmien kien għadu ppubblika biss xi artikli f'xogħlijiet ta' oħrajn jew f'kollezzjonijiet li jiġbru il-ħidmiet ta' bosta poeti. <hi rend="italic">La Galatea</hi> hu maqsum f'sitt kotba, imma “l-ewwel parti” biss inkitbet. Cervantes wiegħed li jkompliha imma qatt ma  ġiet stampata. Fil-prologu, jiddeskrivi x-xogħol bħala <hi rend="italic">eglogu</hi> u jisħaq fuq kemm kien iħobb 'l-poeżija. Dan kien rumanz pastorali, forma li kienet diġà dehret Spanja fid-<hi rend="italic">Diana</hi> ta' <ref target="https://mt.wikipedia.org/wiki/Jorge_de_Montemayor">Jorge de Montemayor</ref>. Minnha wieħed jista' jaqta' x'kotba kien qara meta kien suldat fl-Italja.</p>
<p>Iż-żwieġ tiegħu ma Catalina ma rnexxiex u hu u l-mara infirdu wara sentejn mingħajr ma kellhom tfal. Cervantes qatt ma semma l-mara tiegħu fit-testi awtobijografiċi, imma kien l-ewwel wieħed li daħħal fil-letteratura Spanjola s-suġġett tad-divorzju permezz tal-<ref target="https://mt.wikipedia.org/wiki/Entremés">entremés</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> <hi rend="italic">L-imħallef tad-divorzji</hi>. Naħsbu li ż-żwieġ ma kienx hieni allavolja f'dan l-entremés isostni li <hi rend="italic">más vale el peor concierto / que no el divorcio mejor</hi> ("aħjar l-agħar qbil / milli l-aħjar divorzju").</p>
L-aħħar snin
<p>Fl-1587, ivvjaġġa mal-<ref target="https://mt.wikipedia.org/wiki/Andalusija">Andalusija</ref> bħala kummissarju tal-proviżjonijiet għall-<ref target="https://mt.wikipedia.org/wiki/Armada_Invinċibbli">Armada Invinċibbli</ref>. Fis-snin li għamel bħala kummissarju, reġa' mexa t-triq minn <ref target="https://mt.wikipedia.org/wiki/Madrid">Madrid</ref> għall-<ref target="https://mt.wikipedia.org/wiki/Andalusija">Andalusija</ref>, li tgħaddi minn <ref target="https://mt.wikipedia.org/wiki/Castilla-La_Mancha">Castilla-La Mancha</ref>. Dan hu l-itenerarju ta' <hi rend="italic">Rinconete u Cortadillo</hi>.</p>
<figure><caption>L-ewwel edizzjoni ta' Don Quijote (1605).</caption></figure>
<p>Imbagħad mar jogħqod <ref target="https://mt.wikipedia.org/wiki/Sivilja">Sivilja</ref> fejn aktar tard ħadem bħala kollettur tat-taxxi. Fl-1597 ntbagħat il-ħabs wara li falla l-bank fejn kien iqiegħed il-flus miġburin mit-taxxi. Kien hemm fil-ħabs, skont il-prologu tax-xogħol, li immaġina għall-ewwel darba l-persunaġġ ta' Dun Kixott. Ma nafux jekk riedx jgħid li beda jikteb il-prologu fil-ħabs jew biss li ġietu l-idea hemm. Cervantes isemmi impriġuniment ieħor fil-ħabs ta' Castro del Río (<ref target="https://mt.wikipedia.org/wiki/Cordoba">Cordoba</ref>) imma dan kien qasir ħafna. Jidher li qatt ma mar fl-għar ta' Medrano, f'<ref target="https://mt.wikipedia.org/wiki/Argamasilla_de_Alba">Argamasilla de Alba</ref>.</p>
<p>Fl-1605, ippubblika l-ewwel parti ta' dak li kien sejjer ikun il-kapulavur tiegħu: <hi rend="italic">In-nobbli inġenjuż <ref target="https://mt.wikipedia.org/wiki/Don_Quijote_de_la_Manche">Don Quijote de la Manche</ref></hi>. Fih waqqa' għaċ-ċajt b'mod l-iżjed pulit il-kilba għall-avventuri romantiċi u kavallereski li kellhom in-nies ta' żmienu. Dan ix-xogħol immarka t-tmiem tar-realiżmu bħala l-forma estetika letterarja aċċettata u ħoloq il-ġeneru tar-rumanz li kien ħa jkollu influwenza tremenda. It-tieni parti, <hi rend="italic">Il-kavallier inġenjuż don Quijote de la Manche</hi>, damet ma dehret sal-1615. Din il-parti ħarġet sentejn wara li kienet dehret kontinwazzjoni apokrifa tal-ewwel parti iffirmata mill-misterjuż <ref target="https://mt.wikipedia.org/wiki/Alonso_Fernández_de_Avellaneda">Alonso Fernández de Avellaneda</ref> li skont ċerti storiċi, kien il-kittieb <ref target="https://mt.wikipedia.org/wiki/Lope_de_Vega">Lope de Vega</ref>, jew għall-inqas wieħed mid-dixxipli u ħbieb tiegħu li kien minn Aragona (jista' jkun ukoll li kien grupp ta' ħbieb ta' Lope).</p>
<p>Iż-żewġ xogħlijiet jagħtu lil Cervantes statura fl-istorja tal-letteratura universali li tħabbatha ma' dik ta' <ref target="https://mt.wikipedia.org/wiki/Dante_Alighieri">Dante Alighieri</ref>, <ref target="https://mt.wikipedia.org/wiki/William_Shakespeare">William Shakespeare</ref>, <ref target="https://mt.wikipedia.org/wiki/Michel_de_Montaigne">Michel de Montaigne</ref> u <ref target="https://mt.wikipedia.org/wiki/Goethe">Goethe</ref> bħala wieħed mill-kolonni tal-letteratura tal-punent.</p>
<figure><caption>Id-dar fejn kien jgħix il-kittieb f'<ref target="https://mt.wikipedia.org/wiki/Valladolid">Valladolid</ref> bejn l-1604 u l-1606 u seta' kien jogħqod hemm meta ħarġet l-ewwel edizzjoni ta' don Quijote, fl-1605. Issa saret mużew.</caption></figure>
<p>Fl-1613, bejn iż-żewġ partijiet ta' <hi rend="italic">Don Quijote</hi>, dehru n-<hi rend="italic"><ref target="https://mt.wikipedia.org/wiki/Novelli_eżemplari">Novelli eżemplari</ref></hi>. Din kienet ġabra ta' tnax-il rakkont qasir miktuba xi snin qabel. Dawn għandhom ispirazzjoni oriġinali u jippruvaw forom narattivi diversi bħas-<ref target="https://mt.wikipedia.org/wiki/Satira">satira</ref> luċjaneska (<hi rend="italic">Id-diskussjoni bejn il-klieb</hi>), ir-<ref target="https://mt.wikipedia.org/wiki/Rumanz_pikaresk">rumanz pikaresk</ref> (<hi rend="italic">Rinconete u Cortadillo</hi>), il-<hi rend="italic">miscelánea</hi><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> (<hi rend="italic">L-avukat  Vidriera</hi>), ir-<ref target="https://mt.wikipedia.org/wiki/Rumanz_biżantin">rumanz biżantin</ref> (<hi rend="italic">L-Ispanjola Ingliża</hi>, <hi rend="italic">In-namrat ġeneruż</hi>) u r-<ref target="https://mt.wikipedia.org/wiki/Rumanz_pulizjesk">rumanz pulizjesk</ref> (<hi rend="italic">Il-qawwa tad-demm</hi>). Għal ċerti minhom, pereżempju <hi rend="italic">l-Estramadurjan għajjur</hi>, hemm edizzjonijiet oħra riskoperti fis-seklu 19, bħall-manuskritt ta' <hi rend="italic">Porras de la Cámara</hi>. Din il-ġabra kienet biżżejjed biex ittieh statura importanti fil-letteratura Kastiljana.</p>
<p>Il-kritika letterarja tinstab f'ħafna mix-xogħlijiet tiegħu. Tidher fil-<hi rend="italic">Galatea</hi> u f'<hi rend="italic">Don Quijote</hi> u ddedika għaliha il-<hi rend="italic">Vjaġġ lejn Parnażu</hi> (<ref target="https://mt.wikipedia.org/wiki/1614">1614</ref>), poeżija twila f'terzetti inkatinati. Fl-1615 ippubblika <hi rend="italic">Tmien kummidji u tmien entremés ġodda li qatt ma kienu rappreżentati</hi>, imma d-dramm tiegħu l-iżjed populari daż-żmien, <hi rend="italic"><ref target="https://mt.wikipedia.org/wiki/L-Assedju_ta'_Numancia">L-Assedju ta' Numancia</ref></hi>, iżjed mit-<hi rend="italic"><ref target="https://mt.wikipedia.org/wiki/Trattat_tal-Aġerija">Trattat tal-Aġerija</ref></hi>, baqa' ma' ħariġx sas-seklu 18.</p>
<p>Ir-rumanz  <hi rend="italic"><ref target="https://mt.wikipedia.org/wiki/It-Taħbit_ta'_Persiles_u_Siġiżmunda">It-Taħbit ta' Persiles u Siġiżmunda</ref></hi> ħareġ wara mewtu, u d-dedikazzjoni lill-Konti de Lemos li kien għenu ħafna matul ħajtu u li lilu kien iddedika t-tieni parti ta' <hi rend="italic">Don Quijote</hi> u n-<hi rend="italic">Novelli Eżemplari</hi>, iffirmaha jumejn biss qabel miet. Dan ir-<ref target="https://mt.wikipedia.org/wiki/Rumanz_Biżantin">rumanz Biżantin</ref>, li skont l-awtur ipprova jikkompeti mal-mudell klassiku Grieg ta' <ref target="https://mt.wikipedia.org/wiki/Eljodoru">Eljodoru</ref>, fi żmienu kellu bosta edizzjonijiet, imma ntesa u ġie mdellel mit-trijonf indisputabbli ta' <hi rend="italic">Don Quijote</hi>. Cervantes uża' grupp ta' persunaġġi prinċipali minflok tnejn. Hekk antiċipa ir-realiżmu maġiku. B'ċertu mod, ikkristjanizza l-mudell oriġinali billi uża t-tema ta' l'<hi rend="italic">homo viator</hi>, u laħaq il-quċċata fl-aħħar tax-xogħol bl-<ref target="https://mt.wikipedia.org/wiki/Anagnoriżi">anagnoriżi</ref> taż-żewġ maħbubin Perjandro u Awristela:</p>
<p>L-influwenza ta' Cervantes fil-letteratura universali hi hekk li l-<ref target="https://mt.wikipedia.org/wiki/Lingwa_Spanjola">Ispanjol</ref> hu sikwit imsejjaħ il-"lingwa ta' Cervantes". Cervantes miet Madrid fit-23 ta' April, 1616.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Skop artistiku
<figure><caption>Pittura ta' Honoré Daumier</caption></figure>
<p>Filwaqt li kien qiegħed jikteb parodija ta' ġeneru li kien sejjer lura, bħar-rumanz kavalleresk, ħoloq ġeneru ieħor mimli ħajja, ir-rumanz polifoniku, fejn jissovrimporri l-ideat u l-<hi rend="italic">punti di vista</hi> li jitħalltu b'mod komplikat mar-realtà stess waqt li jirrikorri wkoll għall-fantażija. F'dik l-epoka, il-poeżija epika kienet tinkiteb ukoll bil-proża, u mix-xogħol ta' qabel ta' <ref target="https://mt.wikipedia.org/wiki/Lope_de_Vega">Lope de Vega</ref> għat-teatru, mingħajr l-ebda rispett għall-mudelli klassiċi, irriżulta r-realiżmu fir-rakkonti li ħareg minn tradizzjoni twila letterarja fi Spanja ġejja minn <hi rend="italic">Cantar del Mío Cid</hi>, u li minn hemm infirxet mal-Ewropa fejn Cervantes kellu iżjed dixxipli milli fi Spanja. Ir-rumanz realistiku kollu tas-seklu 19 kien influwenzat min dan il-kapulavur. Min-naħa l-oħra, xogħol importanti ieħor ta' Cervantes, <hi rend="italic">In-Novelli eżemplari</hi> juri l-firxa u l-wisa' tal-iskop tiegħu u x-xewqa li jesperimenta bl-istrutturi narrattivi. F'dil-ġabra ta' novelli l-kittieb esperimenta bin-novella biżantina (<hi rend="italic">L-Ispanjola Ingliża</hi>), in-novella tal-pulizija (<hi rend="italic">Il-qawwa tad-demm, L-Estramadurjan għajjur</hi>), id-djalogu Luċjanesk (<hi rend="italic">Id-diskussjoni bejn il-klieb</hi>), il-miscelánea (<hi rend="italic">L-avukat Vidriera</hi>), in-novella pikareska (<hi rend="italic">Rinconete u Cortadillo</hi>), etc.</p>
Xogħlijiet
Rumanzi
<p>Ir-rumanzi ta' Cervantes, f'ordni kronoloġika, huma dawn:</p>
<list type="unordered"><item><hi rend="italic"><ref target="https://mt.wikipedia.org/wiki/La_Galatea">La Galatea</ref></hi> (1585), rumanz pastorali bil-proża u l-versi, ibbażat fuqu ġeneru introdott  fi Spanja bi <hi rend="italic">Diana</hi> ta' Jorge de Montemayor fl-1559. Is-suġgett tiegħu hu l-fortuni u l-isfortuni fl-imħabba fil-ħajja ta' numru ta' rgħajja tfajliet, li jgħaddu ħajjithom ikantaw u jdoqqu.</item>
<item><hi rend="italic">El ingenioso hidalgo don Quijote de la Mancha</hi> (1605): l-ewwel volum ta' <hi rend="italic"><ref target="https://mt.wikipedia.org/wiki/Don_Quijote">Don Quijote</ref></hi>.</item>
<item><hi rend="italic">Novelas ejemplares</hi> (1613), ġabra ta' tnax-il novella qasira ta' tipi diversi fuq problemi soċjali, politiċi u storiċi fi Spanja ta' Cervantes:</item></list>
<list type="ordered"><item><hi rend="italic">La gitanilla</hi> (It-tfajla żingara)</item>
<item><hi rend="italic">El amante liberal</hi> (In-Namrat Ġeneruż)</item>
<item><hi rend="italic">Rinconete y Cortadillo</hi></item>
<item><hi rend="italic">La española inglesa</hi> (L-Ispanjola Ingliża)</item>
<item><hi rend="italic">El licenciado Vidriera</hi> (L-Avukat Vidriera)</item>
<item><hi rend="italic">La fuerza de la sangre</hi> (Il-Qawwa tad-Demm)</item>
<item><hi rend="italic">El celoso extremeño</hi> (L-Estremadurajan Għajjur)</item>
<item><hi rend="italic">La ilustre fregona</hi> (Is-Seftura Distinta)</item>
<item><hi rend="italic">Novela de las dos doncellas</hi> (Iż-Żewġ Tfajliet)</item>
<item><hi rend="italic">Novela de la señora Cornelia</hi> (Is-Sinjura Cornelia)</item>
<item><hi rend="italic">Novela del casamiento engañoso</hi> (Iż-Żwieġ bil-Qerq)</item>
<item><hi rend="italic">El coloquio de los perros</hi> (Id-diskussjoni bejn il-Klieb)</item></list>
<list type="unordered"><item><hi rend="italic">Segunda parte del ingenioso hidalgo don Quijote de la Mancha</hi> (1615): It-tieni volum ta' <hi rend="italic">Don Quijote</hi>.</item>
<item><hi rend="italic">Los trabajos de Persiles y Segismunda</hi> (1617).</item></list>
<p><hi rend="italic">Los trabajos</hi> hu l-aħjar xiehda li s-suġġetti tar-<ref target="https://mt.wikipedia.org/wiki/Rumanz_Biżantin">rumanz Biżantin</ref> kienu għadhom ħajjin imma wkoll li kienu għadhom ħajjin il-forom u l-ideat tar-rumanz Spanjol tat-tieni <ref target="https://mt.wikipedia.org/wiki/Rinaxximent">Rinaxximent</ref>. F'dax-xogħol li kien ippubblikat wara mewtu, Cervantes jirrakkonta storja ta' mħabba ideali u t-taħbit li ma jitwemminx ta' koppja li telqu mir-reġjuni Artiċi biex waslu Ruma, fejn isibu tmiem hieni għall-avventuri komplikati tagħhom.</p>
Poeżija
<figure><caption>Frontespizju tal-<hi rend="italic">Viaje</hi> (1614).</caption></figure>
<p>Xi wħud mill-poeżiji tiegħu qegħdin f' <hi rend="italic"><ref target="https://mt.wikipedia.org/wiki/La_Galatea">La Galatea</ref></hi>. Kiteb ukoll <hi rend="italic">Dos canciones a la armada invencible</hi>. L-aħjar xogħol tiegħu però jinstab fis-<ref target="https://mt.wikipedia.org/wiki/Sunett">sunetti</ref>, l-iżjed f'<hi rend="italic"><ref target="https://mt.wikipedia.org/wiki/Al_túmulo_del_rey_Felipe_en_Sevilla">Al túmulo del rey Felipe en Sevilla</ref></hi>. Fost il-poeżiji importanti tiegħu jispikkaw il-<hi rend="italic">Canto de Calíope</hi>, l-<hi rend="italic">Epístola a Mateo Vázquez</hi>, u l-<hi rend="italic"><ref target="https://mt.wikipedia.org/wiki/Viaje_del_Parnaso">Viaje del Parnaso</ref></hi> (Vjaġġ lejn Parnażu), (1614). Dan tal-aħħar huwa l-iżjed xogħol tiegħu ambizzjuż bil-versi, allegorija li l-biċċa l-kbira tikkonsisti minn rivisti ta' poeti kontemporanji.</p>
<p>B'pargun mal-kapaċità tiegħu bħala rumanzier, Cervantes hu sikwit meqjus bħala poeta medjokru, minkejja li hu stess kien dejjem jittamma li jkun rikonoxxut għat-talenti poetiċi tiegħu.</p>
Drammi
<p>Il-fama tad-drammi ta' Cervantes naqset ukoll, imma tnejn minhom, <hi rend="italic"><ref target="https://mt.wikipedia.org/wiki/El_trato_de_Argel">El trato de Argel</ref></hi> u <hi rend="italic"><ref target="https://mt.wikipedia.org/wiki/La_Numancia">La Numancia</ref>,</hi> (1582), fil-bidu għamlu impatt kbir u ma kienx hemm bħalhom sakemm deher <ref target="https://mt.wikipedia.org/wiki/Lope_de_Vega">Lope de Vega</ref>.</p>
<p>L-ewwel wieħed minn dawn maqsum f'ħames atti kien ibbażat fuq l-esperjenzi tiegħu meta kien priġunier fl-Alġerija u fih tratta l-ħajja tal-ilsiera nsara fl-Alġerija. Id-dramm l-ieħor, <hi rend="italic">Numancia</hi> hi deskrizzjoni tal-assedju ta' Numancia mir-Rumani mimlija traġedji u nieqes għal kollox mill-ħtiġijiet tal-arti drammatika.</p>
<p>Aktar tard Cervantes kiteb 16-il xogħol ieħor għall-palk li fosthom tmienja huma drammi sħaħ: </p>
<list type="ordered"><item><hi rend="italic">El gallardo español</hi>,</item>
<item><hi rend="italic">Los baños de Argel</hi>,</item>
<item><hi rend="italic">La gran sultana</hi>,</item>
<item><hi rend="italic">Doña Catalina de Oviedo</hi>,</item>
<item><hi rend="italic">La casa de los celos</hi>,</item>
<item><hi rend="italic">El laberinto de amor</hi>,</item>
<item><hi rend="italic">La Entretenida</hi>,</item>
<item><hi rend="italic">El rufián dichoso</hi>,</item>
<item><hi rend="italic">Pedro de Urdemalas</hi>, dram sensittiv fuq <hi rend="italic">picaro</hi> li jmur jogħqod maż-żingari minħabba li kien iħobb tfajla minnhom.</item></list>
<p>Kiteb ukoll tmien fares qosra (<hi rend="italic">entremeses</hi>):</p>
<list type="ordered"><item><hi rend="italic">El juez de los divorcios</hi>,</item>
<item><hi rend="italic">El rufián viudo llamado Trampagos</hi>,</item>
<item><hi rend="italic">La elección de los alcaldes de Daganzo</hi>,</item>
<item><hi rend="italic">La guarda cuidadosa</hi>,</item>
<item><hi rend="italic">El vizcaíno fingido</hi>,</item>
<item><hi rend="italic">El retablo de las maravillas</hi>,</item>
<item><hi rend="italic">La cueva de <ref target="https://mt.wikipedia.org/wiki/Salamanca">Salamanca</ref></hi>,</item>
<item><hi rend="italic">El viejo celoso</hi> (Ix-Xiħ Għajjur).</item></list>
<p>Dawn id-drammi u <hi rend="italic">entremeses</hi> huma miġburin f'<hi rend="italic">Ocho comedias y ocho entremeses nuevos, nunca representados</hi> (Tmien kummidji u tmien <hi rend="italic">entermeses</hi> li qatt ma kienu rappreżentati) , li dehru fl-1615. L-<hi rend="italic">entremeses</hi> ta' Cervantes li l-ordni u d-data tal-kitba tagħhom ma nafuhomx, qatt ma ttellgħu fi żmienu. Fidil għall-ispirtu ta' Lope de Rueda, Cervantes tahom xeħta ta' rumanzi bi trama sempliċi, it-tip ta' deskrizzjoni normalment assoċjata mar-rumanzi u l-iżvilupp tal-karattri. Id-djalogu hu sensittiv u ħafif. </p>
<p>Cervantes jinkludi xi wħud mid-drammi tiegħu fost ix-xogħlijiet li kien sodisfatt bihom l-iżjed u kien jagħti t-tort lill-pubbliku għan-nuqqas ta' interess fihom. Din l-imġiba xi nies jispjegawha billi jgħidu li hu kien kontrarjuż u oħrajn bil-fatt li kien vanituż. Imma diffiċli nispjegaw kif Cervantes bil-moħħ penetranti u profond li kellu ma ndunax bil-limiti tat-talenti drammatiċi tiegħu, u l-iżjed meta naħsbu fit-traġedja tiegħu <hi rend="italic">Numancia</hi> ma nistgħux naħfrulu l-qerq tiegħu innifsu li ma setax jeħles minnu.</p>
<p>Cervantes kellu raġun iqis ruħu mogħni bil-ġenju għall-poeżija drammatika; imma ma żammx l-indipendenza kif messu żamm fil-konflitt kontra dak li kien mixtieq mill-pubbliku Spanjol f'xogħlijiet drammatiċi; u meta tilef din l-indipendenza u ċeda għar-regoli imposti minn ħaddieħor, l-invenzjoni u l-lingwa tiegħu waqgħu għal-livell ta' poeta ta' talent inferjuri. L-intriċċi, l-avventuri u s-sorpriżi, li f'dik l-epoka kkaratterizzaw id-drammi Spanjoli, ma kinux jaqblu mal-ġenju ta' Cervantes. L-istil naturali tiegħu kien profond u eżatt wisq biex jikkonformaw ma' ideat fantastiċi, espressi bil-versi irregolari.</p>


Ħoloq esterni


<list type="unordered"><item><ref target="http://www.cervantes.es/quijote/maltes/maltes.pdf">L-ewwel kapitlu ta' Don Quixote bil-Malti</ref></item>
<item><ref target="http://www.gutenberg.net/author/Miguel+Cervantes">Testi elettroniċi ta' Cervantes</ref> mill-<ref target="https://mt.wikipedia.org/wiki/Proġett_Gutenberg">Proġett Gutenberg</ref></item>
<item>(EN)  <ref target="http://www.cervantesvirtual.com/index.shtml">Biblioteca Virtual Miguel de Cervantes</ref> – websajt bl-Ispanjol b'numru ta' ħoloq u awdjo ta' <hi rend="italic">Don Quixote</hi> ta' Cervantes</item>
<item>(EN)  <ref target="http://www.donquichote.org">Don Quixote, Miguel de Cervantes</ref></item>
<item>(ES)  <ref target="http://miguelde.cervantes.com/index.html">Sit elettroniku dedikat lil Miguel de Cervantes</ref></item>
<item>(ES)  <ref target="http://www.castillalamancha.es/clmquijote/home/constructor.asp?PAG=/clmquijote/Contenidos/Vida_Cervantes/vidayobra.htm">CLM Quijote</ref></item>
<item>(ES)  <ref target="http://cervantes.uah.es/">Cervantes fl-Università ta' Alcalá de Henares</ref></item>
<item>(ES)  <ref target="http://enciclopedia.us.es/index.php/Enciclopedia:Iniciativa_Cervantes">Inizzjattiva Cervantes</ref></item></list>
</text></body></html>