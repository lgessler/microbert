<html><body><text id="wikipedia_mt_wikipedia_org__27424.html" ns="0" revid="272155" sourceurl="https://mt.wikipedia.org/wiki/Sit_tad-Dolmens_ta%27_Antequera" title="Sit tad-Dolmens ta' Antequera" type="wikipedia">Sit tad-Dolmens ta' Antequera<figure><caption>Id-Dolmen ta' Menga minn ġewwa</caption></figure>
<p>Is-<hi rend="bold">Sit tad-Dolmens ta' Antequera</hi> huwa <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> fl-inħawi ta' <ref target="https://mt.wikipedia.org/wiki/Antequera">Antequera</ref>, l-<ref target="https://mt.wikipedia.org/wiki/Andalusija">Andalusija</ref>, <ref target="https://mt.wikipedia.org/wiki/Spanja">Spanja</ref>. Is-sit huwa magħmul minn tliet <ref target="https://mt.wikipedia.org/wiki/Monument">monumenti</ref> kulturali<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, id-<ref target="https://mt.wikipedia.org/wiki/Dolmen_ta'_Menga">Dolmen ta' Menga</ref>, id-<ref target="https://mt.wikipedia.org/wiki/Dolmen_ta'_Viera">Dolmen ta' Viera</ref> u t-<ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref>, u żewġ elementi naturali fil-muntanji, <ref target="https://mt.wikipedia.org/wiki/Peña_de_los_Enamorados">Peña de los Enamorados</ref> u <ref target="https://mt.wikipedia.org/wiki/El_Torcal">El Torcal</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-istituzzjoni kulturali responsabbli għall-protezzjoni tas-sit hija s-CADA (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Conjunto Arqueológico Dólmenes de Antequera</hi>, bil-<ref target="https://mt.wikipedia.org/wiki/Lingwa_Maltija">Malti</ref>: Kumpless Arkeoloġiku tad-Dolmens ta' Antequera).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Sit ta' Wirt Dinji
<figure><caption>It-Tholos ta' El Romeral minn ġewwa</caption></figure>
<p>Is-Sit tad-Dolmens ta' Antequera ġie ddeżinjat bħala Sit ta' Wirt Dinji tal-UNESCO fl-2016.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: </p>
<list type="unordered"><item>Il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem", ladarba d-Dolmen <ref target="https://mt.wikipedia.org/wiki/Neolitiku">Neolitiku</ref> ta' Menga jirrappreżenta wieħed mill-iżjed kapulavuri arkitettoniċi megalitiċi importanti tat-tradizzjoni tal-<ref target="https://mt.wikipedia.org/wiki/Oċean_Atlantiku">Atlantiku</ref>, b'dimensjonijiet enormi b'pilastri tal-ġebel intermedji li jirfdu sepulkru b'kuritur twil, filwaqt li l-qabar b'għamla ta' xehda tan-<ref target="https://mt.wikipedia.org/wiki/Naħla">naħal</ref> jew <hi rend="italic">tholos Kalkolitiku</hi> ta' El Romeral jikkomplementa ż-żewġ dolmens bil-kuritur tiegħu u l-koppla falza bil-ġebel mingħajr tkaħħil tat-tradizzjoni <ref target="https://mt.wikipedia.org/wiki/Baħar_Mediterran">Mediterranja</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item>
<item>Il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet", ladarba kemm id-Dolmen ta' Menga kif ukoll it-Tholos ta' El Romeral għandhom orjentazzjonijiet anomali. L-arkeoastronomu <ref target="https://mt.wikipedia.org/wiki/Michael_Hoskin">Michael Hoskin</ref>, li studja s-sit, innota li filwaqt li l-assi ta' kważi kull dolmen madwar il-Mediterran huwa orjentat lejn element tas-smewwiet, bħat-tlugħ ix-xemx fl-ekwinozji (bħalma huwa l-każ fid-Dolmen ta' Viera), id-Dolmen ta' Menga huwa orjentat lejn il-qċaċet ta' Peña de los Enamorados. Dawn ifeġġu f'daqqa mill-pjanura u fihom l-għar kenni kontemporanju ta' Matacabras fejn instabu xi <ref target="https://mt.wikipedia.org/wiki/Pittura">pitturi</ref> <ref target="https://mt.wikipedia.org/wiki/Preistorja">preistoriċi</ref> tal-għerien. Min-naħa l-oħra, it-Tholos ta' El Romeral huwa orjentat lejn il-muntanji ta' El Torcal, li fihom l-Għar tal-Barri li huwa orjentat lejn l-art matul is-sena kollha għajr fin-nofsinhar tas-solstizju tax-xitwa meta jkun donnu orjentat lejn ix-<ref target="https://mt.wikipedia.org/wiki/Xemx">xemx</ref>. El Torcal huwa notevoli għall-pajsaġġ karstiku tiegħu lejn il-quċċata. Barra minn hekk, it-Tholos ta' El Romeral jinsab tul assi mid-Dolmen ta' Menga sa Peña de los Enamorados. Għaldaqstant, is-Sit tad-Dolmens ta' Antequera flimkien joħolqu pajsaġġ megalitiku uniku permezz tar-rabta tagħhom mal-elementi naturali ta' madwarhom.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item>
<item>Il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem", ladarba t-tliet monumenti megalitiċi jirriflettu stadju tal-<ref target="https://mt.wikipedia.org/wiki/Storja">istorja</ref> umana fejn inbnew l-ewwel monumenti ċerimonjali fil-Punent tal-<ref target="https://mt.wikipedia.org/wiki/Ewropa">Ewropa</ref>, skont iż-żewġ tradizzjonijiet ewlenin ta' kostruzzjoni ta<ref target="https://mt.wikipedia.org/wiki/L-Arti">l-arti</ref> megalitika.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item></list>
<figure><caption>Veduta panoramika tad-Dolmen ta' Menga u Peña de los Enamorados fl-isfond</caption></figure>
Ara wkoll
<list type="unordered"><item><ref target="https://mt.wikipedia.org/wiki/Dolmen_ta'_Menga">Dolmen ta' Menga</ref></item>
<item><ref target="https://mt.wikipedia.org/wiki/Dolmen_ta'_Viera">Dolmen ta' Viera</ref></item>
<item><ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref></item>
<item><ref target="https://mt.wikipedia.org/wiki/Peña_de_los_Enamorados">Peña de los Enamorados</ref></item>
<item><ref target="https://mt.wikipedia.org/wiki/El_Torcal">El Torcal</ref></item></list>
</text></body></html>