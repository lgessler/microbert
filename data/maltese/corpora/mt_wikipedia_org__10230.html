<html><body><text id="wikipedia_mt_wikipedia_org__10230.html" ns="0" revid="239292" sourceurl="https://mt.wikipedia.org/wiki/Nannakola_tal-faqqus_il-%C4%A7mir" title="Nannakola tal-faqqus il-ħmir" type="wikipedia">Nannakola tal-faqqus il-ħmir
<p>In-Nannakola tal-Faqqus il-ħmir (<hi rend="italic">Henosepilachna elaterii</hi>) hija ferm komuni fil-gżejjer Maltin. Id-dieta tagħha tikkonsisti biss f'<ref target="https://mt.wikipedia.org/wiki/Ħaxix">ħaxix</ref> illi ġej mill-Familja <ref target="https://mt.wikipedia.org/wiki/Cucurbitaceae">Cucurbitaceae</ref> li hija familja ta' pjanti li tinkludi <ref target="https://mt.wikipedia.org/wiki/Ħjar">ħjar</ref> u <ref target="https://mt.wikipedia.org/wiki/Dulliegħ">dulliegħ</ref>. Din in-nannakola hija <ref target="https://mt.wikipedia.org/wiki/Erbivoru">erbivora</ref> u ma tiekolx <ref target="https://mt.wikipedia.org/wiki/Insett">insetti</ref> bħall-maġġoranza tan-<ref target="https://mt.wikipedia.org/wiki/Nannakoli">nannakoli</ref> l-oħra. B'hekk minħabba din id-dieta, <hi rend="italic">Henosepilachna elaterii</hi> ġiet ikklassifikata taħt is-<ref target="https://mt.wikipedia.org/wiki/Sottofamilja">sottofamilja</ref> <ref target="https://mt.wikipedia.org/wiki/Epilachninae">Epilachninae</ref> (sottofamilja ta nannakoli erbivori).
Il-<ref target="https://mt.wikipedia.org/wiki/Pjanta">pjanta</ref> ferm preferuta minn din l-i<ref target="https://mt.wikipedia.org/wiki/Speċi">speċi</ref> hija, kif l-<ref target="https://mt.wikipedia.org/wiki/Isem">isem</ref> jissuġġerixi, dik tal-<ref target="https://mt.wikipedia.org/wiki/Faqqus_il-ħmir">faqqus il-ħmir</ref> (<hi rend="italic"><ref target="https://mt.wikipedia.org/wiki/Ecballium_elaterium">Ecballium elaterium</ref></hi>). Din l-ispeċi tqatta kważi ħajjitha kollha fuq il-Faqqus il-ħmir u għandha ċiklu tal-ħajja ferm adattat għall-ghixien fuq din il-pjanta.</p>
Adult
<p>Il-<ref target="https://mt.wikipedia.org/wiki/Ġisem">ġisem</ref> tan-Nannakoli adulti għandu forma tonda illi issir ċatta fil-qiegħ u daqs medju ta' 7-8mm. Għalkemm ġisimhom huwa żgħir, mhuwiex diffiċli biex tarahom. Dan għaliex in-nannakoli tal-Faqqus il-Ħmir għandhom kulur <ref target="https://mt.wikipedia.org/wiki/Oranġjo">oranġjo</ref> skur illi jikkuntrasta ferm mal-<ref target="https://mt.wikipedia.org/wiki/Weraq">weraq</ref> <ref target="https://mt.wikipedia.org/wiki/Ahdar">ħodor</ref> tal-pjanta. Dan il-<ref target="https://mt.wikipedia.org/wiki/Kulur">kulur</ref> jirriżulta minn sustanzi li jissejħu <ref target="https://mt.wikipedia.org/wiki/Karotenojdi">karotenojdi</ref> illi jinsabu fuq il-ġwienaħ protettivi tan-nannakola.
Kull ġewnaħ estern tan-nannakola għandu 6 tikki suwed fuqu. B'hekk Henosepilachna elaterii għandha 12-il tikka b'kollox. Tnejn minn dawn it-tikek xi kultant jistgħu jkunu tant viċin illi jidħlu f'xulxin u jiffurmaw marka akbar.
Barra minn hekk, il-ġwienaħ ta' din l-ispeċi huma miksijjin b'ħafna <ref target="https://mt.wikipedia.org/wiki/Suf">suf</ref> mikroskopiku illi jgħin biex in-nannakola ma tiżloqx. Dan is-suf mikroskopiku huwa ukoll utli għal pjanta tal-faqqus il-ħmir. Dan għaliex fih jeħel il-<ref target="https://mt.wikipedia.org/wiki/Pollinu">pollinu</ref> żgħir tal-pjanta u b'hekk malli in-nannakola timxi minn <ref target="https://mt.wikipedia.org/wiki/Fjura">fjura</ref> għall-oħra tkun qed tgħin lil pjanti fil-poliniżżazjoni.
Il-partijiet tal-ħalq ta' din l-ispeċi jissejħu <ref target="https://mt.wikipedia.org/wiki/Mandiboli">mandiboli</ref>. Dawn huma addattati biex itaqqbu u jgħasru iċ-<ref target="https://mt.wikipedia.org/wiki/Ċelloli">ċelloli</ref> tal-pjanta biex b'hekk in-nannakola tkun tista' tieħu in-<ref target="https://mt.wikipedia.org/wiki/Nutrijenti">nutrijenti</ref> meħtieġa mill-pjanta. Il-fjuri ta' <hi rend="italic">Ecballium elaterium</hi> ukoll jagħmlu parti mid-dieta tan-nannakola.</p>
Il-Bajd u il-Larva
<p>Il-<ref target="https://mt.wikipedia.org/wiki/Bajd">bajd</ref> ta' din l-ispeċi huwa ferm żgħir u għandu lewn <ref target="https://mt.wikipedia.org/wiki/Isfar">isfar</ref>. Dan jiġi iddepożitat fi gruppi taħt weraq tal-faqqus il-ħmir. Wara erbat ijiem ta' żvilupp il-bajd ifaqqas f'<ref target="https://mt.wikipedia.org/wiki/Larva">larva</ref>.
Il-larva ta' Henosepilachna elaterii għandhu lewn isfar ċar u jiekol ukoll il-weraq tal-faqqus il-ħmir. L-esoskeletru tiegħu mhuwiex ċatt iżda għandu ħafna frugħa ħerġin minnu. Dawn il-frugħa jagħtuh dehra brillanti u jibqgħu hemm sa l-istadju tal-<ref target="https://mt.wikipedia.org/wiki/Metamorfosi">metamorfosi</ref>. Qabel ma tibda il-metamorfosi, il-larva jgħaddi minn erba' stadji ta' żvilupp fejn fihom iwaqqa l-<ref target="https://mt.wikipedia.org/wiki/Esoskeletru">esoskeletru</ref> l-antik u jibni ieħor ġdid. X'ħin il-larva ikun kbir biżżejjed jibni <ref target="https://mt.wikipedia.org/wiki/Pupa">pupa</ref> madwaru bi <ref target="https://mt.wikipedia.org/wiki/Proteini">proteini</ref> speċjali. Il-pupa jkollha qoxra ħoxna ta' lewn kannella illi tipproteġi il-larva waqt l-istadju tal-metamorfosi. Wara perjodu ta' 8-10 ijiem, in-nannakola adulta toħroġ mill-pupa u tkompli ħajjitha fuq il-pjanta tal-Faqqus il-ħmir. </p>

Mġiba Naturali
<p>Din in-nannakola ma tidħolx fi stat ta rqad fix-xitwa. Dan għaliex il-pjanta tal-Faqqus il-ħmir tinsab tifjorixxi matul is-sena kollha u għalhekk l-ikel tan-nannakola qatt ma jkun skars.</p>
<p>Il-mekkaniżmi ta' difiża ta' din in-nannakola huma l-istess bħal dawk tan-nannakoli l-oħra tal-familja Coccinellidae:</p>
<list type="unordered"><item>L-użu tal-kulur oranġjo bħala avvertiment lil <ref target="https://mt.wikipedia.org/wiki/Predatur">predaturi</ref></item>
<item>In-nannakola tilgħaba ta' mejta malli tkun esposta għal attakk.</item>
<item>In-nannakola terħi id-<ref target="https://mt.wikipedia.org/wiki/Demm">demm</ref> mill-<ref target="https://mt.wikipedia.org/wiki/Ġogi">ġogi</ref>. Dan ikun fih <ref target="https://mt.wikipedia.org/wiki/Sustanzi">sustanzi</ref> ripellanti li jkeċċu il-predaturi</item></list>
<p>In-nannakola tal-faqqus il-ħmir tkun abbundanti fejn hemm pjanti tal-Familja Cucurbitaceae. B'hekk pjanta waħda tista' tkun abitata minn 10 nannakoli jew aktar.</p>
Effett Negattiv
<p>Peres li <hi rend="italic">Henosepilachna elaterii</hi> hija erbivora, tista' tkun ta' ħsara lil prodotti agrikoli. Fost dawn il-prodotti, in-nannakola tattakka il-pjanti tal-ħjar, dulliegħ, <ref target="https://mt.wikipedia.org/wiki/Bettiegħ">bettiegħ</ref> u <ref target="https://mt.wikipedia.org/wiki/Qargħa_aħmar">qargħa aħmar</ref>. Din in-nannakola tuża il-mandiboli tagħha biex tqatta' u tiekol weraq, fjuri u <ref target="https://mt.wikipedia.org/wiki/Frott">frott</ref> u għalhekk mhijiex favorita ma ħafna bdiewa. Barra minn hekk din in-nannakola tista tkun qed iġġorr magħha <ref target="https://mt.wikipedia.org/wiki/Virus">virus</ref> li bl-Ingliż jissejjaħ "Squash Mosaic Virus". Dan jista  joqtol il-pjanti tal-ħaxix u jnaqqas il-kwantita ta' frott drastikament. Din il-marda tista' tiġi evitata billi l-bdiewa jbexxu <ref target="https://mt.wikipedia.org/wiki/Bexx">bexx</ref> apposta.</p>
Gallerija
<list type="unordered">
<item>Wara erba' stadji ta' żvilupp, tifforma il-pupa</item>
<item> Kopulazzjoni tan-nannakoli</item>
<item> Żewġ eżemplari ta' larva ta' <hi rend="italic">Henosepilachna elaterii</hi></item>
</list>



Ħoloq esterni
<list type="unordered"><item><ref target="http://elmundodelosinsectos.blogspot.com/2007/06/epilachna-chrysomelina.html">Spanish Ladybird Blog</ref></item>
<item><ref target="http://tchad.ipm-info.org/guide/mil_penicillaire.htm">Field Guide</ref></item>
<item><ref target="http://articulos.infojardin.com/huerto/plagas-horticolas-3.htm">Infojardin</ref></item>
<item><ref target="http://www.naturamediterraneo.com/forum/topic.asp?TOPIC_ID=12594"><hi rend="italic">Henosepilachna elaterii</hi> Blog</ref></item>
<item><ref target="http://www.inra.fr/internet/Hebergement/OPIE-Insectes/pdf/i146coutin1.pdf">Les coccinelles phytophages</ref></item>
<item><ref target="http://strano16.interfree.it/epic39.htm#he">Coleoptera</ref></item>
<item><ref target="http://www.faunaeur.org/full_results.php?id=230136">Fauna Europea</ref></item></list></text></body></html>