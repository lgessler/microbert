<html><body><text id="wikipedia_mt_wikipedia_org__25914.html" ns="0" revid="266675" sourceurl="https://mt.wikipedia.org/wiki/Hola%C5%A1ovice" title="Holašovice" type="wikipedia">Holašovice<figure><caption>Uħud mid-djar bl-istil Barokk rurali f’Holašovice</caption></figure>
<p><hi rend="bold">Holašovice</hi> ([ˈɦolaʃovɪtsɛ], bil-<ref target="https://mt.wikipedia.org/wiki/Ġermanja">Ġermaniż</ref>: <hi rend="italic">Hollschowitz</hi> jew <hi rend="italic">Holschowitz</hi>) huwa villaġġ storiku żgħir li jinsab fin-Nofsinhar tar-<ref target="https://mt.wikipedia.org/wiki/Ċekja">Repubblika Ċeka</ref>, 16-il kilometru fil-Punent ta’ <ref target="https://mt.wikipedia.org/wiki/České_Budějovice">České Budějovice</ref> u 24 km fit-Tramuntana ta’ <ref target="https://mt.wikipedia.org/wiki/Český_Krumlov">Český Krumlov</ref>. Il-villaġġ jagħmel parti mill-muniċipalità ta’ Jankov u mir-reġjun tal-Boemja tan-Nofsinhar tar-Repubblika Ċeka. Fin-Nofsinhar ta’ Holašovice hemm żona ta’ pajsaġġ protett tal-<ref target="https://mt.wikipedia.org/wiki/Foresta_ta’_Blanský">Foresta ta’ Blanský</ref>. Il-villaġġ ġie abbandunat wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, u b’hekk il-pjanta <ref target="https://mt.wikipedia.org/wiki/Medjuevu">Medjevali</ref> u l-binjiet vernakolari tiegħu bl-istil tal-Barokk Rurali jew bl-istil folkloristiku Barokk tal-Boemja tan-Nofsinhar waslu sa żminijietna qawwijin u sħaħ. Il-villaġġ ġie rrestawrat u ripopolat mill-1990, u tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1998.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<figure><caption>L-għadira fil-pjazza ċentrali</caption></figure>
<p>Holašovice jissemma għall-ewwel darba fl-1263. Fl-1292, ir-Re <ref target="https://mt.wikipedia.org/wiki/Wenceslaus_II">Wenceslaus II</ref> ta dan il-villaġġ flimkien ma’ diversi oħrajn lill-monasteru Ċisterċens (fergħa reliġjuża iktar stretta mill-Ordni Benedettina) ta’ <ref target="https://mt.wikipedia.org/wiki/Vyšší_Brod">Vyšší Brod</ref>, u l-villaġġ baqa’ proprjetà tal-monasteru sal-1848.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Bejn l-1520 u l-1525, il-popolazzjoni ta’ Holašovice kważi nqerdet għalkollox bil-<ref target="https://mt.wikipedia.org/wiki/Pesta_s-sewda">pesta s-sewda</ref>. Tnejn biss mill-abitanti tal-villaġġ baqgħu ħajjin. Fin-naħa tat-Tramuntana tal-villaġġ hemm <ref target="https://mt.wikipedia.org/wiki/Monument">monument</ref> ta’ kolonna fuq qabar bħala mafkar tal-pesta s-sewda. Il-monasteru bil-mod il-mod reġa’ ġie popolat b’nies mill-<ref target="https://mt.wikipedia.org/wiki/Bavarja">Bavarja</ref> u mill-<ref target="https://mt.wikipedia.org/wiki/Awstrija">Awstrija</ref>. Sal-1530, il-popolazzjoni kienet telgħet għal 17-il ruħ, skont ir-reġistri tal-monasteru, u prattikament il-villaġġ kien sar post fejn il-maġġoranza kienet titkellem bil-Ġermaniż, minkejja li l-villaġġ kien jinsab f’żona fejn il-maġġoranza kienu jitkellmu biċ-Ċek. Sas-sena 1900, il-popolazzjoni telgħet għal 164 abitant: 163 abitant ta’ oriġini etnika Ġermaniża u abitant wieħed ta’ oriġini etnika Ċeka.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Wara l-ispostament tar-residenti Ġermaniżi lejn l-aħħar tat-Tieni Gwerra Dinjija, ħafna rziezet fil-villaġġ ġew abbandunati u bdew jaqgħu biċċiet. Il-villaġġ ta’ Holašovice spiċċa mitluq u abbandunat iktar taħt ir-reġim Komunista Ċek ta’ wara l-gwerra.</p>
<p>Fl-1990, il-villaġġ ġie rrestawrat u reġa’ ngħata l-ħajja u ġie abitat mill-ġdid. Il-popolazzjoni attwali tiegħu hija ta’ 140 ruħ.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Buildings
<figure><caption>L-irziezet f’għamla ta’ U b’daħla ċentrali</caption></figure>
<p>Holašovice huwa villaġġ tipiku tal-Boemja fiż-żona ta’ Hlubocká Blatská qrib České Budějovice. Jikkonsisti minn 23 razzett jew azjenda agrikola familjari b’120 binja tal-brikks. Kull waħda mill-binjiet għandha fruntun iddekorat, b’saqaf imżerżaq u b’faċċata tipika ddekorata li tħares lejn l-unika pjazza ċentrali tal-villaġġ bil-ħaxix u s-siġar. Fil-pjazza hemm ukoll għadira bil-ħut u <ref target="https://mt.wikipedia.org/wiki/Kappella">kappella</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Il-kappella ta’ San Ġwann ta’ Nepomuk</caption></figure>
<p>Il-binjiet imorru lura għas-sekli 18, 19 u 20, għalkemm il-maġġoranza tagħhom inbnew fit-tieni nofs tas-seklu 19 bl-istil Barokk rurali. Il-kappella fil-pjazza hija ddedikata lil San Ġwann ta’ Nepomuk u nbniet fl-1755.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-biċċa l-kbira tal-irziezet inbnew bl-istess stil. Is-soltu, ikollhom għamla tal-ittra U (li kieku wieħed kellu jħares lejhom mill-ajru) b’għalqa żgħira fin-nofs. Il-faċċati kienu jiġu ddekorati bl-istukko b’dettalji differenti b’kuluri differenti, u bis-sena tal-kostruzzjoni tagħhom miżbugħa fuqhom. Id-dekorazzjonijiet magħmula mill-arkitetti u l-bennejja ta’ Holašovice, x’aktarx ġew ispirati bil-binjiet tas-sinjuri fil-Boemja u fl-Awstrija.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Sit ta’ Wirt Dinji
<figure><caption>Il-lapida tal-UNESCO f’Holašovice</caption></figure>
<p>Il-villaġġ storiku ta’ Holašovice ġie ddeżinjat bħala Sit ta’ Wirt Dinji tal-UNESCO fl-1998.</p>
<p>Il-valur universali straordinarju tal-villaġġ ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba Holašovice jirrappreżenta l-fużjoni ta’ żewġ tradizzjonijiet vernakolari fi stil ta’ bini eċċezzjonali u dejjiemi magħruf bħala l-Barokk Rurali jew il-“Barokk Folkloristiku” tal-Boemja tan-Nofsinhar; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-kompletezza u l-preservazzjoni eċċezzjonali tal-villaġġ ta’ Holašovice u tal-binjiet tiegħu jagħmluh eżempju straordinarju ta’ insedjament rurali tradizzjonali fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>