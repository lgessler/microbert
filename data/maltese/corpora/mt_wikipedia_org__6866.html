<html><body><text id="wikipedia_mt_wikipedia_org__6866.html" ns="0" revid="270748" sourceurl="https://mt.wikipedia.org/wiki/Koran" title="Koran" type="wikipedia">Koran<figure><caption>Il-Koran, Il-ktieb l-imqaddes tal-Misilmin</caption></figure>
<p>Il-<hi rend="bold">Koran</hi> jew <hi rend="bold">Quran</hi>, (bl-<ref target="https://mt.wikipedia.org/wiki/Lingwa_Għarbija">Għarbi</ref> القرآن) huwa l-ktieb l-imqaddes tal-<ref target="https://mt.wikipedia.org/wiki/Iżlam">Iżlam</ref>. Il-<ref target="https://mt.wikipedia.org/wiki/Misilmin">Misilmin</ref> iqisu l-Koran bħala "Il-Kelma t'<ref target="https://mt.wikipedia.org/wiki/Alla">Alla</ref>". Dan il-ktieb huwa differenti minn testi <ref target="https://mt.wikipedia.org/wiki/Reliġjon">reliġjużi</ref> oħra fis-sens li l-<ref target="https://mt.wikipedia.org/wiki/Misilmin">Misilmin</ref> jaħsbu li hu miktub direttament minn Alla, permezz tal-<ref target="https://mt.wikipedia.org/wiki/Profeta">profeta</ref> <ref target="https://mt.wikipedia.org/wiki/Muħammed">Muħammed</ref>. </p>
<p>Inkiteb bl-Għarbi u ilu jinqara b'dan l-isien biss għal aktar minn 1,400 sena. Iżda, minħabba li ħafna Misilmin madwar id-dinja ma jifhmux l-Għarbi, il-Koran hu mfisser ukoll f'ilsna oħra, sabiex il-qarrejja jkunu jistgħu jifhmu aħjar xi jfissru l-kliem bl-Għarbi fil-Koran. Dawn il-kotba huma bħal <ref target="https://mt.wikipedia.org/wiki/Dizzjunarju">dizzjunarji</ref> tal-Koran - ma jinqrawx bħala parti mill-reliġjon tal-Iżlam, minflok il-Koran Għarbi. Il-Misilmin jemmnu li dawn it-traduzzjonijiet mhumiex il-veru Koran; il-verżjoni Għarbija hi l-veru Koran<ref target="https://mt.wikipedia.org/wiki/Il-Paġna_prinċipali#cite_note-Britannica-1">[1]</ref>.</p>
Storja
<figure><caption>L-ewwel erba versi (<hi rend="italic">Ajat</hi>) ta' <hi rend="italic">al-Għalaq</hi>, is-96 kapitlu (<hi rend="italic">sura</hi>) tal-Koran</caption></figure>
<p>Il-Misilmin jemmnu li l-Koran kien imħabbar għall-ewwel darba lil Muħammed mill-<ref target="https://mt.wikipedia.org/wiki/Arkanġlu_Gabrijel">Arkanġlu Gabriel</ref> f'għar fil-<ref target="https://mt.wikipedia.org/wiki/Muntanja">muntanji</ref> ta' <ref target="https://mt.wikipedia.org/wiki/Hira">Hira</ref> fil-<ref target="https://mt.wikipedia.org/wiki/Mekka">Mekka</ref>, u mbagħad matul it-23 sena ta' wara sa mewtu. </p>
<p>Il-Koran ma kienx miktub kollu f'daqqa f'għamla ta' ktieb meta <ref target="https://mt.wikipedia.org/wiki/Muħammed">Muħammed</ref> kien għadu ħaj, imma kien miżmum bil-belma u kitbiet qsar biex iffakkru. Il-profeta ma kienx jaf jaqra u jikteb, iżda skont l-Misilmin, il-ħabib tal-Profeta <ref target="https://mt.wikipedia.org/wiki/Abu_Bakr">Abu Bakr</ref>, fost oħrajn, kien jikteb it-testi waqt li <ref target="https://mt.wikipedia.org/wiki/Muħammed">Muħammed</ref> kien għadu ħaj. Meta Abu Bakr sar kalif, irranġa li l-Koran jinkiteb f'għamla ta' ktieb. <ref target="https://mt.wikipedia.org/wiki/Uthman">Uthman</ref>, li kien it-tielet <ref target="https://mt.wikipedia.org/wiki/Kalif">kalif</ref>, kompla jirfina l-forma miktuba tiegħu.</p>
Test
<figure><caption>L-ewwel kapitlu tal-Koran</caption></figure>
<p>It-test tal-Koran jikkonsisti f'114-il kapitlu ta' tulijiet differenti, kull wieħed magħruf bħala <hi rend="italic">sura</hi>. Il-kapitli huma kklassifikati bħala "ta' Mekka" jew "ta' Medina", skont meta (qabel jew wara l-Ħiġjra) il-versi ġew rivelati. It-titli tal-kapitli ġejjin minn isem jew kwalità diskussa fit-test, jew mill-ewwel ittri jew kliem tas-sura. Il-Misilmin jemmnu li Muħammed, fuq ordni minn Alla, ta l-kapitli l-ismijiet li għandhom<ref target="https://mt.wikipedia.org/wiki/Il-Paġna_prinċipali#cite_note-Britannica-1">[1]</ref>. Ġeneralment, il-kapitli twal jidhru iżjed 'l quddiem fil-Koran, filwaqt dawk li huma iqsar jidhru aktar tard. L-arranġament tal-kapitli għalhekk mhux marbut mal-ordni tad-dati tar-rivelazzjoni. Kull <hi rend="italic">sura</hi> minbarra d-disa' waħda tibda bill-<hi rend="italic"><ref target="https://mt.wikipedia.org/wiki/Basmala">Basmala</ref> </hi><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, frażi Għarbija li tfisser "F'isem Alla, l-iżjed Tajjeb, l-iżjed Ħanin"). Però, il-Basmala xorta tidher 114-il darba fil-Koran billi qiegħda fil-vers 27:30 bħala l-ftuħ tal-ittra ta' <ref target="https://mt.wikipedia.org/wiki/Salamun">Salamun</ref> lir-<ref target="https://mt.wikipedia.org/wiki/Reġina_ta'_Saba">Reġina ta' Saba</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Kull sura hi magħmula minn għadd ta' <hi rend="italic">Ajat</hi> (versi, plural ta' <hi rend="italic">Aja</hi>). Oriġinarjament <hi rend="italic">Aja</hi> kienet tfisser sinjal mibgħut minn Alla. In-numru ta' versi huma differenti minn kapitlu għall-ieħor. Vers jista' jkun ta' ftit ittri jew erba' linji biss. Il-versi huma differenti mill-poeżija rfinuta ħafna tal-Għarab ta' qabel l-Iżlam kemm fil-kontenut tagħhom u kemm fir-rima u r-ritmu distintivi, u jixbħu aktar l-għejdut profetiċi immarkati bi qtugh ispirati li nsibu fil-kotba mqaddsa tal-<ref target="https://mt.wikipedia.org/wiki/Ġudaiżmu">Ġudaiżmu</ref> u l-<ref target="https://mt.wikipedia.org/wiki/Kristjaneżmu">Kristjaneżmu</ref>. In-numru veru ta' ajat ilu kwistjoni kontroversjali fost l-akkademiċi Misilmin mill-bidu tal-Iżlam, xi wħud jirrikonoxxu 6,000, xi wħud 6,204, xi wħud 6,219, u oħrajn 6,236, għalkemm il-kliem fil-każijiet kollha huma l-istess. L-edizzjoni l-aktar popolari tal-Koran, li hi bbażata fuq it-tradizzjoni iskola Kufa, fiha 6,236 <hi rend="italic">aja</hi><ref target="https://mt.wikipedia.org/wiki/Il-Paġna_prinċipali#cite_note-Britannica-1">[1]</ref></p>
<p>Hemm diviżjoni tal-ktieb fi 30 parti, bejn wieħed u ieħor indaqs. Kull parti jew <hi rend="italic">agża'</hi>, fiha żewġ sezzjonijiet imsejħin <hi rend="italic">aħżab</hi>, li kull waħda minnhom hi maqsuma f'erba' partijiet (<hi rend="italic">rub għall-aħżab</hi>). Il-Koran hu maqsum ukoll f'seba' partijiet bejn wieħed u ieħor indaqs,<hi rend="italic">manażil</hi>, biex jista' jiġi rreċitat f'ġimgħa<ref target="https://mt.wikipedia.org/wiki/Il-Paġna_prinċipali#cite_note-Britannica-1">[1]</ref>.</p>
<p>It-test Korani jidher li m'għandu l-ebda bidu, nofs jew tarf, l-istruttura tiegħu mhux linjari imma simili għall-<hi rend="italic">web</hi><ref target="https://mt.wikipedia.org/wiki/Il-Paġna_prinċipali#cite_note-Britannica-1">[1]</ref>. L-arranġament testwali kultant qiesu fih nuqqas ta' kontinwità, nuqqas ta' kronoloġika jew ordni tematiku, u fih ir-ripetizzjoni. Kif jgħidu Irene Blomm u William Theodore de Bary: </p>
L-ewwel u l-aħħar ajat
<p>L-ewwel aja rivelata hija din: </p>
<p>L-aħħar aja rivelata hija: </p>

Relazzjoni bejn il-Koran u l-Bibbja
<p>Il-Koran, jgħid li l-<ref target="https://mt.wikipedia.org/wiki/Kristjaneżmu">Insara</ref> u l-<ref target="https://mt.wikipedia.org/wiki/Lhudi">Lhud</ref> jemmnu wkoll fil-veru Alla. Xi paġni tal-Koran jirrakontaw  xi stejjer dwar xi affarijiet u nies mill-<ref target="https://mt.wikipedia.org/wiki/Bibbja">Bibbja</ref>. Fost il-karattri mill-Bibbja li huma msemmija fil-Koran hemm <ref target="https://mt.wikipedia.org/wiki/Abraham">Abraham</ref>, <ref target="https://mt.wikipedia.org/wiki/Noè">Noè</ref> u <ref target="https://mt.wikipedia.org/wiki/Ġesù_Kristu">Ġesù</ref>. Dawn il-tliet reliġjonijiet jissejħu <ref target="https://mt.wikipedia.org/wiki/Abramin">Abramin</ref> minħabba dawn ir-relazzjonijiet.</p>
<p>Madankollu, hemm differenzi importanti bejn il-verżjoni Islamika u Biblika ta' stejjer simili. Per eżempju, il-Koran jgħid li <ref target="https://mt.wikipedia.org/wiki/Ġesù_Kristu">Ġesù Kristu</ref> ma kienx iben t'Alla, bħala ma jgħidu l-parti l-kbira tal-Insara; għall-Misilmin, kien biss profeta. L-Iżlam jgħallem li dan ġara minħabba l-ewwel t-testi tal-Bibbja intilfu u mbagħad ġew  mibdula.</p>




Il-Koran bil-Malti
<list type="unordered"><item><hi rend="italic">Il-Qoran imqaddes</hi>, maqlub mill-Għarbi minn Martin R. Zammit u Muħammad El-Sadi. ISBN: 9789959281500, Tripli, Libja: Għaqda Dinjija għas-Sejħa Islamika, 2008.</item>
<item><hi rend="italic">Il-Quran</hi>, imfisser bil-Malti minn Edmund Teuma bi studju qabel ta’ Joseph Ellul. Valletta: Provinċja Franġiskana Maltija, 2000.</item></list>
Ħoloq esterni
<list type="unordered"><item><ref target="https://quran-archive.org/">Quran Archive - Texts and Studies on the Quran</ref></item>
<item><ref target="http://al-quran.info">Al-Quran (Koran)</ref></item>
<item><ref target="http://www.tuttotempolibero.com/Il%20Sacro%20Corano/corano.html">The Sacred Corano - Text in Italian and Arab</ref></item></list>
</text></body></html>