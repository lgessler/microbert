<html><body><text id="wikipedia_mt_wikipedia_org__26328.html" ns="0" revid="266616" sourceurl="https://mt.wikipedia.org/wiki/Zamo%C5%9B%C4%87" title="Zamość" type="wikipedia">Zamość<figure><caption>Il-pjazza ċentrali ta’ Zamość, bil-binja muniċipali bil-kampnar u l-faċċati kkuluriti tad-djar <ref target="https://mt.wikipedia.org/wiki/Armenja">Armeni</ref></caption></figure>
<p><hi rend="bold">Zamość</hi> (bil-<ref target="https://mt.wikipedia.org/wiki/Lingwa_Pollakka">Pollakk</ref>: [ˈzamɔɕtɕ]; bil-Yiddish: זאמאשטש‎, b’ittri Rumani: <hi rend="italic">Zamoshtsh</hi>; bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Zamoscia</hi>) hija belt storika fix-Xlokk tal-<ref target="https://mt.wikipedia.org/wiki/Polonja">Polonja</ref>. Tinsab fin-Nofsinhar tar-reġjun ta’ Lublin (mill-1999), madwar 90 km minn Lublin u 247 km minn <ref target="https://mt.wikipedia.org/wiki/Varsavja">Varsavja</ref>. Fl-2014, il-popolazzjoni kienet ta’ 65,149 ruħ.</p>
<p>Iċ-ċentru storiku ta’ Zamość tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1992, abbażi tad-deċiżjoni tas-16-il sessjoni ordinarja tal-Kumitat għall-Wirt Dinji, li saret bejn is-7 u l-14 ta’ Diċembru 1992 f’Santa Fe, New Mexico, l-<ref target="https://mt.wikipedia.org/wiki/Stati_Uniti">Istati Uniti</ref>, u ġiet rikonoxxuta bħala eżempju uniku ta’ belt <ref target="https://mt.wikipedia.org/wiki/Rinaxximent">Rinaxximentali</ref> fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Zamość tinsab madwar 20 kilometru mill-Park Nazzjonali ta’ Roztocze.</p>
Storja
<figure><caption>Mappa ta’ Zamość tal-1617</caption></figure>
<p>Zamość ġiet stabbilita fl-1580 mill-Kanċillier u l-kap tal-armata tal-Commonwealth Pollakka-<ref target="https://mt.wikipedia.org/wiki/Litwanja">Litwana</ref>, <ref target="https://mt.wikipedia.org/wiki/Jan_Zamoyski">Jan Zamoyski</ref>, fuq ir-rotta kummerċjali li tikkollega l-Punent tal-<ref target="https://mt.wikipedia.org/wiki/Ewropa">Ewropa</ref> u t-Tramuntana tal-Ewropa mal-Baħar l-Iswed.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Immudellata fuq il-bliet kummerċjali <ref target="https://mt.wikipedia.org/wiki/Italja">Taljani</ref>, u mibnija matul l-aħħar perjodu Rinaxximentali mill-arkitett minn <ref target="https://mt.wikipedia.org/wiki/Padova">Padova</ref> <ref target="https://mt.wikipedia.org/wiki/Bernardo_Morando">Bernardo Morando</ref>, Zamość għadha eżempju mill-aqwa ta’ belt Rinaxximentali tal-aħħar tas-seklu 16. It-toroq għadhom skont il-pjanta oriġinali, l-istess bħall-fortifikazzjonijiet (il-Fortizza ta’ Zamość), u għadd kbir ta’ binjiet oriġinali li jikkombinaw flimkien it-tradizzjonijiet arkitettoniċi <ref target="https://mt.wikipedia.org/wiki/Venezja">Venezjani</ref> ma’ dawk tal-Ewropa Ċentrali.</p>
<p>Fis-<ref target="https://mt.wikipedia.org/wiki/Seklu_XVII">seklu 17</ref>, il-belt stagħnat matul l-iktar perjodu estensiv u veloċi ta’ żvilupp. Attirat mhux biss lill-Pollakki iżda wkoll lil nies ta’ nazzjonalitajiet oħra. Madankollu, il-belt iffaċċjat diversi invażjonijiet, inkluż assedju min-naħa tal-Kosakki mmexxija minn <ref target="https://mt.wikipedia.org/wiki/Bohdan_Khmelnytsky">Bohdan Khmelnytsky</ref>, il-mexxej tar-rewwixta kontra l-Commonwealth Pollakka-Litwana (1648-1654; li rriżultat fil-ħolqien tal-istat tal-Kosokki), u assedju ieħor matul id-<ref target="https://mt.wikipedia.org/wiki/Dulluvju_Żvediż">Dulluvju Żvediż</ref> fl-1656. L-armata <ref target="https://mt.wikipedia.org/wiki/Żvezja">Żvediża</ref>, bħall-Kosakki, ma rnexxielhiex taħkem il-belt. Zamość ġiet okkupata biss matul il-Gwerra l-Kbira tat-Tramuntana minn truppi Żvediżi u Sassoni.</p>
<p>Fl-Ewwel Diviżjoni tal-Polonja fl-1772, il-belt ġiet annessa mill-Monarkija <ref target="https://mt.wikipedia.org/wiki/Asburgi">Asburga</ref>, u ffurmat parti mir-Renju ta’ Galicia u ta’ Lodomeria li kien għadu kemm ġie stabbilit; ir-renju sar parti ewlenija tal-Imperu Awstrijaku malli ġie stabbilit fl-1804. Fl-1809, il-belt ġiet inkorporata fid-Dukat Napuljoniku tal-<ref target="https://mt.wikipedia.org/wiki/Varsavja">Varsavja</ref>. Fl-1815, wara l-waqgħa ta’ <ref target="https://mt.wikipedia.org/wiki/Napuljun_Bonaparte">Napuljun</ref>, il-Kungress ta’ Vjenna wassal biex Zamość issir parti mir-Renju tal-Polonja, imsejjaħ ukoll il-Polonja tal-Kungress, li kien ikkontrollat mill-Imperu Russu. Il-belt kellha rwol konsiderevoli x’taqdi matul ir-Rewwixta ta’ Novembru fl-1830-1831 u arrendiet bħala l-aħħar punt ta’ reżistenza Pollakka. Il-fortizza twaqqgħet fl-1866, biex biex titwitta t-triq għat-tkabbir rapidu tal-belt lil hinn mil-limiti oriġinali tal-fortizza.</p>
Tieni Gwerra Dinjija
<figure><caption>Ir-Rotunda ta’ Zamość</caption></figure>
<p>F’Settembru 1939, wara li faqqgħet <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, ajruplani Ġermaniżi tat-tip Luftwaffe bbumbardjaw lil Zamość diversi drabi. Iktar minn 250 persuna nqatlu, l-iktar ċivili. Il-belt inħakmet mill-Ġermaniżi matul l-invażjoni tal-Polonja u l-gwarniġjon lokali, magħmul mir-riġment tal-fanterija Pollakka tal-<hi rend="italic">podpułkownik</hi> <ref target="https://mt.wikipedia.org/wiki/Stanisław_Gumowski">Stanisław Gumowski</ref>, tilef. Fis-27 ta’ Settembru 1939, il-Ġermanja Nażista ffirmat trattat dwar il-fruntieri mal-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> li kienet invadiet il-Polonja mil-Lvant, u konsegwentement, fit-28 ta’ Settembru 1939, Zamość ġiet ċeduta lill-Armata Ħamra – għal xi ġimgħa. Is-Sovjetiċi rtiraw fil-5 ta’ Ottubru 1939 flimkien ma’ xi 5,000 Lhud wara aġġustament ulterjuri tal-linja ta’ demarkazzjoni. Il-Ġermaniżi reġgħu lura fil-belt fit-8 ta’ Ottubru 1939<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, u ftit wara bdew l-arresti tal-massa ta’ ċittadini prominenti. Dan kien parti mill-Azzjoni A-B sigrieta, l-isterminazzjoni deliberata tal-intellettwali Pollakki. Il-Ġermaniżi Nażisti ħolqu sit ta’ ġustizzjar fil-kamp tal-Gestapo tar-Rotunda ta’ Zamość (bil-Ġermaniż: <hi rend="italic">Gefangenen-Durchgangslager Sicherheitspol</hi>, jiġifieri “il-kamp ta’ tranżitu għall-priġunieri tal-Pulizija tas-Sigurtà”). Iktar minn 8,000 ruħ ġew massakrati hemmhekk, fosthom ir-residenti tar-reġjun li kienu spustati internament. F’Zamość, il-Ġermaniżi Nażisti ħolqu wkoll “Kamp ta’ Tranżitu” fi Triq Okrzei<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, għall-abitanti arrestati u spustati tar-reġjun ta’ Zamość (fosthom eluf ta’ tfal) u kampijiet tal-priġunieri tal-gwerra Sovjetiċi li nqabdu matul l-Operazzjoni Barbarossa.</p>
<p>Fl-1942, il-Kontea ta’ Zamość, minħabba l-ħamrija sewda għammiela tagħha, intgħażlet għal kolonizzazzjoni Ġermaniżi ulterjuri fil-Gvern Ġenerali bħala parti mill-<hi rend="italic">Generalplan Ost</hi>, bl-isem ġdid ta’ <hi rend="italic">Himmlerstadt</hi>, wara <ref target="https://mt.wikipedia.org/wiki/Heinrich_Himmler">Heinrich Himmler</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Iktar ’il quddiem l-isem ġie mibdul għal Pflugstadt (il-Belt tal-Ħart), b’referenza għall-“ħart” kollokjali Ġermaniż fis-sens li riedu “jaħartu l-Lvant”. L-ebda wieħed minn dawn iż-żewġ ismijiet ma nżamm.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Il-fortifikazzjonijiet u l-katidral fl-isfond</caption></figure>
<p>Il-popolazzjoni lokali rreżistiet kontra l-okkupazzjoni Ġermaniża b’determinazzjoni kbira; huma ħarbu fil-foresti, organizzaw l-awtodifiża, għenu lil dawk li ġew espulsi, u salvaw lit-tfal maħtufa minn taħt idejn il-Ġermaniżi permezz ta’ tixħim.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> In-Nażisti sabuha diffiċili li jsibu bosta familji adattati għal insedjament fiż-żona, u dawk li insedjaw iż-żona sikwit ħarbu minħabba l-biża’, peress li l-eks residenti Pollakki kienu jaħirqulhom id-djar tagħhom jew kienu joqtlu lill-abitanti ta’ ġo fihom.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Fl-1942-1943, il-Ġermaniżi Nażisti wettqu tindif etniku ta’ għexieren ta’ eluf ta’ abitanti tar-reġjun, sabiex jagħmlu spazju għall-insedjaturi Ġermaniżi biex iż-żona tiġi Ġermanizzata. Il-biċċa l-kbira tal-eks abitanti ġew deportati lejn kampijiet ta’ xogħol sfurzat fil-Ġermanja, lejn kampijiet ta’ konċentrament Nażisti jew lejn kampijiet ta’ sterminazzjoni bħal <ref target="https://mt.wikipedia.org/wiki/Auschwitz">Auschwitz</ref>, Majdanek u Bełżec.</p>
<p>Wara t-Tieni Gwerra Dinjija, Zamość bdiet għaddejja minn perjodu ta’ żvilupp. Fis-snin 70 u 80 tas-seklu 20, il-popolazzjoni kibret b’mod rapidu (minn 39,100 ruħ fl-1975 għal 68,800 ruħ fl-2003), peress li l-belt bdiet tiggwadanja profitti sinifikanti mir-rotot kummerċjali l-antiki li kienu jikkollegaw il-Ġermanja mal-<ref target="https://mt.wikipedia.org/wiki/Ukrajna">Ukrajna</ref> u mill-portijiet tal-Baħar l-Iswed. Bejn l-1975 u l-1998, Zamość kienet il-kapitali tar-reġjun ta’ Zamość.</p>
Komunità Lhudija
<figure><caption>Is-Sinagoga ta’ Zamość</caption></figure>
<p>Zamość kienet ċentru importanti tal-<ref target="https://mt.wikipedia.org/wiki/Ġudaiżmu">Ġudaiżmu</ref> Ċażidiku. Il-Qaħal ta’ Zamość ġie stabbilit fl-1588 meta Jan Zamoyski qabel li jkun hemm insedjament Lhudi fil-belt. L-ewwel insedjaturi Lhud kienu l-iktar Lhud Sefardiċi mill-Italja, minn <ref target="https://mt.wikipedia.org/wiki/Spanja">Spanja</ref>, mill-<ref target="https://mt.wikipedia.org/wiki/Portugall">Portugall</ref> u mit-<ref target="https://mt.wikipedia.org/wiki/Turkija">Turkija</ref>. Fis-seklu 17, il-Lhud Axkenażi insedjaw il-belt ukoll u ma damux ma saru l-maġġoranza tal-popolazzjoni Lhudija. Id-drittijiet ta’ insedjament mogħtija minn Jan Zamoyski reġgħu ġew kkonfermati fl-1684 minn <ref target="https://mt.wikipedia.org/wiki/Marcin_Zamoyski">Marcin Zamoyski</ref>, ir-raba’ Ordnat tat-territorju ta’ Zamość.</p>
<p>Għall-ħabta tal-aħħar tas-seklu 18 u l-bidu tas-seklu 19, l-abitanti Lhud ġew influwenzati mill-Illuminiżmu Lhudi, jew Ħaskalaħ. Fl-aħħar tas-seklu 19 infirex il-Ġudaiżmu Ħasidiku. F’Zamość hemm sinagoga tal-Lhud, żewġ tempji, binja bil-banjijiet għaċ-ċerimonji, sptar u biċċerija. L-aqwa fdal ippreservat tal-komunità Lhudija hija s-Sinagoga Rinaxximentali rrestawrata ta’ Zamość. Il-belt ta’ Zamość ospitat ħafna Lhud prominenti, fosthom il-poeta <ref target="https://mt.wikipedia.org/wiki/Solomon_Ettinger">Solomon Ettinger</ref> (1799-1855) u l-<ref target="https://mt.wikipedia.org/wiki/Kittieb">kittieb</ref> <ref target="https://mt.wikipedia.org/wiki/Isaac_Leib_Peretz">Isaac Leib Peretz</ref>. Fl-1827, 2,874 Lhud kienu jgħixu fil-belt u dan in-numru żdied għal 7,034 Lhud.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-popolazzjoni baqgħet tiżdied, tant li fl-1921 il-popolazzjoni Lhudija laħqet id-9,383 ruħ (49.3% tal-popolazzjoni totali), inkluż is-sidien sinifikanti tal-artijiet fi ħdan il-belt.</p>
<p>Qabel faqqgħet it-Tieni Gwerra Dinjija, iktar minn 12,500 Lhud kienu jgħixu f’Zamość; 43% tal-popolazzjoni.<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref> Ftit wara li l-Unjoni Sovjetika ċediet il-belt lill-Ġermaniżi fit-8 ta’ Ottubru 1939, in-Nażisti stabbilew il-Judenrat, sabiex permezz tiegħu jikkontrollaw il-Lhud, u f’Diċembru 1939 ħolqu getto miftuħ fil-kwartier ta’ Nowa Osada.</p>
<p>Il-Lhud iddeportati mill-Warthegau ġew ittrasportati lejn Zamość u f’April 1941 il-getto tressaq lejn il-Belt il-Ġdida fejn 7,000 Lhud ġew ordnati jirrilokaw hemmhekk. Il-getto ma kienx ikkonfinat u ħafna Lhud ħarbu lejn l-Unjoni Sovjetika. Tneħħa qabel tmiem Novembru 1942; id-deportazzjonijiet kienu bdew f’April; xi 3,000 Lhud intbagħtu lejn il-kamp ta’ sterminazzjoni ta’ Bełżec f’ferrovija tal-Olokawst magħmul minn 30 vagun tal-bhejjem. F’Ottubru, in-Nażisti sparaw u qatlu 500 Lhud fit-toroq u ddeportaw 4,000 priġuniera Lhud permezz tal-punt ta’ trasferiment mill-Getto ta’ Izbica lejn Bełżec biex jiġu ggassjati. Dawn ġew ittrasportati mingħajr ikel jew ilma. Għalkemm id-distanza kienet relattivament qasira, it-trasport kien jieħu bosta jiem, u ħafna minnhom mietu matul il-vjaġġ.<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref></p>
Sit ta’ Wirt Dinji
<p>Iċ-ċentru storiku ta’ Zamość ġie ddeżinjat bħala Sit ta’ Wirt Dinji tal-UNESCO fl-1992.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi tal-<hi rend="bold">kriterju (iv)</hi> tal-għażla tal-UNESCO: “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba Zamość hija eżempju ta’ belt Rinaxximentali ppjanata tal-aħħar tas-seklu 16, b’kombinament tat-tradizzjonijiet Taljani u tal-Ewropa Ċentrali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure></figure>
Ġeografija
Klima
<p>Il-klima hija sħuna bi sjuf kontinentali umdi (Köppen: <hi rend="italic">Dfb</hi>), tipika tal-Lvant tal-Polonja.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>


Sport
<p>Zamość għandu tim tal-futbol jismu Hetman Zamość.</p>
<figure><caption>Rosa Luxembourg</caption></figure>
Nies notevoli li twieldu f’Zamość
<list type="unordered"><item><ref target="https://mt.wikipedia.org/wiki/Tauba_Biterman">Tauba Biterman</ref> (1918-2019), baqgħet ħajja wara l-Olokawst u ddedikat il-ħajja tagħha ta’ adulta għat-tagħlim u għall-kondiviżjoni tal-memorji tal-Olokawst</item>
<item><ref target="https://mt.wikipedia.org/wiki/Joseph_Epstein">Joseph Epstein</ref> (1911-1944), attivist <ref target="https://mt.wikipedia.org/wiki/Komuniżmu">Komunista</ref> Lhudi mwieled il-Polonja u mexxej tar-Reżistenza Franċiża matul it-Tieni Gwerra Dinjija</item>
<item><ref target="https://mt.wikipedia.org/wiki/Solomon_Ettinger">Solomon Ettinger</ref> (1802-1856), kittieb tar-reċti, tal-kanzunetti u tal-ħrejjef bil-Yiddish u bl-Ebrajk</item>
<item><ref target="https://mt.wikipedia.org/wiki/Marek_Grechuta">Marek Grechuta</ref> (1945-2006), kantant, kittieb tal-kanzunetti u tal-lirika u kompożitur Pollakk</item>
<item><ref target="https://mt.wikipedia.org/wiki/Anna_Jakubczak">Anna Jakubczak</ref> (twieldet fl-1973), atleta Pollakka tal-ġiri fuq distanza medja</item>
<item><ref target="https://mt.wikipedia.org/wiki/Irene_Lieblich">Irene Lieblich</ref> (1923-2008), artista mwielda l-Polonja u baqgħet ħajja wara l-Olokawst; magħrufa għall-illustrazzjoni tal-kotba tar-rebbieħ tal-Premju Nobel <ref target="https://mt.wikipedia.org/wiki/Isaac_Bashevis_Singer">Isaac Bashevis Singer</ref> u għall-<ref target="https://mt.wikipedia.org/wiki/Pittura">pitturi</ref> tagħha fejn enfasizzat il-ħajja u l-kultura tal-Lhud</item>
<item><ref target="https://mt.wikipedia.org/wiki/Rosa_Luxemburg">Rosa Luxemburg</ref> (1871-1919), teorista Marxista, filosfu, ekonomista u attivista ta’ dixxendenza Lhudija Pollakka li saret ċittadini Ġermaniża naturalizzata</item>
<item><ref target="https://mt.wikipedia.org/wiki/Adam_Niklewicz">Adam Niklewicz</ref> (twieled fl-1957), skultur u illustratur Amerikan</item>
<item><ref target="https://mt.wikipedia.org/wiki/Zbigniew_Nowosadzki">Zbigniew Nowosadzki</ref> (twieled fl-1957), pittur Pollakk</item>
<item><ref target="https://mt.wikipedia.org/wiki/Isaac_Leib_Peretz">Isaac Leib Peretz</ref> (1852-1915), awtur u kittieb tar-reċti bil-Yiddish</item>
<item><ref target="https://mt.wikipedia.org/wiki/Mateusz_Prus">Mateusz Prus</ref> (twieled fl-1990), plejer professjonali tal-<ref target="https://mt.wikipedia.org/wiki/Futbol">futbol</ref></item>
<item><ref target="https://mt.wikipedia.org/wiki/Leopold_Skulski">Leopold Skulski</ref> (1878-1940), Prim Ministru tal-Polonja mill-1919 sal-1920</item>
<item><ref target="https://mt.wikipedia.org/wiki/Mordechai_Strigler">Mordechai Strigler</ref> (1921-1998), kittieb bil-Yiddish</item>
<item><ref target="https://mt.wikipedia.org/wiki/Przemysław_Tytoń">Przemysław Tytoń</ref> (twieled fl-1987), goalkeeper Pollakk</item>
<item><ref target="https://mt.wikipedia.org/wiki/Gryzelda_Konstancja_Zamoyska">Gryzelda Konstancja Zamoyska</ref> (1623-1672), il-mara ta’ <ref target="https://mt.wikipedia.org/wiki/Jeremi_Wiśniowiecki">Jeremi Wiśniowiecki</ref> u omm ir-Re Pollakk <ref target="https://mt.wikipedia.org/wiki/Michael_Korybut_Wiśniowiecki">Michael Korybut Wiśniowiecki</ref> (Mikiel I)</item>
<item><ref target='https://mt.wikipedia.org/wiki/Jan_"Sobiepan"_Zamoyski'>Jan "Sobiepan" Zamoyski</ref> (1627-1665), it-tielet Ordnat tat-territorju ta’ Zamość</item>
<item><ref target="https://mt.wikipedia.org/wiki/Aleksander_Zederbaum">Aleksander Zederbaum</ref> (1816-1893), ġurnalist, fundatur, u editur Pollakk-Russu ta’ Ha-Meliẓ u perjodiċi oħra ppubblikati bir-Russu u bil-Yiddish</item></list>
<figure><caption>I. L. Peretz</caption></figure>
Nies notevoli kollegati ma’ Zamość
<list type="unordered"><item><ref target="https://mt.wikipedia.org/wiki/Szymon_Szymonowic">Szymon Szymonowic</ref> (1558-1629), umanista Pollakk, poeta assoċjat mal-Kap tal-Armata u l-Kanċillier Irjali Jan Zamoyski, li miegħu fl-1593-1605 organizza l-Akkademja ta6 Zamojski</item>
<item><ref target="https://mt.wikipedia.org/wiki/Bernardo_Morando">Bernardo Morando</ref> (għall-ħabta tal-1540-1600), arkitett Taljan tal-belt il-ġdida ta’ Zamość, sindku ta’ Zamość</item>
<item><ref target="https://mt.wikipedia.org/wiki/Stanisław_Staszic">Stanisław Staszic</ref> (1755-1826), qassis, filosfu, statista, ġeologu, studjuż, poeta u kittieb Pollakk, mexxej tal-Illuminiżmu Pollakk. Huwa kien jieħu ħsieb it-tagħlim tat-tfal ta’ <ref target="https://mt.wikipedia.org/wiki/Andrzej_Zamoyski">Andrzej Zamoyski</ref>, l-għaxar Ordnat tal-proprjetajiet ta’ Zamość<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item><ref target="https://mt.wikipedia.org/wiki/Bolesław_Leśmian">Bolesław Leśmian</ref> (1877-1937), poeta, artist u membru Pollakk tal-Akkademja Pollakka tal-Letteratura, wieħed mill-iktar poeti influwenti tal-bidu tas-seklu 20 fil-Polonja. Huwa għex u ħadem bħala avukat (nutar) f’Zamość</item>
<item><ref target="https://mt.wikipedia.org/wiki/Jacob_ben_Wolf_Kranz">Jacob ben Wolf Kranz</ref> (1741-1804), rabbi magħruf għal-lezzjonijiet tiegħu bbażati fuq it-tradizzjoni tal-Lhud</item>
<item><ref target="https://mt.wikipedia.org/wiki/Walerian_Łukasiński">Walerian Łukasiński</ref> (1786-1868), uffiċjali u attivist politiku Pollakk, ingħata sentenza mill-awtoritajiet Imperjali Russi għal 14-il sena ħabs, qatt ma nħeles u miet wara 46 sena. Huwa qatta’ seba’ snin fil-ħabs tal-Kżar f’Zamość</item></list>
Letteratura
<list type="unordered"><item>Fritz Stuber, "Notes on the Revalorization of Historic Towns in Poland", in <hi rend="italic">Ekistics (Athens)</hi>, Vol. 49, No. 295, 1982, pp. 336–341, 3 ill.</item></list>
Relazzjonijiet internazzjonali
Ġemellaġġ u Ftehimiet ta’ Ħbiberija
<p>Zamość għandha ftehimiet ta’ ħbiberija ma’ Cassino, l-Italja, u ma’ Sumy, l-Ukrajna, u hija ġemellata ma’:<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
</text></body></html>