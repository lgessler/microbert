<html><body><text id="wikipedia_mt_wikipedia_org__25733.html" ns="0" revid="267996" sourceurl="https://mt.wikipedia.org/wiki/L-a%C4%8B%C4%8Bent" title="L-aċċent" type="wikipedia">L-aċċent
<p><hi rend="italic"><hi rend="bold">l-aċċent</hi></hi> hija <ref target="https://mt.wikipedia.org/wiki/Rivista">rivista</ref> dwar it-traduzzjoni u l-<ref target="https://mt.wikipedia.org/wiki/Lingwa_Maltija">ilsien Malti</ref> maħruġa mid-Dipartiment tal-Ilsien Malti fi ħdan id-Direttorat Ġenerali għat-Traduzzjoni tal-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref>, bis-sehem<ref target="https://mt.wikipedia.org/wiki/Il-Paġna_prinċipali#cite_note-accent-1">[1]</ref>. L-ewwel edizzjoni ħarġet f'Diċembru tal-2009, u l-20 edizzjoni ħarġet f'April tal-2021<ref target="https://mt.wikipedia.org/wiki/Il-Paġna_prinċipali#cite_note-accent-1">[1]</ref>. Il-pubblikazzjoni titqassam b'xejn lill-abbonati, f'forma mitbugħa kif ukoll diġitali.</p>
Storja
<p>Il-proġett ta' <hi rend="italic">l-aċċent</hi> fuq inizjattiva ta' Xavier Valeri Cobo fl-2009, kap mid-Dipartiment tal-Ilsien Spanjol li dak iż-żmien kien l-aġent kap tad-Dipartiment tal-Malti. Id-Dipartiment Spanjol diġà kellu pubblikazzjoni interna tagħhom jisimha <hi rend="italic">Punto y Coma</hi><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, u għalhekk Valeri Cobo ħeġġeġ lid-Dipartiment tal-Malti jagħmel l-istess. Bis-saħħa ta' dan, il-Malti huwa wieħed minn ħames lingwi biss fid-Direttorat Ġenerali tat-Traduzzjoni li għandu pubblikazzjoni tiegħu stess.<ref target="https://mt.wikipedia.org/wiki/Il-Paġna_prinċipali#cite_note-borgmicallef-3">[3]</ref></p>
<p>L-ewwel bord editorjal kien magħmul minn tradutturi li kellhom esperjenza preċedenti fil-pubblikazzjoni, u kienu proprju dawn it-tradutturi li ħarġu bl-istruttura li għadha tintuża sal-lum. Maż-żmien, il-membri tal-bord oriġinali nbidlu wieħed wieħed, iżda t-tim li jieħu ħsieb l-aċċent kompla jikber u jinkludi membri li jaħdmu fuq il-qari tal-provi, l-aspett viżiv, id-distribuzzjoni, u l-midja soċjali.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Tqassim
<p>Ir-rivista hija maqsuma fi tliet taqsimiet:</p>
<list type="ordered"><item><hi rend="bold">Bir-reqqa</hi>, li tittratta l-lingwa miktuba u mitħaddta</item>
<item><hi rend="bold">Kelma b'kelma</hi>, li tittratta t-terminoloġija</item>
<item><hi rend="bold">Mill-għatba 'l barra</hi>, li tittratta aspetti oħra relatati mal-lingwa u t-traduzzjoni<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item></list>
<p>Ir-rivista spiss tinkludi suppliment terminoloġiku, imħejji mit-terminologi tad-dipartiment tal-Malti, li jkun jittratta tema speċifika b'rabta mal-oqsma li t-tradutturi għall-istituzzjonijiet tal-UE jittraduċu dwarhom.</p>
Kontributuri
<p>Minħabba n-natura tagħha bħala pubblikazzjoni dipartimentali, ir-rivista hija mmexxija minn tradutturi tal-Malti fil-Kummissjoni Ewropea, u bosta artikli huma miktubin minn tradutturi tal-Kummissjoni stess. Madankollu, ir-rivista għandha wkoll għadd ġmielu ta' kontribuzzjonijiet ġejjin minn esperti esterni, partikolarment mid-Dipartiment tal-Malti fl-<ref target="https://mt.wikipedia.org/wiki/Università_ta'_Malta">Università ta' Malta</ref>, kif ukoll ta' tradutturi minn istituzzjonijiet oħrajn tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.<ref target="https://mt.wikipedia.org/wiki/Il-Paġna_prinċipali#cite_note-borgmicallef-3">[3]</ref></p>
</text></body></html>