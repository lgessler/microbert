<html><body><text id="wikipedia_mt_wikipedia_org__3143.html" ns="0" revid="243714" sourceurl="https://mt.wikipedia.org/wiki/Tuberkulo%C5%BCi" title="Tuberkulożi" type="wikipedia">Tuberkulożi
<p>It-<hi rend="bold">tuberkulożi</hi> (magħrufa u mqassra bħala <hi rend="bold">TB</hi>) hija <ref target="https://mt.wikipedia.org/wiki/Marda">marda</ref> ikkawżata minn infezzjoni tal-<ref target="https://mt.wikipedia.org/wiki/Batterju">batterju</ref> <hi rend="italic"><ref target="https://mt.wikipedia.org/wiki/Mycobacterium_tuberculosis">Mycobacterium tuberculosis</ref></hi>, li komunement taffettwa l-<ref target="https://mt.wikipedia.org/wiki/Pulmun">pulmun</ref> iżda tista' wkoll taffettwa s-<ref target="https://mt.wikipedia.org/wiki/Sistema_nervuża_ċentrali">sistema nervuża ċentrali</ref> (<ref target="https://mt.wikipedia.org/wiki/Meninġitè">meninġitè</ref>), is-<ref target="https://mt.wikipedia.org/wiki/Sistema_limfatika">sistema limfatika</ref>, is-<ref target="https://mt.wikipedia.org/wiki/Sistema_ċirkulatorja">sistema ċirkulatorja</ref>, is-<ref target="https://mt.wikipedia.org/wiki/Sistema_ġenito-urinarja">sistema ġenito-urinarja</ref>, l-<ref target="https://mt.wikipedia.org/wiki/Għadma">għadam</ref> u l-<ref target="https://mt.wikipedia.org/wiki/Ġog">ġogi</ref>.</p>
<p>It-tuberkulożi hija waħda mill-iktar <ref target="https://mt.wikipedia.org/wiki/Marda_infettiva">mardiet infettivi</ref> komuni u qattiela li nsibu llum il-ġurnata u tinfetta madwar żewġ biljun ruħ, jew terz (<ref target="http://www.who.int/mediacentre/factsheets/fs104/en">WHO TB</ref>) tal-popolazzjoni tad-dinja. Kull sena, jkun hawn madwar 9 miljun każ ġdid li jirriżultaw fil-mewt ta' kważi żewġ miljun ruħ (ħafna minnhom f'<ref target="https://mt.wikipedia.org/wiki/Pajjiż_li_qed_jiżviluppa">pajjiżi li qed jiżviluppaw</ref>). Però, <ref target="https://mt.wikipedia.org/wiki/Pajjiżi_żviluppati">pajjiżi żviluppati</ref> m'humiex eżenti mill-piż ta' dil-marda. Hemm numru dejjem jikber ta' nies fil-pajjiżi żviluppati li jinħakmu minn dil-marda minħabba li jkollhom is-<ref target="https://mt.wikipedia.org/wiki/Immunokompromessi">sistema immunitarja kompromessa</ref>, tipikament minħabba <ref target="https://mt.wikipedia.org/wiki/Droga_immunosoppressiva">drogi immunosopressivi</ref> jew <ref target="https://mt.wikipedia.org/wiki/HIV/AIDS">HIV/AIDS</ref>. Dawn huma l-iktar nies f'riskju li jkunu infettati u jimirdu bit-TB.</p>
<p>Daqs 90% ta' dawk infettati għandhom infezzjoni latitanti <ref target="https://mt.wikipedia.org/wiki/Asimptomatika">asimptomatika</ref> (LTBI; <hi rend="italic">latent TB infection</hi>). Hemm ċans ta' 10% li l-LTBI tipprogressa lejn TB li, jekk ma tiġix ikkurata, toqtol iktar minn 50% ta' dawk infettati. It-TB hija waħda mit-tliet mardiet infettivi l-aktar qerrieda fid-dijna: it-TB toqtol maż-2 miljun ruħ u l-<ref target="https://mt.wikipedia.org/wiki/Malarja">malarja</ref> toqtol madwar miljun ruħ.  </p>
<p>In-nuqqas ta' programmi ta' kontroll tat-TB, HIV/AIDS u immigrazzjoni ikkawżaw qawmien tat-tuberkulożi. Qed ikun hawn ħafna varjanti tal-batterju tat-TB li huma reżistenti għall-bosta mediċini (MDTB; <hi rend="italic">Multiple drug resistant strains of TB</hi>) u (XDR-TB; <hi rend="italic">Extreme Drug-Resistance in Tuberculosis</hi>). Fl-1993, il-<ref target="https://mt.wikipedia.org/wiki/World_Health_Organization">World Health Organization</ref> iddikjarat it-TB bħala emerġenza globali għas-saħħa u l-i<ref target="http://www.stoptb.org">Stop TB Partnership</ref> ipproponiet <ref target="https://mt.wikipedia.org/wiki/Pjan_Globali_biex_Titwaqqaf_it-Tuberkulożi">Pjan Globali biex Titwaqqaf it-Tuberkulożi</ref> li huwa mmirat sabiex isalva 14-il miljun ruħ bejn l-2006 u l-2015.</p>
</text></body></html>