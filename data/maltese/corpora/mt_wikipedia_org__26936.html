<html><body><text id="wikipedia_mt_wikipedia_org__26936.html" ns="0" revid="271311" sourceurl="https://mt.wikipedia.org/wiki/Mario_Draghi" title="Mario Draghi" type="wikipedia">Mario Draghi
<p><hi rend="bold">Mario Draghi</hi> (bit-<ref target="https://mt.wikipedia.org/wiki/Lingwa_Taljana">Taljan</ref>: [ˈmaːrjo ˈdraːɡi]; twieled fit-3 ta' Settembru 1947) huwa <ref target="https://mt.wikipedia.org/wiki/Ekonomista">ekonomista</ref>, bankier, akkademiku, impjegat taċ-ċivil, u <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Taljan">Taljan</ref> li ilu Prim Ministru tal-<ref target="https://mt.wikipedia.org/wiki/Italja">Italja</ref> mit-13 ta' Frar 2021.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Preċedentement kien il-President tal-Bank Ċentrali Ewropew (BĊE) mill-2011 sal-2019. Draghi kien ukoll President tal-Bord għall-Istabbiltà Finanzjarja mill-2009 sal-2011 u Gvernatur tal-Bank tal-Italja mill-2006 sal-2011.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Wara karriera twila bħala ekonomista akkademiku fl-Italja, Draghi ħadem għall-Bank Dinji f'<ref target="https://mt.wikipedia.org/wiki/Washington_D.C.">Washington D.C.</ref>, l-<ref target="https://mt.wikipedia.org/wiki/Stati_Uniti">Istati Uniti</ref>, tul is-snin 80 tas-seklu 20, u fl-1991 reġa' lura <ref target="https://mt.wikipedia.org/wiki/Ruma">Ruma</ref> biex isir id-Direttur Ġenerali tat-Teżor Taljan. Huwa telaq minn dik il-kariga wara deċennju biex jissieħeb ma' Goldman Sachs, fejn baqa' jaħdem sal-ħatra tiegħu bħala Gvernatur tal-Bank tal-Italja fl-2006. Il-mandat tiegħu bħala Gvernatur inzerta fil-perjodu tar-Reċessjoni l-Kbira tal-2008, u f'nofs il-kriżi finanzjarja ntgħażel biex isir l-ewwel President tal-Bord għall-Istabbiltà Finanzjarja, l-entità li ħadet post il-Forum għall-Istabbiltà Finanzjarja u li kellha l-għan li tistabbilixxi standards globali.</p>
<p>Huwa telaq dawk il-karigi wara li ġie nnominat mill-<ref target="https://mt.wikipedia.org/wiki/Kunsill_tal-Unjoni_Ewropea">Kunsill Ewropew</ref> fl-2011 biex jaqdi r-rwol ta' President tal-Bank Ċentrali Ewropew (BĊE). Huwa ppresieda fl-istituzzjoni matul il-kriżi taż-żona tal-<ref target="https://mt.wikipedia.org/wiki/Ewro">ewro</ref>, u sar famuż fl-<ref target="https://mt.wikipedia.org/wiki/Ewropa">Ewropa</ref> kollha talli qal li lest jagħmel ħiltu "akkost ta' kollox" biex il-proġett tal-ewro ma jfallix.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-2014, Draghi ġie elenkat mir-rivista <hi rend="italic">Forbes</hi> bħala t-tmien l-iktar persuna setgħana fid-<ref target="https://mt.wikipedia.org/wiki/Id-Dinja">dinja</ref>. Fl-2015, ir-rivista <hi rend="italic">Fortune</hi> kklassifikatu bħala "t-tieni l-ikbar mexxej" dinji.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-2019, <ref target="https://mt.wikipedia.org/wiki/Paul_Krugman">Paul Krugman</ref> iddeskrivieh bħala "l-ikbar bankier ċentrali taż-żminijiet moderni".<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Barra minn hekk, bis-saħħa tal-politiki monetarji tiegħu, huwa jitqies minn bosta bħala "s-salvatur tal-ewro" matul il-kriża Ewropea tad-dejn.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Huwa ngħata l-laqam ta' <hi rend="italic">Super Mario</hi> minn xi mezzi tax-xandir, u l-laqam ġie popolarizzat tul il-kariga tiegħu bħala President tal-Bank Ċentrali Ewropew, meta ġie akkreditat minn bosta sorsi li kellu rwol ewlieni fil-ġlieda kontra l-kriżi taż-żona tal-ewro.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Wara l-mandat ta' Draghi bħala President tal-BĊE ntemm fl-2019, huwa inizjalment reġa' lura għall-ħajja privata tiegħu. Fit-3 ta' Frar 2021, f’nofs il-pandemija tal-COVID-19, Draghi ġie mistieden mill-President tar-Repubblika Taljan <ref target="https://mt.wikipedia.org/wiki/Sergio_Mattarella">Sergio Mattarella</ref> biex jifforma gvern ta’ għaqda nazzjonali, wara r-riżenja ta' <ref target="https://mt.wikipedia.org/wiki/Giuseppe_Conte">Giuseppe Conte</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Wara negozjati ta' suċċess mal-partiti Taljani, fosthom il-Lega, il-Moviment tal-Ħames Stilel, il-Partit Demokratiku u Forza Italia, Draghi ħa l-ġurament biex isir Prim Ministru fit-13 ta' Frar 2021, u wiegħed li jissorvelja l-implimentazzjoni effettiva tal-istimolu ekonomiku meħtieġ fil-kriżi tal-<ref target="https://mt.wikipedia.org/wiki/Pandemija_tal-COVID-19_tal-2019–20">COVID-19</ref>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Ħajja bikrija u edukazzjoni
<p>Mario Draghi twieled f'Ruma fl-1947 f'familja ta' klassi għolja; missieru Carlo, li kien twieled fl-1895 f'<ref target="https://mt.wikipedia.org/wiki/Padova">Padova</ref>, ingħaqad mal-Bank tal-Italja fl-1922, u iktar 'il quddiem ħadem għall-Istitut għar-Rikostruzzjoni Industrijali (IRI) u għall-Bank Nazzjonali tax-Xogħol (bit-Taljan: Banca Nazionale del Lavoro); filwaqt li ommu, <ref target="https://mt.wikipedia.org/wiki/Gilda_Mancini">Gilda Mancini</ref>, li kienet twieldet f'Monteverde, Campania, ħdejn <ref target="https://mt.wikipedia.org/wiki/Avellino">Avellino</ref>, kienet <ref target="https://mt.wikipedia.org/wiki/Spiżjar">spiżjara</ref>. Huwa kien l-ikbar minn tliet aħwa: Andreina, storika ta<ref target="https://mt.wikipedia.org/wiki/L-Arti">l-arti</ref>, u Marcello, imprenditur.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Meta kellu 15-il sena miet missieru u meta kellu 19-il sena mietet ommu.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Draghi studja fl-Istitut Massimiliano Massimo, skola tal-<ref target="https://mt.wikipedia.org/wiki/Ġiżwiti">Ġiżwiti</ref> f'Ruma, fejn kien fl-istess klassi mal-President futur tal-<ref target="https://mt.wikipedia.org/wiki/Ferrari">Ferrari</ref>, <ref target="https://mt.wikipedia.org/wiki/Luca_Cordero_di_Montezemolo">Luca Cordero di Montezemolo</ref>, u mal-preżentatur futur tat-<ref target="https://mt.wikipedia.org/wiki/Televiżjoni">televiżjoni</ref>, <ref target="https://mt.wikipedia.org/wiki/Giancarlo_Magalli">Giancarlo Magalli</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref><ref target="https://mt.wikipedia.org/wiki/Il-Paġna_prinċipali#cite_note-20">[20]</ref><ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Fl-1970, huwa ggradwa bl-unuri fix-Xjenza Ekonomika fl-Università La Sapienza ta' Ruma, taħt is-superviżjoni tal-ekonomista Keynesjan <ref target="https://mt.wikipedia.org/wiki/Federico_Caffè">Federico Caffè</ref>; it-teżi li ggradwa biha kien jisimha "L-integrazzjoni ekonomika u l-varjazzjoni tar-rati tal-kambju".<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Fit-teżi tiegħu, Draghi kien partikolarment kritiku tar-rimarki tal-Prim Ministru tal-<ref target="https://mt.wikipedia.org/wiki/Lussemburgu">Lussemburgu</ref> <ref target="https://mt.wikipedia.org/wiki/Pierre_Werner">Pierre Werner</ref> li l-unjoni monetarja Ewropea kienet "prematura".<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Draghi kompla jistudja sa ma ġab Dottorat fix-Xjenza Ekonomika mill-Massachusetts Institute of Technology (MIT) fl-1976, din id-darba b’teżi li kien jisimha: "Esejs dwar it-teorija ekonomika u applikazzjonijiet", taħt is-superviżjoni ta' <ref target="https://mt.wikipedia.org/wiki/Franco_Modigliani">Franco Modigliani</ref> u <ref target="https://mt.wikipedia.org/wiki/Robert_Solow">Robert Solow</ref>.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Professur u impjegat taċ-ċivil
<figure><caption>Draghi ma' Guido Carli fl-1991</caption></figure>
<p>Mill-1975 sal-1981, Draghi kien l-ewwel Professur tal-Politika Ekonomika u Finanzjarja fl-Università ta' <ref target="https://mt.wikipedia.org/wiki/Trento">Trento</ref>, imbagħad tax-Xjenza Makroekonomika fl-Università ta' Padova, u mbagħad tax-Xjenza Ekonomika Matematika fl-Università ta' <ref target="https://mt.wikipedia.org/wiki/Venezja">Venezja</ref>.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Fl-1981, huwa nħatar bħala Professur tal-Politika Ekonomika u Monetarja fl-Università ta' <ref target="https://mt.wikipedia.org/wiki/Firenze">Firenze</ref> u baqa' f'dik il-kariga sal-1994.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Matul dak iż-żmien, huwa għamel xi żmien bħala konsulent fil-Bank Dinji f'Washington D.C. Fl-1983, Draghi nħatar ukoll bħala konsulent tal-Ministru tat-Teżor ta' dak iż-żmien <ref target="https://mt.wikipedia.org/wiki/Giovanni_Goria">Giovanni Goria</ref>.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Fl-1991, il-Ministru tat-Teżor <ref target="https://mt.wikipedia.org/wiki/Guido_Carli">Guido Carli</ref> u l-Gvernatur tal-Bank tal-Italja <ref target="https://mt.wikipedia.org/wiki/Carlo_Azeglio_Ciampi">Carlo Azeglio Ciampi</ref> ħatru lil Draghi bħala d-Direttur Ġenerali tat-Teżor Taljan; Draghi baqa' f'din il-kariga għolja fiċ-ċivil sal-2001.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Matul dan iż-żmien fit-Teżor, huwa kien il-President tal-Kumitat li rreveda l-leġiżlazzjoni korporattiva u finanzjarja Taljana, u fassal l-liġi li għadha qed tirregola s-swieq finanzjarji Taljani.<ref target="https://mt.wikipedia.org/wiki/Il-Paġna_prinċipali#cite_note-:0-29">[29]</ref> Draghi kien ukoll fost dawk li kienu favur il-privatizzazzjonijiet ta' ħafna kumpaniji tal-istat li seħħew fl-ekonomija Taljana matul is-snin 90 tas-seklu 20. Huwa kien ukoll il-President tal-Kumitat Maniġerjali tas-SACE, u implimenta riforma sħiħa tal-grupp u ġestixxa t-tranżizzjoni mill-iskandlu tal-korruzzjoni magħruf bħala <hi rend="italic">Mani Pulite</hi>. Draghi reġa' sar President tas-SACE bejn l-1998 u l-2001, qabel il-privatizzazzjoni sussegwenti. Matul dawn is-snin, huwa kien ukoll membru tal-bord ta' diversi banek u korporazzjonijiet Taljani, fosthom Eni, l-Istitut għar-Rikostruzzjoni Industrijali, Banca Nazionale del Lavoro u l-Istitut Taljan għall-Proprjetà (bit-Taljan: Istituto Mobiliare Italiano).<ref target="https://mt.wikipedia.org/wiki/Il-Paġna_prinċipali#cite_note-30">[30]</ref><ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Fl-2001, huwa telaq mill-kariga fit-Teżor biex isir sħab fl-Istitut tal-<ref target="https://mt.wikipedia.org/wiki/Politika">Politika</ref> fl-Iskola tal-Governanza ta' <ref target="https://mt.wikipedia.org/wiki/John_F._Kennedy">John F. Kennedy</ref> fl-Università ta' Harvard.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Draghi nħatar bħala Viċi President u Direttur Maniġerjali ta' Goldman Sachs International fl-2002. Huwa sar ukoll membru tal-kumitat ta' ġestjoni tal-azjenda, u baqa' f'dan il-karigi kollha sal-2005.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Huwa mexxa l-istrateġija Ewropea ta' Goldman Sachs u l-involvimenti tagħha ma' korporazzjonijiet u gvernijiet maġġuri Ewropej.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Wara li ħareġ fil-beraħ li kienu qed jintużaw swaps lil hinn mis-suq b'mod sistematiku mill-gvern <ref target="https://mt.wikipedia.org/wiki/Greċja">Grieg</ref>, faċilitati minn Goldman Sachs, Draghi stqarr li ma kien "jaf b'xejn" dwar dan l-arranġament, u li "ma kellu x'jaqsam xejn mal-kwistjoni".<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Matul dan il-perjodu, Draghi ħadem ukoll bħala fiduċjarju fl-Istitut għall-Istudju Avvanzat fi Princeton, New Jersey, u għamel żmien bħala konsulent fil-Brookings Institution f'Washington D.C.<ref target="https://mt.wikipedia.org/wiki/Il-Paġna_prinċipali#cite_note-:0-29">[29]</ref></p>
Gvernatur tal-Bank tal-Italja
<figure><caption>Draghi mal-eks President tal-Istati Uniti <ref target="https://mt.wikipedia.org/wiki/George_W._Bush">George W. Bush</ref> fl-2008</caption></figure>
<p>F'Diċembru 2005, ġie mħabbar li Draghi kien se jsir Gvernatur tal-Bank tal-Italja.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Huwa ħa l-kariga uffiċjalment fis-16 ta' Jannar 2006. F'April 2006, huwa ġie elett mill-gvernaturi tal-banek ċentrali biex isir il-President tal-Forum għall-Istabbiltà Finanzjarja; iktar 'il quddiem dan il-korp ġie organizzat mill-ġdid u sar il-Bord għall-Istabbiltà Finanzjarja f'April 2009 f'isem il-G20, u laqqa' flimkien ir-rappreżentanti tal-gvernijiet, tal-banek ċentrali u tal-istituzzjonijiet ta' superviżjoni nazzjonali fid-dawl tal-kriżi finanzjarja.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Bħala l-President inawgurali tal-Bord għall-Istabbiltà Finanzjarja, Draghi kien responsabbli għall-mexxejja tal-G20, u ħadem biex jippromwovi l-istabbiltà finanzjarja internazzjonali, itejjeb il-funzjonament tas-swieq u jnaqqas ir-riskju sistemiku permezz tal-iskambju ta' informazzjoni u l-kooperazzjoni internazzjonali bejn is-superviżuri.</p>
<p>Fir-rwol tiegħu bħala Gvernatur tal-Bank tal-Italja, Draghi kien membru wkoll tal-Kunsill tal-Governanza u tal-Kunsill Ġenerali tal-Bank Ċentrali Ewropew u membru tal-Bord tad-Diretturi tal-Bank għall-Ħlasijiet Internazzjonali. Huwa rrappreżenta wkoll lill-Italja fil-Bord tal-Gvernaturi kemm fil-Bank Internazzjonali għar-Rikostruzzjoni u l-Iżvilupp kif ukoll fil-Bank Asjatiku għall-Iżvilupp.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Fil-5 ta' Awwissu 2011, huwa ta kontribut fid-dibattitu politiku domestiku meta, flimkien mal-President tal-BĊE <ref target="https://mt.wikipedia.org/wiki/Jean_Claude_Trichet">Jean Claude Trichet</ref>, huwa ppubblika ittra notevoli lill-Gvern Taljan ta' <ref target="https://mt.wikipedia.org/wiki/Silvio_Berlusconi">Silvio Berlusconi</ref> biex jirrakkomanda sensiela ta' miżuri ekonomiċi li kellhom jiġu implimentati b'urġenza fl-Italja.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
President tal-Bank Ċentrali Ewropew
<figure><caption>Draghi (lemin) ma' <ref target="https://mt.wikipedia.org/wiki/Dominique_Strauss-Kahn">Dominique Strauss-Kahn</ref> u Jean-Claude Trichet</caption></figure>
<p>Draghi kien ilu snin jissemma bħala suċċessur possibbli ta' Jean-Claude Trichet, qabel it-tmiem tal-mandat tiegħu bħala President tal-Bank Ċentrali Ewropew f'Ottubru 2011.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> Fit-13 ta' Frar 2011, <ref target="https://mt.wikipedia.org/wiki/Wolfgang_Münchau">Wolfgang Münchau</ref>, editur assoċjat tal-<hi rend="italic">Financial Times</hi>, appoġġa lil Draghi bħala l-aqwa kandiat għall-kariga.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Ftit jiem wara, ir-rivista <hi rend="italic">The Economist</hi> kitbet li "l-President li jmiss tat-tieni l-iktar bank ċentrali importanti fid-dinja għandu jkun Mario Draghi".<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Draghi sussegwentement rebaħ l-appoġġ tal-Prim Ministru Taljan ta' dak iż-żmien Silvio Berlusconi għall-kariga, li esprima x-xewqa li jara Taljan ikollu r-rwol importanti tat-tfassil tal-politika ekonomika fi ħdan l-<ref target="https://mt.wikipedia.org/wiki/Unjoni_Ewropea">Unjoni Ewropea</ref> (UE).<ref target="https://mt.wikipedia.org/wiki/Il-Paġna_prinċipali#cite_note-43">[43]</ref> Fis-17 ta' Mejju 2011, il-Kunsill tal-Unjoni Ewropea rrakkomanda n-nomina ta' Draghi bħala President tal-BĊE.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> In-nomina ta' Draghi iktar 'il quddiem ġiet approvata mill-<ref target="https://mt.wikipedia.org/wiki/Parlament_Ewropew">Parlament Ewropew</ref> u mill-BĊE stess, u fl-24 ta' Ġunju 2011 il-ħatra tiegħu ġiet iffirmata mill-mexxejja tal-UE.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref><ref target="https://mt.wikipedia.org/wiki/Il-Paġna_prinċipali#cite_note-46">[46]</ref> Matul il-proċess tan-nominazzjoni, tqajjem xi tħassib dwar l-impjieg passat ta' Draghi f'Goldman Sachs.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> Bħala membru tal-Grupp tat-Tletin, stabbilit mill-Fondazzjoni Rockefeller, huwa ġie akkużat f'<hi rend="italic">Der Spiegel</hi>, f<hi rend="bold">Tagesschau.de<hi rend="italic"> u f</hi></hi><hi rend="italic">Die Welt</hi> li kellu kunflitt ta' interess bħala President tal-BĊE.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref><ref target="https://mt.wikipedia.org/wiki/Il-Paġna_prinċipali#cite_note-49">[49]</ref> Draghi ttrasferixxa ruħu f'<ref target="https://mt.wikipedia.org/wiki/Frankfurt">Frankfurt</ref> u ħa l-kariga formalment bħala President tal-BĊE fl-1 ta' Novembru 2011, l-għada ta' tmiem il-mandat ta' Trichet.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<figure><caption>Mario Draghi f'<ref target="https://mt.wikipedia.org/wiki/Davos">Davos</ref> fl-2013</caption></figure>
<p>F'Diċembru 2011, Draghi ħejja programm ta' self ta' €489 biljun fuq tliet snin mill-BĊE għall-banek tal-UE. Il-BĊE taħt Draghi ħassar ukoll iż-żewġ żidiet finali fir-rata tal-imgħax li saru fil-mandat ta' Trichet, u hu ddikjara li dan kellu jgħin biex itaffi il-kriżi Ewropea kontinwa tad-dejn sovran. Fi Frar 2012, ir-rebbieħ tal-<ref target="https://mt.wikipedia.org/wiki/Premju_Nobel">Premju Nobel</ref> għax-Xjenza Ekonomika, <ref target="https://mt.wikipedia.org/wiki/Joseph_Stiglitz">Joseph Stiglitz</ref>, argumenta li l-kwistjoni tar-ristrutturar imminenti tad-dejn Grieg, wara l-insistenza tal-BĊE li għandu jkun "volontarju", minflok inadempjenza kif miftiehem mal-awtoritajiet Griegi, kien ikun "rigal" lill-istituzzjonijiet finanzjarji li biegħu l-assigurazzjoni fuq l-inadempjenza tal-kreditu fir-rigward ta' dak id-dejn, li skont Stiglitz kien periklu morali.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> F'Marzu 2012, beda t-tieni rawnd ta' self, ikbar minn ta' qabel, mill-BĊE lill-banek tal-UE, u din id-darba ġie msejjaħ Operazzjoni ta' Rifinanzjament fuq Żmien Itwal (LTRO). Matthew Lynn ikkummenta li l-ippumpjar ta' fondi mill-BĊE, flimkien mal-illaxkar kwantitattiv tal-kundizzjonijiet monetarji mir-Riżerva Federali tal-Istati Uniti u mill-Bank of England, kienu qed iwasslu għal żieda fil-prezzijiet taż-żejt fl-2011 u fl-2012.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref></p>
<p>F'Lulju 2012, qalb il-biża' mġedded dwar id-dejn sovran fiż-żona tal-ewro, Draghi stqarr f'diskussjoni li taħt it-tmexxija tiegħu, il-BĊE "...lest jagħmel isalva l-proġett tal-ewro <hi rend="italic">akkost ta' kollox</hi>. U emmnuni, li se nagħmlu se jkun biżżejjed".<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> Din id-dikjarazzjoni dehret ħafna fil-mezzi tax-xandir fl-UE kollha u fis-swieq finanzjarji tad-dinja, u inizjalment wasslet għal tnaqqis kostanti fir-rendimenti tal-bonds (il-kostijiet ta' min jissellef) għall-pajjiżi taż-żona tal-ewro, b'mod partikolari <ref target="https://mt.wikipedia.org/wiki/Spanja">Spanja</ref>, l-Italja u <ref target="https://mt.wikipedia.org/wiki/Franza">Franza</ref>. Fid-dawl tal-progress politiku kajman biex tinstab soluzzjoni għall-kriżi taż-żona tal-ewro, id-dikjarazzjoni ta' Draghi kienet mument ta' żvolta importanti għaż-żona tal-ewro, u bosta fassala tal-politika u kummentaturi ddeskrivuha bħala essenzjali għat-tkomplija tal-munita ewro.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref><ref target="https://mt.wikipedia.org/wiki/Il-Paġna_prinċipali#cite_note-55">[55]</ref> Minn dak iż-żmien 'l hawn, Draghi baqa' jiġi assoċjat ferm mal-frażi "<hi rend="italic">akkost ta' kollox</hi>".</p>
<p>Fil-bidu tal-2013 Draghi ġie kkritikat fil-kuntest tal-iskandli li bdew ifaqqgħu rigward il-Bank Monte dei Paschi ta' <ref target="https://mt.wikipedia.org/wiki/Siena">Siena</ref><ref target="https://mt.wikipedia.org/wiki/Il-Paġna_prinċipali#cite_note-56">[56]</ref> li skont mill-inqas pubblikazzjoni Ġermaniża waħda kienet qed tieħu sehem f'ħafna negozji u operazzjonijiet riskjużi.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref></p>
<figure><caption>Draghi waqt sessjoni plenarja tal-Parlament Ewropew fl-2019</caption></figure>
<p>F'April 2013, Draghi wieġeb għal mistoqsija rigward is-sħubija taż-żona tal-ewro, "Dawn il-mistoqsijiet jiġu fformulati minn nies li jissottovalutaw ferm xi tfisser l-ewro għall-Ewropej, għaż-żona tal-ewro. Jissottovalutaw ferm il-kapital politiku li ġie investit fl-ewro".<ref target="https://mt.wikipedia.org/wiki/Il-Paġna_prinċipali#cite_note-58">[58]</ref> Fl-2015, fil-Parlament Ewropew Draghi qal li l-futur taż-żona tal-ewro kien f'periklu diment li l-Istati Membri fiha ma jċedux ftit indipendenza u joħolqu istituzzjonijiet governattivi iktar Pan-Ewropej. Huwa stqarr "Għadna ma lħaqnix l-istadju ta' unjoni monetarja ġenwina. Jekk il-pajjiżi taż-żona tal-ewro ma jarmonizzawx l-ekonomiji tagħhom u ma joħolqux istituzzjonijiet iktar b'saħħithom, dan se jipperikola s-suċċess fit-tul tal-unjoni monetarja meta tħabbat wiċċha ma' xokk importanti".<ref target="https://mt.wikipedia.org/wiki/Il-Paġna_prinċipali#cite_note-59">[59]</ref> Fl-2015, Draghi sostna li l-ideat politiċi tiegħu huma qrib is-soċjaliżmu liberali.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref></p>
<p>Fil-31 ta' Ottubru 2019, il-mandat tiegħu bħala President tal-BĊE spiċċa u d-Direttur Maniġerjali tal-Fond Monetarju Internazzjonali <ref target="https://mt.wikipedia.org/wiki/Christine_Lagarde">Christine Lagarde</ref> nħatret bħala s-suċċessur tiegħu.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref></p>
Prim Ministru tal-Italja
Formazzjoni tal-gvern
<figure><caption>Draghi mal-President tar-Repubblika Sergio Mattarella fil-Palazz tal-Quirinale</caption></figure>
<p>Bejn Diċembru 2020 u Jannar 2021 feġġew tensjonijiet fi ħdan il-koalizzjoni tal-gvern tal-Italja, u l-Prim Ministru Giuseppe Conte u l-eks Prim Ministru <ref target="https://mt.wikipedia.org/wiki/Matteo_Renzi">Matteo Renzi</ref> ħaduha qatta' bla ħabel kontra xulxin fir-rigward tal-ġestjoni tal-pandemija tal-COVID-19 fl-Italja kif ukoll fir-rigward tal-konsegwenzi ekonomiċi profondi.<ref target="https://mt.wikipedia.org/wiki/Il-Paġna_prinċipali#cite_note-62">[62]</ref> Fit-13 ta' Jannar, Renzi ħabbar ir-riżenja taż-żewġ Ministri tal-Kabinett tal-partit tiegħu Italia Viva, u dan wassal għall-waqgħa tal-gvern immexxi minn Conte.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref> Fis-26 ta' Jannar, wara jiem ta' negozjati fost il-partiti politiċi li ma wasslu għal imkien, Conte ta r-riżenja tiegħu bħala Prim Ministru lill-President tar-Repubblika Sergio Mattarella.<ref target="https://mt.wikipedia.org/wiki/Il-Paġna_prinċipali#cite_note-64">[64]</ref></p>
<p>Fit-2 ta' Frar 2021, wara konsultazzjonijiet bejn il-partiti biex jinnominaw sostitut, ladarba dawn ma kinux suċċess, il-President tar-Repubblika Mattarella ħabbar li kien se jikkonvoka lil Draghi fil-Palazz tal-Quirinale, bl-intenzjoni li jagħtih il-kompitu li jifforma gvern teknokratiku. L-għada, Draghi aċċetta l-kompitu li jifforma gvern ġdid u beda l-konsultazzjonijiet mal-kapijiet tal-partiti politiċi.<ref target="https://mt.wikipedia.org/wiki/Il-Paġna_prinċipali#cite_note-65">[65]</ref><ref target="https://mt.wikipedia.org/wiki/Il-Paġna_prinċipali#cite_note-66">[66]</ref><ref target="https://mt.wikipedia.org/wiki/Il-Paġna_prinċipali#cite_note-67">[67]</ref><ref target="https://mt.wikipedia.org/wiki/Il-Paġna_prinċipali#cite_note-68">[68]</ref> Draghi malajr kiseb l-appoġġ tal-Partit Demokratiku (PD) taċ-Ċentru-Xellug, ta' Italia Viva (IV) taċ-Ċentru, ta' Liberi u Ugwali (LeU) tax-Xellug, u ta' partiti liberali u ċentristi żgħar oħra.<ref target="https://mt.wikipedia.org/wiki/Il-Paġna_prinċipali#cite_note-69">[69]</ref> Wara xi dewmien inizjali, <ref target="https://mt.wikipedia.org/wiki/Matteo_Salvini">Matteo Salvini</ref>, il-kap tal-Lega tal-Lemin, u Silvio Berlusconi, il-kap ta' Forza Italia taċ-Ċentru-Lemin, ħabbru b'mod konġunt li huma kienu se jappoġġaw lil Draghi wkoll.<ref target="https://mt.wikipedia.org/wiki/Il-Paġna_prinċipali#cite_note-70">[70]</ref> Finalment, fil-11 ta' Frar, il-membri tal-Moviment tal-Ħames Stilel (M5S) approvaw l-appoġġ tal-partit lil Draghi, b'59.3% tal-membri tal-partit favur is-sħubija tal-partit fi gvern ġdid.<ref target="https://mt.wikipedia.org/wiki/Il-Paġna_prinċipali#cite_note-71">[71]</ref></p>
<p>Fit-12 ta' Frar, Draghi żvela l-membri tal-Kabinett tiegħu, li kienu jinkludu rappreżentanti mill-partiti politiċi kollha msemmija hawn fuq, fosthom disa' Ministri mill-Kabinett uxxenti, kif ukoll teknokrati indipendenti.<ref target="https://mt.wikipedia.org/wiki/Il-Paġna_prinċipali#cite_note-72">[72]</ref> L-għada, Draghi ħa l-ġurament bħala Prim Ministru.<ref target="https://mt.wikipedia.org/wiki/Il-Paġna_prinċipali#cite_note-73">[73]</ref> Malli ħarġet din l-aħbar, il-Kabinett ta' Draghi ġie deskritt bħala gvern tal-għaqda nazzjonali minn bosta mezzi tax-xandir.<ref target="https://mt.wikipedia.org/wiki/Il-Paġna_prinċipali#cite_note-74">[74]</ref><ref target="https://mt.wikipedia.org/wiki/Il-Paġna_prinċipali#cite_note-75">[75]</ref><ref target="https://mt.wikipedia.org/wiki/Il-Paġna_prinċipali#cite_note-76">[76]</ref></p>
<figure><caption>Draghi meta ħabbar il-Kabinett tiegħu</caption></figure>
<p>Fis-17 ta' Frar, Draghi rebaħ il-vot tal-fiduċja fis-Senat, b'262 vot favur, 40 kontra u żewġ astensjonijiet.<ref target="https://mt.wikipedia.org/wiki/Il-Paġna_prinċipali#cite_note-77">[77]</ref> L-għada, huwa rebaħ vot tal-fiduċja ieħor fil-Kamra tad-Deputati b'535 vot favur, 56 kontra u ħames astensjonijiet; dan il-marġni kien jirrappreżenta waħda mill-ikbar maġġoranzi li qatt inkisbu fl-<ref target="https://mt.wikipedia.org/wiki/Storja">istorja</ref> tar-Repubblika Taljana.<ref target="https://mt.wikipedia.org/wiki/Il-Paġna_prinċipali#cite_note-78">[78]</ref> Matul l-ewwel diskors tiegħu bħala Prim Ministru liż-żewġ Kmamar tal-Parlament Taljan, Draghi ddikjara li l-Italja ta' wara l-pandemija tal-COVID-19 kien se jkollha tgħaddi minn perjodu ta' rikostruzzjoni simili għal dak ta' wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, u li hija r-responsabbiltà tal-gvern tiegħu li jagħti bidu għal dan il-proċess.<ref target="https://mt.wikipedia.org/wiki/Il-Paġna_prinċipali#cite_note-79">[79]</ref> Huwa saħaq ukoll li l-gvern tiegħu kien se jadotta pożizzjoni ferm favur l-Ewropa, u enfasizza l-importanza li l-Italja tibqa' fiż-żona tal-ewro.<ref target="https://mt.wikipedia.org/wiki/Il-Paġna_prinċipali#cite_note-80">[80]</ref><ref target="https://mt.wikipedia.org/wiki/Il-Paġna_prinċipali#cite_note-81">[81]</ref><ref target="https://mt.wikipedia.org/wiki/Il-Paġna_prinċipali#cite_note-82">[82]</ref><ref target="https://mt.wikipedia.org/wiki/Il-Paġna_prinċipali#cite_note-83">[83]</ref></p>
<p>Fit-13 ta' Mejju, ġie mħabbar li Draghi ma kienx se jieħu s-salarju annwali tiegħu ta' €115,000 tax-xogħol tiegħu bħala Prim Ministru.<ref target="https://mt.wikipedia.org/wiki/Il-Paġna_prinċipali#cite_note-84">[84]</ref></p>
Pandemija tal-COVID-19
<p>F'diskors lin-nazzjoni ftit wara li sar Prim Ministru, Draghi ddikjara li l-prijorità tal-gvern tiegħu kienet li jippjana t-triq tal-ħruġ mill-pandemija tal-COVID-19, u wiegħed li jorganizza mill-ġdid l-unitajiet tar-rispons għall-pandemija tal-pajjiż; fis-27 ta' Frar, Draghi ssostitwixxa lill-Kap tal-Protezzjoni Ċivili, <ref target="https://mt.wikipedia.org/wiki/Angelo_Borrelli">Angelo Borrelli</ref>, ma' <ref target="https://mt.wikipedia.org/wiki/Fabrizio_Curcio">Fabrizio Curcio</ref>, u fl-1 ta' Marzu, huwa ssostitwixxa l-Kummissarju Straordinarju għall-Emerġenza tal-COVID-19, <ref target="https://mt.wikipedia.org/wiki/Domenico_Arcuri">Domenico Arcuri</ref>, mal-Ġeneral tal-Armata <ref target="https://mt.wikipedia.org/wiki/Francesco_Paolo_Figliuolo">Francesco Paolo Figliuolo</ref>, li ngħata l-mandat addizzjonali li jorganizza mill-ġdid u li jimplimenta l-kampanja tal-vaċċinazzjoni. Borrelli u Arcuri t-tnejn li huma kienu kkunsidrati qrib ħafna tal-eks Prim Ministru Conte.<ref target="https://mt.wikipedia.org/wiki/Il-Paġna_prinċipali#cite_note-85">[85]</ref><ref target="https://mt.wikipedia.org/wiki/Il-Paġna_prinċipali#cite_note-86">[86]</ref></p>
<figure><ref target="https://mt.wikipedia.org/wiki/Special:FilePath/Prima_seduta_Governo_Draghi.jpg">Stampa:Prima seduta Governo Draghi.jpg</ref><caption>L-ewwel seduta tal-Gvern immexxi minn Mario Draghi</caption></figure>
<p>Wara diskussjonijiet mal-President tal-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> <ref target="https://mt.wikipedia.org/wiki/Ursula_von_der_Leyen">Ursula von der Leyen</ref>, Draghi ħabbar li kien qabel li jiżgura li l-vaċċini prodotti l-Italja jingħataw il-prijorità għad-distribuzzjoni lill-popolazzjoni tal-Unjoni Ewropea.<ref target="https://mt.wikipedia.org/wiki/Il-Paġna_prinċipali#cite_note-87">[87]</ref> L-għada, Draghi spiċċa fuq l-aħbarijiet internazzjonali prinċipali peress li awtorizza l-imblokkar ta' konsenja ta' 250,000 vaċċin ta' Oxford–AstraZeneca li oriġinarjament kienu maħsuba għall-<ref target="https://mt.wikipedia.org/wiki/Awstralja">Awstralja</ref>.<ref target="https://mt.wikipedia.org/wiki/Il-Paġna_prinċipali#cite_note-88">[88]</ref> Dan wassal għal kritika qalila mill-Prim Ministru Awstraljan <ref target="https://mt.wikipedia.org/wiki/Scott_Morrison">Scott Morrison</ref> u l-Prim Ministru <ref target="https://mt.wikipedia.org/wiki/Renju_Unit">Brittaniku</ref> <ref target="https://mt.wikipedia.org/wiki/Boris_Johnson">Boris Johnson</ref>.<ref target="https://mt.wikipedia.org/wiki/Il-Paġna_prinċipali#cite_note-89">[89]</ref><ref target="https://mt.wikipedia.org/wiki/Il-Paġna_prinċipali#cite_note-90">[90]</ref> Min-naħa l-oħra, id-deċiżjoni ta' Draghi ġiet imfaħħra minn mexxejja Ewropej oħra, bħall-President Franċiż <ref target="https://mt.wikipedia.org/wiki/Emmanuel_Macron">Emmanuel Macron</ref>.<ref target="https://mt.wikipedia.org/wiki/Il-Paġna_prinċipali#cite_note-91">[91]</ref> F'nofs Marzu, il-gvern Taljan ħabbar li kien se jissospendi t-tqassim tal-vaċċin ta' Oxford-AstraZeneca, wara li ħarġu rapporti li xi Taljani li ngħataw dak il-vaċċin kienu żviluppaw forom ta' trombożi fid-<ref target="https://mt.wikipedia.org/wiki/Demm">demm</ref>, għalkemm l-ebda każ ta' <ref target="https://mt.wikipedia.org/wiki/Mewt">mewt</ref> ma kien ġie kkonfermat direttament minħabba l-vaċċin.<ref target="https://mt.wikipedia.org/wiki/Il-Paġna_prinċipali#cite_note-92">[92]</ref> Fis-16 ta' Marzu 2021, Draghi rċieva telefonata mill-President Franċiż Macron rigward is-sospensjoni tal-vaċċin ta' Astrazeneca u d-deċiżjonijiet eventwali tal-Aġenzija Ewropea tal-Mediċini li kienu se jaslu b'mod definittiv fit-18 ta' Marzu 2021.<ref target="https://mt.wikipedia.org/wiki/Il-Paġna_prinċipali#cite_note-93">[93]</ref></p>
<p>Fil-15 ta' Marzu 2021, Draghi impona kundizzjonijiet ta' 'lockdown totali' fuq il-maġġoranza taċ-ċittadini Taljani, l-għeluq tan-negozji meqjusa mhux essenzjali u r-restrizzjoni fuq l-ivvjaġġar, b'rispons għal żieda fit-trażmissjoni tal-COVID-19, għalkemm għad-differenza tal-lockdown tal-2020, il-fabbriki u xi postijiet tax-xogħol oħrajn tħallew jibqgħu miftuħin. Meta ħabba il-lockdown, Draghi wiegħed li l-programm tal-vaċċinazzjoni fl-Italja kien se jittriplika r-riżultati tiegħu f'April, biex b'hekk sa dak iż-żmien ikunu qed jitlaqqmu 500,000 ruħ kuljum.<ref target="https://mt.wikipedia.org/wiki/Il-Paġna_prinċipali#cite_note-94">[94]</ref> Għall-ħabta ta' dak iż-żmien, il-klassifikazzjoni tal-approvazzjoni fil-konfront ta' Draghi bħala Prim Ministru laħqet livell rekord ta' 63% fl-istħarriġiet.<ref target="https://mt.wikipedia.org/wiki/Il-Paġna_prinċipali#cite_note-95">[95]</ref></p>
<p>Fis-16 ta' April, matul konferenza stampa mal-Ministru għas-Saħħa <ref target="https://mt.wikipedia.org/wiki/Roberto_Speranza">Roberto Speranza</ref>, Draghi ħabbar li r-restrizzjonijiet kienu se jiġu llaxkati mis-26 ta' April, biex b'hekk ikunu jistgħu jerġgħu jiftħu l-bars u r-<ref target="https://mt.wikipedia.org/wiki/Ristorant">ristoranti</ref>, u stqarr li "kien possibbli li wieħed iħares lejn il-futur b'ottimiżmu u b'fiduċja prudenti".<ref target="https://mt.wikipedia.org/wiki/Il-Paġna_prinċipali#cite_note-96">[96]</ref></p>
Politika barranija
<figure><caption>Draghi u l-mexxejja l-oħra tad-dinja u mistednin fis-summit tal-G7 f'<ref target="https://mt.wikipedia.org/wiki/Cornwall">Cornwall</ref>, f'Ġunju 2021</caption></figure>
<p>Mill-bidu tal-mandat tiegħu bħala Prim Ministru, Draghi implimenta politika barranija attiva ffukata fuq il-<ref target="https://mt.wikipedia.org/wiki/Baħar_Mediterran">Baħar Mediterran</ref>, it-Tramuntana tal-<ref target="https://mt.wikipedia.org/wiki/Afrika">Afrika</ref> u l-<ref target="https://mt.wikipedia.org/wiki/Lvant_Nofsani">Lvant Nofsani</ref> sabiex iżid l-influwenza tal-Italja fuq dawn iż-żoni.<ref target="https://mt.wikipedia.org/wiki/Il-Paġna_prinċipali#cite_note-97">[97]</ref><ref target="https://mt.wikipedia.org/wiki/Il-Paġna_prinċipali#cite_note-98">[98]</ref> Fis-6 ta' April 2021, Draghi żar il-<ref target="https://mt.wikipedia.org/wiki/Libja">Libja</ref>, fl-ewwel vjaġġ internazzjonali tiegħu, li matulu ltaqa' mal-Prim Ministru Libjan <ref target="https://mt.wikipedia.org/wiki/Abdul_Hamid_Dbeibeh">Abdul Hamid Dbeibeh</ref>, u sostna li ried isaħħaħ ir-rabtiet mal-pajjiż <ref target="https://mt.wikipedia.org/wiki/Għarbi">Għarbi</ref> u eks <ref target="https://mt.wikipedia.org/wiki/Kolonja">kolonja</ref> tal-Italja.<ref target="https://mt.wikipedia.org/wiki/Il-Paġna_prinċipali#cite_note-99">[99]</ref> Il-vjaġġ kien ġie deskritt bħala tentattiv biex jitnaqqsu l-influwenzi <ref target="https://mt.wikipedia.org/wiki/Turkija">Torok</ref> u <ref target="https://mt.wikipedia.org/wiki/Eġittu">Eġizzjani</ref> fuq il-Libja, wara tmiem il-gwerra ċivili.<ref target="https://mt.wikipedia.org/wiki/Il-Paġna_prinċipali#cite_note-100">[100]</ref> Jiem wara, Draghi ttikketta pubblikament lill-President Tork <ref target="https://mt.wikipedia.org/wiki/Recep_Tayyip_Erdoğan">Recep Tayyip Erdoğan</ref> bħala "dittatur", u kkritikah b'mod aħrax għall-mod kif ġab ruħu wara laqgħa mal-mexxejja Ewropej Ursula von der Leyen u <ref target="https://mt.wikipedia.org/wiki/Charles_Michel">Charles Michel</ref>, li matulha, skont Draghi, huwa kien "umilja lill-President von der Leyen".<ref target="https://mt.wikipedia.org/wiki/Il-Paġna_prinċipali#cite_note-101">[101]</ref><ref target="https://mt.wikipedia.org/wiki/Il-Paġna_prinċipali#cite_note-102">[102]</ref> Id-dikjarazzjoni kkawżat reazzjonijiet immedjati mill-gvern Tork. Il-Ministru Tork għall-Affarijiet Barranin <ref target="https://mt.wikipedia.org/wiki/Mevlüt_Çavuşoğlu">Mevlüt Çavuşoğlu</ref> kkonvoka lill-Ambaxxatur Taljan u ddeskriva kliem Draghi bħala "retorika populista inaċċettabbli", filwaqt li bosta membri prominenti oħra tal-Kabinett ta' Erdoğan attakkaw b'mod qawwi lil Draghi.<ref target="https://mt.wikipedia.org/wiki/Il-Paġna_prinċipali#cite_note-103">[103]</ref><ref target="https://mt.wikipedia.org/wiki/Il-Paġna_prinċipali#cite_note-104">[104]</ref> Madankollu, Draghi ġie appoġġat minn diversi mexxejja Ewropej, inkluż mill-Kap tal-<ref target="https://mt.wikipedia.org/wiki/Partit_Popolari_Ewropew">Partit Popolari Ewropew</ref>, <ref target="https://mt.wikipedia.org/wiki/Manfred_Weber">Manfred Weber</ref>.<ref target="https://mt.wikipedia.org/wiki/Il-Paġna_prinċipali#cite_note-105">[105]</ref> Fl-14 ta' April, Erdoğan akkuża lil Draghi li kien "Prim Ministru maħtur u mhux elett", u ddeskriva d-dikjarazzjoni tiegħu bħala "pastaża u impertinenti".<ref target="https://mt.wikipedia.org/wiki/Il-Paġna_prinċipali#cite_note-106">[106]</ref><ref target="https://mt.wikipedia.org/wiki/Il-Paġna_prinċipali#cite_note-107">[107]</ref></p>
<p>F'Ġunju 2021, Draghi attenda l-ewwel summit tal-G7 tiegħu f'Cornwall, ir-Renju Unit. Matul il-laqgħa, Draghi mexxa d-diskussjonijiet dwar l-istrateġija biex jiġu evitati reazzjonijiet avversi tas-swieq għan-nefqa fuq stimolu.<ref target="https://mt.wikipedia.org/wiki/Il-Paġna_prinċipali#cite_note-108">[108]</ref> Matul is-summit, Draghi kellu laqgħa bilaterali mal-President tal-Istati Uniti <ref target="https://mt.wikipedia.org/wiki/Joe_Biden">Joe Biden</ref>.<ref target="https://mt.wikipedia.org/wiki/Il-Paġna_prinċipali#cite_note-109">[109]</ref> Draghi faħħar lil Biden, u qal li kien tejjeb ir-relazzjonijiet bejn l-Unjoni Ewropea u l-Istati Uniti.<ref target="https://mt.wikipedia.org/wiki/Il-Paġna_prinċipali#cite_note-110">[110]</ref></p>
Ħajja personali
<p>Fl-1973, Mario Draghi żżewweġ lil <ref target="https://mt.wikipedia.org/wiki/Serena_Cappello">Serena Cappello</ref>, esperta fil-letteratura Ingliża<ref target="https://mt.wikipedia.org/wiki/Il-Paġna_prinċipali#cite_note-111">[111]</ref>, u magħha kellu żewġt itfal: Federica, li ħadmet bħala direttur tal-investiment ta' Genextra Spa u membru tal-bord tal-Anġli Taljani għal Biotechis, u Giacomo, analist tal-finanzi, li ħadem bħala kummerċjant tad-derivati tar-rati tal-imgħax fil-bank tal-investiment Morgan Stanley sal-2017, u issa fil-fond ħeġġ ta' LMR Partners.<ref target="https://mt.wikipedia.org/wiki/Il-Paġna_prinċipali#cite_note-112">[112]</ref><ref target="https://mt.wikipedia.org/wiki/Il-Paġna_prinċipali#cite_note-113">[113]</ref></p>
<p>Draghi huwa <ref target="https://mt.wikipedia.org/wiki/Knisja_Kattolika">Kattoliku Ruman</ref>. Irċieva l-ewwel <ref target="https://mt.wikipedia.org/wiki/Edukazzjoni">edukazzjoni</ref> tiegħu mill-Ġiżwiti u huwa devot lejn <ref target="https://mt.wikipedia.org/wiki/San_Injazju_ta'_Loyola">San Injazju ta' Loyola</ref>.<ref target="https://mt.wikipedia.org/wiki/Il-Paġna_prinċipali#cite_note-114">[114]</ref> Draghi għandu djar fid-distrett ta' Parioli f'Ruma u f'<ref target="https://mt.wikipedia.org/wiki/Città_della_Pieve">Città della Pieve</ref> fl-<ref target="https://mt.wikipedia.org/wiki/Umbria">Umbria</ref>.<ref target="https://mt.wikipedia.org/wiki/Il-Paġna_prinċipali#cite_note-115">[115]</ref> Huwa partitarju ta' <ref target="https://mt.wikipedia.org/wiki/AS_Roma">A.S. Roma</ref>, wieħed mit-timijiet tal-<ref target="https://mt.wikipedia.org/wiki/Futbol">futbol</ref> ta' Ruma, u <ref target="https://mt.wikipedia.org/wiki/Francesco_Totti">Francesco Totti</ref> huwa l-plejer l-iktar għal qalbu. Barra minn hekk, huwa partitarju kbir tal-<ref target="https://mt.wikipedia.org/wiki/Basketball">basketball</ref>.<ref target="https://mt.wikipedia.org/wiki/Il-Paġna_prinċipali#cite_note-116">[116]</ref></p>
Unuri
Unuri Taljani
<list type="unordered"><item>Gran Uffiċjal tal-Ordni tal-Mertu tar-Repubblika Taljana – mogħti fis-27 ta' Diċembru 1991.<ref target="https://mt.wikipedia.org/wiki/Il-Paġna_prinċipali#cite_note-117">[117]</ref></item>
<item>Kavallier tal-Gran Salib tal-Ordni tal-Mertu tar-Repubblika Taljana – mogħti fil-5 ta' April 2000.<ref target="https://mt.wikipedia.org/wiki/Il-Paġna_prinċipali#cite_note-118">[118]</ref><ref target="https://mt.wikipedia.org/wiki/Il-Paġna_prinċipali#cite_note-119">[119]</ref></item></list>
Unuri barranin
<list type="unordered"><item>Gran Kullar tal-Ordni tal-Prinċep Enriku – mogħti fid-19 ta' Ġunju 2019.<ref target="https://mt.wikipedia.org/wiki/Il-Paġna_prinċipali#cite_note-120">[120]</ref></item>
<item>Gran Salib tal-Mertu tal-Ordni tal-Mertu tar-Repubblika Federali tal-Ġermanja – mogħti fil-31 ta' Jannar 2020.<ref target="https://mt.wikipedia.org/wiki/Il-Paġna_prinċipali#cite_note-121">[121]</ref></item></list>
Lawriji onorarji
<list type="unordered"><item>Masters Onorarju fl-Amministrazzjoni tan-Negozju (Skola tal-Immaniġġjar MIB ta' <ref target="https://mt.wikipedia.org/wiki/Trieste">Trieste</ref>, 2004).<ref target="https://mt.wikipedia.org/wiki/Il-Paġna_prinċipali#cite_note-122">[122]</ref></item>
<item>Distinzjoni Onorarja fl-Istatistika (l-Università ta' <ref target="https://mt.wikipedia.org/wiki/Padova">Padova</ref>, 2009).<ref target="https://mt.wikipedia.org/wiki/Il-Paġna_prinċipali#cite_note-123">[123]</ref></item>
<item>Masters Onorarju fl-Amministrazzjoni tan-Negozju (<ref target="https://mt.wikipedia.org/wiki/Vicenza">Vicenza</ref>, Fondazzjoni CUOA, 2010).</item>
<item>Lawrija Onorarja fix-Xjenza Politika (Libera Università Internazionale degli Studi Sociali Guido Carli, 2013).<ref target="https://mt.wikipedia.org/wiki/Il-Paġna_prinċipali#cite_note-124">[124]</ref></item>
<item>Dottorat Onorarju (l-Università ta' Tel Aviv, 2017).<ref target="https://mt.wikipedia.org/wiki/Il-Paġna_prinċipali#cite_note-125">[125]</ref></item>
<item>Dottorat Onorarju fix-Xjenza Ekonomika (L-Iskola ta' Sant'Anna tal-Istudji Avvanzati, 2018).<ref target="https://mt.wikipedia.org/wiki/Il-Paġna_prinċipali#cite_note-126">[126]</ref></item>
<item>Lawrija Onorarja fid-<ref target="https://mt.wikipedia.org/wiki/Dritt">Dritt</ref> (l-Università ta' <ref target="https://mt.wikipedia.org/wiki/Bolonja">Bologna</ref>, 2018).<ref target="https://mt.wikipedia.org/wiki/Il-Paġna_prinċipali#cite_note-127">[127]</ref></item>
<item>Lawrija Onorarja fix-Xjenza Ekonomika (l-Università Kattolika tal-Qalb Imqaddsa, 2019).<ref target="https://mt.wikipedia.org/wiki/Il-Paġna_prinċipali#cite_note-128">[128]</ref></item></list>
</text></body></html>