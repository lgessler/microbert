<html><body><text id="wikipedia_mt_wikipedia_org__24938.html" ns="0" revid="269632" sourceurl="https://mt.wikipedia.org/wiki/Pandemija_tal-COVID-19" title="Pandemija tal-COVID-19" type="wikipedia">Pandemija tal-COVID-19
<figure><caption>Mudell atomiku bir-reqqa xjentifika tal-istruttura esterna tas-SARS-CoV-2. Kull  "ballun" huwa atomu.</caption></figure>
<p>Il-<hi rend="bold">pandemija tal-COVID-19</hi> hija <ref target="https://mt.wikipedia.org/wiki/Pandemija">pandemija</ref> dinjija attwali kkawżata mill-virus <ref target="https://mt.wikipedia.org/wiki/SARS-CoV-2">SARS-CoV-2</ref>. L-imxija faqqgħet fil-belt ta' <ref target="https://mt.wikipedia.org/wiki/Wuhan">Wuhan</ref>, fiċ-<ref target="https://mt.wikipedia.org/wiki/Repubblika_Popolari_taċ-Ċina">Ċina</ref>, f'Diċembru 2019. Sad-9 ta' Mejju 2020, 'il fuq minn 3.96 miljun każ ta' COVID-19 ġie rappurtat f'187 pajjiż u territorju, u rriżulta f'aktar minn 275,000 imwiet. Iktar minn 1.33 miljun ruħ irkupraw.<ref target="https://mt.wikipedia.org/wiki/Il-Paġna_prinċipali#cite_note-JHU_ticker-1">[1]</ref> L-ewwel każijiet f'<ref target="https://mt.wikipedia.org/wiki/Malta">Malta</ref> ġew irrappurtati fis-7 ta' Marzu 2020.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-<ref target="https://mt.wikipedia.org/wiki/Organizzazzjoni_Dinjija_tas-Saħħa">Organizzazzjoni Dinjija tas-Saħħa</ref> (WHO) iddikjarat l-imxija bħala pandemija fil-11 ta' Marzu 2020.<ref target="https://mt.wikipedia.org/wiki/Il-Paġna_prinċipali#cite_note-WHOpandemic2-3">[3]</ref></p>
<p>Il-virus huwa trażmess bejn nies f'kuntatt mill-qrib, ġeneralment minn qtar żgħar meta wieħed jisgħol, jagħtas jew jitkellem.<ref target="https://mt.wikipedia.org/wiki/Il-Paġna_prinċipali#cite_note-WHO2020QA-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> In-nies jistgħu jiġu infettati wkoll billi jmissu ma' wċuħ ikkontaminati u wara jmissu wiċċhom. Is-sintomi komuni jinkludu deni, sogħla, għeja, nuqqas ta' nifs u telf tas-sens tax-xamm.<ref target="https://mt.wikipedia.org/wiki/Il-Paġna_prinċipali#cite_note-WHO2020QA-4">[4]</ref> Iż-żmien mill-esponiment sal-ewwel sinjali tas-sintomi huma tipikament ħamest ijiem, però jistgħu jkunu bejn jumejn u erbatax-il ġurnata.<ref target="https://mt.wikipedia.org/wiki/Il-Paġna_prinċipali#cite_note-CDC2020Over222-6">[6]</ref></p>
<p>Il-pandemija kkawżat bosta diżordnijiet soċjoekonomiċi globali kbar, fosthom l-ikbar <ref target="https://mt.wikipedia.org/wiki/Riċessjoni">riċessjoni</ref> mid-<ref target="https://mt.wikipedia.org/wiki/Id-Dipressjoni_l-Kbira">Dipressjoni l-Kbira</ref>.<ref target="https://mt.wikipedia.org/wiki/Il-Paġna_prinċipali#cite_note-NYT-20200229-7">[7]</ref> Din wasslet għat-tħassir ta' avvenimenti <ref target="https://mt.wikipedia.org/wiki/Sport">sportivi</ref>, <ref target="https://mt.wikipedia.org/wiki/Reliġjon">reliġjużi</ref>, <ref target="https://mt.wikipedia.org/wiki/Politika">politiċi</ref> u <ref target="https://mt.wikipedia.org/wiki/Kultura">kulturali</ref>,<ref target="https://mt.wikipedia.org/wiki/Il-Paġna_prinċipali#cite_note-NYTcancellations-8">[8]</ref> u skejjel u universitajiet għalqu fuq bażi nazzjonali jew lokali f'194 pajjiż.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Epidemjoloġija
<p>Nhar il-31 ta' Diċembru 2019, awtoritajiet tas-saħħa f'<ref target="https://mt.wikipedia.org/wiki/Wuhan">Wuhan</ref>, fil-provinċja ta' <ref target="https://mt.wikipedia.org/wiki/Hubei">Hubei</ref>, iċ-Ċina, irrappurtaw numru ta' każijiet ta' <ref target="https://mt.wikipedia.org/wiki/Polmonite">polmonite</ref> mingħajr kawża oriġinali magħrufa, u investigazzjoni ġiet miftuħa fil-bidu ta' Jannar 2020.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Il-biċċa l-kbira tal-każijiet kellhom x'jaqsmu mas-suq ta' Huanan li jbigħ <ref target="https://mt.wikipedia.org/wiki/Annimal">annimali</ref> ħajjin u <ref target="https://mt.wikipedia.org/wiki/Frott_tal-baħar">frott tal-baħar</ref>. Il-virus li kkawża l-imxija huwa magħruf bħala SARS‑CoV‑2, virus ġdid li għandu x'jaqsam ma' <hi rend="italic">coronaviruses</hi> tal-<ref target="https://mt.wikipedia.org/wiki/Farfett_il-lejl">farfett il-lejl</ref>, <hi rend="italic">coronaviruses</hi> tal-<ref target="https://mt.wikipedia.org/wiki/Pangolin">pangolin</ref>, u <ref target="https://mt.wikipedia.org/wiki/SARS-CoV">SARS-CoV</ref>. Il-kunsens xjentifiku hu li l-COVID-19 kellu oriġini naturali.<ref target="https://mt.wikipedia.org/wiki/Il-Paġna_prinċipali#cite_note-EA-20200317-11">[11]</ref></p>
<p>L-ewwel persuna magħrufa li kellha sintomi kienet skoperta li mardet fl-1 ta' Diċembru 2019, u li l-persuna ma kellha l-ebda konnessjoni mal-każijiet tas-suq. Mill-ewwel grupp ta' każijiet irrappurtati f'dak ix-xahar, żewġ terzi nstab li kellhom konnessjoni mas-suq.<ref target="https://mt.wikipedia.org/wiki/Il-Paġna_prinċipali#cite_note-Joseph24Jan2020-12">[12]</ref></p>
Każijiet
<figure><caption>Mappa ta' każijiet ikkonfermati <hi rend="italic">per capita</hi> sad-9 ta' Mejju 2020
Iktar minn 10,000 każ ikkonfermat għal kull miljun
Bejn 3,000 u 10,000 każ ikkonfermat għal kull miljun
Bejn 1,000 u 3,000 każ ikkonfermat għal kull miljun
Bejn 300 u 1,000 każ ikkonfermat għal kull miljun
Bejn 100 u 300 każ ikkonfermat għal kull miljun
Bejn 0 u 100 każ ikkonfermat għal kull miljun
L-ebda każ ikkonfermat jew informazzjoni mhix disponibbli</caption></figure><p>Il-każijiet jirreferu għan-numru ta' persuni li ġew ittestjati għall-COVID-19 u liema test ġie pożittiv skont il-protokolli uffiċjali. Sad-29 ta' April 2020, il-pajjiżi li ppubblikaw l-informazzjoni dwar l-ittestjar tagħhom urew li n-numru ta' testijiet li saru kienu ta' madwar 1.4% tal-popolazzjoni tagħhom, filwaqt li l-ebda pajjiż kien għadu ma ttestja iktar minn 14% tal-popolazzjoni.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>F'analiżi li saret fiċ-Ċina wriet li l-propozjon ta' każijiet li jaffettwaw individwi iżgħar minn 20 sena huwa wieħed żgħir. Għadu mhuwiex ċert jekk dan ifissirx li ż-żgħażagħ huma inqas suxxettibbli għall-infezzjoni, jew għandhom inqas ċans li jiżviluppaw sintomi serji u jirrikorru għal għajnuna medika.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Imwiet
<p>Sad-9 ta' Mejju 2020, madwar 275,000 imwiet ġew attribwiti bħala kawża tal-COVID-19. L-ewwel mewta ġiet konfermata f'Wuhan fid-9 ta' Jannar 2020,<ref target="https://mt.wikipedia.org/wiki/Il-Paġna_prinċipali#cite_note-AutoDW-25-15">[15]</ref> u l-ewwel mewta barra ċ-Ċina seħħet fil-<ref target="https://mt.wikipedia.org/wiki/Filippini">Filippini</ref> nhar l-1 ta' Frar 2020.<ref target="https://mt.wikipedia.org/wiki/Il-Paġna_prinċipali#cite_note-NYT2020PhilDeath-16">[16]</ref></p>
<p>L-istatistika uffiċjali tal-imwiet bil-COVID-19 ġeneralment tirreferi għal nies li mietu wara li jkunu ttestjaw pożittiv skont il-protokolli. Din tista' teskludi mwiet ta' nies li mietu mingħajr ittestjar, eżempju f'darhom jew fid-djar tal-anzjani. Min-naħa l-oħra, imwiet ta' nies li kellhom kundizzjonijiet oħra tas-saħħa jista' jwassal għal numri ikbar. Meta jitqabblu l-istatistika tal-imwiet tal-każijiet kollha mal-medja staġjonali dawn juru mwiet eċċessivi f'ħafna pajjiżi.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Sintomi
<figure><caption>Sintomi tal-COVID-19</caption></figure>
<p>Is-sintomi tal-COVID-19 jistgħu ma jkunux speċifiċi u persuni infettati jistgħu jkunu mingħajr sintomi. L-aktar żewġ sintomi komuni huma deni (88%) u sogħla vojta (68%). Sintomi oħra inqas komuni huma l-għeja, it-telf tas-sens tax-xamm, it-telf tas-sens tat-togħma, in-nuqqas ta' nifs, l-uġigħ fil-muskoli u l-ġogi, l-uġigħ fil-griżmejn, l-uġigħ ta' ras, bard, remettar, <ref target="https://mt.wikipedia.org/wiki/Emoptisi">emoptisi</ref> u dijarea.<ref target="https://mt.wikipedia.org/wiki/Il-Paġna_prinċipali#cite_note-CDC2020Sym-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-CDC_Interim_Guidance-19">[19]</ref></p>
<p>Uħud mill-infettati jistgħu ma jurux sintomi u huma biss ir-riżultati tat-test li jikkonfermaw l-infezzjoni. Għalhekk, ir-riċerkaturi avżaw li dawk li jkunu f'kuntatt qarib ma' persuni oħra infettati għandhom ikunu osservati mill-qrib u eżaminati. Il-perjodu ta' inkubazzjoni (iż-żmien bejn l-infezzjoni u meta jibdew jidhru s-sintomi) ivarja bejn ġurnata u erbatax-il ġurnata.<ref target="https://mt.wikipedia.org/wiki/Il-Paġna_prinċipali#cite_note-AutoDW-33-20">[20]</ref> Aktar ma tiżviluppa l-marda, aktar iwassal għal kumplikazzjonijiet fatali fosthom polmonite, <ref target="https://mt.wikipedia.org/wiki/Sepsi">sepsi</ref>, <ref target="https://mt.wikipedia.org/wiki/Xokk_settiku">xokk settiku</ref> u <ref target="https://mt.wikipedia.org/wiki/Insuffiċjenza_tal-kliewi">insuffiċjenza tal-kliewi</ref>.<ref target="https://mt.wikipedia.org/wiki/Il-Paġna_prinċipali#cite_note-CDC_Interim_Guidance-19">[19]</ref></p>
Distribuzzjoni
<hi rend="italic">Numri aġġornati sat-8 ta' Awwissu 2021</hi><ref target="https://mt.wikipedia.org/wiki/Il-Paġna_prinċipali#cite_note-21">[21]</ref>

Rispons internazzjonali
Restrizzjonijiet tal-ivvjaġġar
<p>Kawża tal-pandemija, diversi pajjiżi u reġjuni imponew kwarantina, projbizzjonijiet fuq id-dħul u restrizzjonijiet oħra għal ċittadini jew viżitaturi riċenti ta' żoni affettwati. Pajjiżi u reġjuni oħra imponew restrizzjonijiet globali li japplikaw għall-pajjiżi u għat-territorji barranin kollha, jew jipprevjenu liċ-ċittadini tagħhom milli jivvjaġġaw barra minn pajjiżhom.</p>
<p>Flimkien man-nuqqas ta' rieda li wieħed jivvjaġġa, ir-restrizzjonijiet kellhom impatt ekonomiku u soċjali negattiv fis-settur tal-ivvjaġġar f'dawk ir-reġjuni.</p>


Ħoloq esterni
<list type="unordered"><item><ref target="https://deputyprimeminister.gov.mt/en/health-promotion/Pages/novel-coronavirus-mt.aspx">Informazzjoni dwar il-Coronavirus</ref>, fuq il-<hi rend="italic">Ministeru tas-Saħħa</hi></item>
<item>(EN)  <ref target="https://www.who.int/emergencies/diseases/novel-coronavirus-2019/situation-reports/">Rapporti tas-sitwazzjoni tal-COVID-19</ref>, fuq l-<hi rend="italic">Organizzazzjoni Dinjija tas-Saħħa</hi></item>
<item>(EN)  <ref target="https://gisanddata.maps.arcgis.com/apps/opsdashboard/index.html#/bda7594740fd40299423467b48e9ecf6">Mapep u statistika diretta bin-numru ta' każijiet, tal-mejta u tal-fejqan maqsumin għal kull pajjiż u reġjun</ref></item></list>
</text></body></html>