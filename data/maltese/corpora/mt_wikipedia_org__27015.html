<html><body><text id="wikipedia_mt_wikipedia_org__27015.html" ns="0" revid="269144" sourceurl="https://mt.wikipedia.org/wiki/Mu%C4%A7ammed" title="Muħammed" type="wikipedia">Muħammed
<p><hi rend="bold">Muħammed</hi> (bl-<ref target="https://mt.wikipedia.org/wiki/Lingwa_Għarbija">Għarbi</ref>: مُحَمَّد ٱبْن عَبْد ٱللَّٰه‎, bl-ittri Rumani: <hi rend="italic">Muḥammad ibn ʿAbd Allāh</hi>; pronunzjat bl-Għarbi Klassiku: [muˈħammad]; pronunzjat bil-<ref target="https://mt.wikipedia.org/wiki/Lingwa_Maltija">Malti</ref> l-iktar bħala [muˈħammed] jew [moˈħammed] jekk mhux <hi rend="italic">verbatim</hi> bħall-Għarbi Klassiku; twieled għall-ħabta tal-570 – miet fit-8 ta' Ġunju 632)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien mexxej Għarbi reliġjuż, soċjali u <ref target="https://mt.wikipedia.org/wiki/Politiku">politiku</ref>, u fundatur tar-<ref target="https://mt.wikipedia.org/wiki/Reliġjon">reliġjon</ref> dinjija tal-<ref target="https://mt.wikipedia.org/wiki/Iżlam">Iżlam</ref>. Skont it-tagħlim Iżlamiku, huwa kien profeta, imnebbaħ b'mod divin biex jipprietka u jikkonferma t-tagħlimiet monoteistiċi ta' <ref target="https://mt.wikipedia.org/wiki/Adam">Adam</ref>, <ref target="https://mt.wikipedia.org/wiki/Abram">Abram</ref>, <ref target="https://mt.wikipedia.org/wiki/Mosè">Mosè</ref>, <ref target="https://mt.wikipedia.org/wiki/Ġesù">Ġesù</ref>, u profeti oħra.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Huwa l-profeta finali ta' Alla skont il-fergħat prinċipali kollha tal-Iżlam, għalkemm xi denominazzjonijiet moderni ma jaqblux ma' dan it-twemmin. Muħammed għaqqad lill-Arabja f'entità Musulmana waħda, bil-<ref target="https://mt.wikipedia.org/wiki/Koran">Koran</ref> kif ukoll bit-tagħlimiet u prattiki tiegħu bħala l-bażi tat-twemmin reliġjuż Iżlamiku.</p>
<figure><caption>"Muħammed il-Messaġġier ta' Alla" mnaqqxa fuq il-bibien tal-Moskea tal-Profeta f'Medina, l-<ref target="https://mt.wikipedia.org/wiki/Arabja_Sawdija">Arabja Sawdija</ref></caption></figure>
<p>Muħammed twieled bejn wieħed u ieħor fil-570 (is-Sena tal-<ref target="https://mt.wikipedia.org/wiki/Iljunfant">Iljunfant</ref>) fil-<ref target="https://mt.wikipedia.org/wiki/Mekka">Mekka</ref>. Huwa kien iben <ref target="https://mt.wikipedia.org/wiki/Abdullah_ibn_Abd_al-Muttalib">Abdullah ibn Abd al-Muttalib</ref> u <ref target="https://mt.wikipedia.org/wiki/Amina_bint_Wahb">Amina bint Wahb</ref>. Missieru kien iben il-mexxej tribali tal-Qurajx Abd al-Muttalib ibn Hashim, u Abdullah miet ftit xhur qabel twieled Muħammed. Ommu Amina mietet meta kellu sitt snin, u ħallietu orfni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Huwa trabba ma' nannuh, Abd al-Muttalib, u ma' zijuh min-naħa ta' missieru, Abu Talib.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Iktar 'il quddiem, huwa kien perjodikament joqgħod għalih f'għar fil-muntanji msejjaħ Hira għal diversi ljieli ta' <ref target="https://mt.wikipedia.org/wiki/Talb">talb</ref>. Meta kellu 40 sena, Muħammed sostna li żaru Gabriel fl-għar<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u li tah l-ewwel rivelazzjoni minn <ref target="https://mt.wikipedia.org/wiki/Alla_l-Missier">Alla</ref>. Fis-613<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, Muħammed beda jipprietka dawn ir-rivelazzjonijiet pubblikament, u beda jipproklama li "Alla hu wieħed", li s-"sottomissjoni" (iżlam) sħiħa lill-Alla kienet l-istil ġust tal-ħajja (<hi rend="italic">dīn</hi>)<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>, u li hu kien profeta u messaġġier ta' Alla, bħal profeti oħra fl-Iżlam.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<figure><caption>"Muħammed" miktuba bil-<ref target="https://mt.wikipedia.org/wiki/Kalligrafija">kalligrafija</ref> Iżlamika ta' Thuluth</caption></figure>
<p>Is-segwaċi ta' Muħammed inizjalment kont tgħoddhom fuq ponot subgħajk, u esperjenzaw ostilità mill-politeisti tal-Mekka għal 13-il sena. Sabiex jaħrab il-persegwitazzjoni kontinwa, huwa bagħat lil uħud mis-segwaċi tiegħu lejn l-Abissinja fis-615, qabel ma hu u s-segwaċi tiegħu ma marrux mill-Mekka għal Medina (dak iż-żmien magħrufa bħala Yathrib) iktar 'il quddiem fis-622. Dan l-avveniment, il-<hi rend="italic">Hijra</hi>, jimmarka l-bidu tal-<ref target="https://mt.wikipedia.org/wiki/Kalendarju_Iżlamiku">kalendarju Iżlamiku</ref>, magħruf ukoll bħala l-kalendarju Hijri. F'Medina, Muħammed għaqqad it-tribujiet taħt il-Kostituzzjoni ta' Medina. F'Diċembru 629, wara tmien snin ta' ġlied intermittenti mat-tribujiet tal-Mekka, Muħammed ġabar armata ta' 10,000 ikkonvertit Musulman u assedja l-belt tal-Mekka. Il-ħakma bilkemm kienet ikkontestata u Muħammed ħataf il-belt bi ftit tixrid tad-<ref target="https://mt.wikipedia.org/wiki/Demm">demm</ref>. Fis-632, ftit xhur wara li rritorna mill-Pellegrinaġġ tat-Tluq, huwa marad u miet. Sal-mument ta' <ref target="https://mt.wikipedia.org/wiki/Mewt">mewtu</ref>, il-biċċa l-kbira tal-<ref target="https://mt.wikipedia.org/wiki/Peniżola">Peniżola</ref> tal-Arabja kienet ikkonvertiet għall-Iżlam.</p>
<p>Ir-rivelazzjonijiet (magħrufa individwalment bħala <hi rend="italic">Ayah</hi> – litteralment "Sinjal [ta' Alla]") li Muħammed kien sostna li rċieva sa mewtu jiffurmaw il-versi tal-Koran, meqjus mill-Musulmani bħala <hi rend="italic">verbatim</hi> "il-Kelma ta' Alla" li fuqha hija bbażata r-reliġjon. Apparti l-Koran, it-tagħlimiet u l-prattiki (<hi rend="italic">sunnah</hi>) ta' Muħammed, li jinsabu fil-letteratura Ħadit u <hi rend="italic">sira</hi> (bijografija), jitqiesu u jintużaw bħala sorsi tal-liġi Iżlamika.</p>
Ismijiet u appellazzjonijiet mill-Koran
<figure><caption>Folja minn Koran bikri miktub bil-kalligrafija Kufi (il-perjodu Abbasida, is-sekli 8-9)</caption></figure>
<p>L-isem <hi rend="italic">Muħammed</hi> (/mʊˈhæməd, -ˈhɑːməd/) ifisser "dak li jistħoqqlu t-tifħir" u jidher erba' darbiet fil-Koran. Il-Koran jindirizza wkoll lil Muħammed fit-tieni persuna b'diversi appellazzjonijiet; profeta, messaġġier, qaddej ta' Alla ('<hi rend="italic">abd</hi>), ħabbar (<hi rend="italic">bashir</hi>) fil-Koran 2:119, xhud (<hi rend="italic">shahid</hi>) fil-Koran 33:45, dak li jwassal il-bxara t-tajba (<hi rend="italic">mubashshir</hi>), dak li jwissi (<hi rend="italic">nathir</hi>) fil-Koran 11:2, dak li jfakkar (<hi rend="italic">mudhakkir</hi>) fil-Koran 88:21, dak li jsejjaħ [lill-Alla] (<hi rend="italic">dā'ī</hi>) fil-Koran 12:108, id-dawl personifikat (<hi rend="italic">noor</hi>) fil-Koran 05:15, u l-lampa li tagħti d-dawl (<hi rend="italic">siraj munir</hi>) fil-Koran 33:46.</p>
</text></body></html>