<html><body><text id="wikipedia_mt_wikipedia_org__11181.html" ns="0" revid="272086" sourceurl="https://mt.wikipedia.org/wiki/Wes_Brown" title="Wes Brown" type="wikipedia">Wes Brown
<p><hi rend="bold">Wesley Michael "Wes" Brown</hi> (twieled fit-13 ta' Ottubru 1979) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li kien jilgħab bħala <ref target="https://mt.wikipedia.org/wiki/Difensur">difensur</ref>.</p>
Karriera
Manchester United
<p>F'età ta' tnax-il sena Brown ingħaqad mal-akkademja ta' <ref target="https://mt.wikipedia.org/wiki/Manchester_United_FC">Manchester United</ref>, wara li kien qatta' xi snin jilgħab bħala student għal Burnage High School u l-Fletcher Moss Rangers. Brown wera t-talent u l-maturità tiegħu f'età tenera, fejn iffirma l-ewwel kuntratt professjonali ma' <ref target="https://mt.wikipedia.org/wiki/Manchester_United_FC">Manchester United</ref> fl-14 ta' Novembru 1996, meta kellu biss sbatax-il sena.</p>
<p>Brown għamel suċċess mat-timijiet ġovanili u tar-riservi fejn irnexxielu jirbaħ l-<ref target="https://mt.wikipedia.org/wiki/FA_Youth_Cup">FA Youth Cup</ref> u kif ukoll  midalja mar-riservi tal-Lancashire Division One. Mal-kollezzjoni tiegħu żied ukoll l-unur tal-Plejer Żagħżugħ tas-Sena.</p>
<p>Fl-4 ta' Mejju 1998, Brown għamel id-debutt mal-ewwel tim fil-<ref target="https://mt.wikipedia.org/wiki/Premiership">Premiership</ref> kontra <ref target="https://mt.wikipedia.org/wiki/Leeds_United_FC">Leeds United</ref> bħala sostitut. L-iżblokk tiegħu wasal fis-sena ta' wara, fl-istaġun <ref target="https://mt.wikipedia.org/wiki/Premier_League_1998–99">1998–99</ref>, fejn għamel diversi dehriet mal-ewwel tim bħala difensur fuq il-faxxa leminija kif ukoll fil-pożizzjoni naturali tiegħu ta' difensur ċentrali. L-istaġun ma setax jispiċċa aħjar għal Brown, hekk kif United kisbu l-famuża <ref target="https://mt.wikipedia.org/wiki/It-Tripletta">Tripletta</ref>.</p>
<p>Waqt li kien qed jitħarreġ mal-iskwadra fil-kampanja tal-<ref target="https://mt.wikipedia.org/wiki/Premier_League_1999–2000">1999–2000</ref>, Brown sofra mill-ewwel fost ħafna waqfiet li għamel fil-karriera tiegħu mil-logħob. Bħala riżultat, ma lagħab l-ebda logħba kompettittiva matul l-istaġun, waqt li United marru biex jirbħu s-sitt titlu tal-Premier League fi tmien staġuni.</p>
<p>Ir-ritorn tiegħu s-sena ta' wara kien wieħed mill-aqwa fejn ġie mfaħħar minn kulħadd tal-ħila li wera, bil-kowċ tal-klabb <ref target="https://mt.wikipedia.org/wiki/Sir_Alex_Ferguson">Sir Alex Ferguson</ref> jistqarr li Brown kien l-aqwa difensur fil-klabb.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Kampanja tajba fl-istaġun <ref target="https://mt.wikipedia.org/wiki/Premier_League_2000–01">2000–01</ref> ġiet segwita minn sena oħra mill-aqwa fl-<ref target="https://mt.wikipedia.org/wiki/Premier_League_2001–02">2001–02</ref>. Ir-reputazzjoni tiegħu kibret aktar matul l-istaġun <ref target="https://mt.wikipedia.org/wiki/Premier_League_2002–03">2002–03</ref>, imma għal darb'oħra l-prestazzjonijiet tiegħu kienu mwaqqfa minn xi uġigħ li sofra. Fl-aħħar ġurnata tal-istaġun Brown ġibed ligament tal-irkoppa, u ma reġax irritorna fl-azzjoni sa nofs l-istaġun <ref target="https://mt.wikipedia.org/wiki/Premier_League_2003–04">2003–04</ref>. Brown spiċċa l-istaġun b'forma tajba, fejn irnexxielu jagħmel prestazzjoni imperjali kontra <ref target="https://mt.wikipedia.org/wiki/Arsenal_FC">Arsenal</ref> fis-semifinali tal-<ref target="https://mt.wikipedia.org/wiki/FA_Cup">FA Cup</ref>. Kien wara din il-prestazzjoni li Ferguson reġa' stqarr li Brown hu "l-aqwa difensur naturali" fl-<ref target="https://mt.wikipedia.org/wiki/Ingilterra">Ingilterra</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Minkejja dan kollu, Brown ma sabx postu fl-iskwadra <ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingliża</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej tal-2004</ref>.</p>
<p>Wara kważi tliet snin mingħajr ma jiskorja gowl fil-Premier League għal United, Brown skorja fit-23 ta' Marzu 2008 kontra r-<ref target="https://mt.wikipedia.org/wiki/Rivalità_bejn_Liverpool_FC_u_Manchester_United_FC">rivali</ref> <ref target="https://mt.wikipedia.org/wiki/Liverpool_FC">Liverpool</ref>, fir-rebħa ta' 3–0.</p>
<p>Wara li għall-bidu irrifjuta offerta ta' kuntratt ġdid f'Diċembru tal-2007,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Brown iffirma kuntratt ġdid ta' ħames snin flimkien mad-difensur <ref target="https://mt.wikipedia.org/wiki/Rio_Ferdinand">Rio Ferdinand</ref> u l-midfilder <ref target="https://mt.wikipedia.org/wiki/Michael_Carrick">Michael Carrick</ref> f'April tal-2008, li b'hekk se jżommu mal-klabb sal-2013.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-4 ta' Ottubru 2008, Brown skorja r-raba' gowl tal-karriera tiegħu ma' Manchester United meta skorja b'daqqa ta' ras minn passaġġ ta' Wayne Rooney fir-rebħa li United għamlu fuq <ref target="https://mt.wikipedia.org/wiki/Blackburn_Rovers_FC">Blackburn Rovers</ref> bl-iskor ta' 2–0.</p>
<p>F'Novembru tal-2008 Wes Brown kien imġiegħel joqgħod barra mil-logħob għal ħames ġimgħat wara operazzjoni fl-irkoppa. Wara ħafna intoppi fit-triq tiegħu biex jirkupra mill-ġdid, Brown irritorna fl-aħħar ġurnata tal-kampjonat meta lagħab id-90 minuta kollha kontra <ref target="https://mt.wikipedia.org/wiki/Hull_City_AFC">Hull City</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fiż-żewġ staġuni segwenti, l-involviment tiegħu mal-ewwel tim naqas ħafna fejn fl-aħħar staġun tiegħu mal-klabb tal-United beda biss ħames logħbiet.</p>
Sunderland
<p>Fis-7 ta' Lulju 2011, Brown iffirma kuntratt ta' erba' snin ma' <ref target="https://mt.wikipedia.org/wiki/Sunderland_AFC">Sunderland</ref> għal somma mhux magħrufa.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Iddebutta fl-ewwel ġurnata tal-<ref target="https://mt.wikipedia.org/wiki/Premier_League_2011–12">istaġun 2011–12</ref> fi dro ta' 1–1 kontra <ref target="https://mt.wikipedia.org/wiki/Liverpool_FC">Liverpool</ref>, fejn ġie vvutat ukoll bħala l-plejer tal-partita.</p>
Internazzjonali
<p>Brown iddebutta mat-tim <ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingliż</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> nhar it-28 ta' April 1999. Hu ngħata post mat-tim Ingliż għat-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>.</p>
<p>Wara li ma ntgħażilx għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, hu reġa' ġie msejjaħ mill-kowċ <ref target="https://mt.wikipedia.org/wiki/Steve_McClaren">Steve McClaren</ref>, u lagħab fir-rebħa kontra l-<ref target="https://mt.wikipedia.org/wiki/Tim_nazzjonali_tal-futbol_tal-Andorra">Andorra</ref> nhar it-2 ta' Settembru fil-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">fażi ta' kwalifikazzjoni għall-Kampjonati Ewropej 2008</ref>, fejn ħa post lil <ref target="https://mt.wikipedia.org/wiki/Rio_Ferdinand">Rio Ferdinand</ref> li kien imweġġa biex ifforma koppja difensiva ma' <ref target="https://mt.wikipedia.org/wiki/John_Terry">John Terry</ref>. </p>
<p><ref target="https://mt.wikipedia.org/wiki/Fabio_Capello">Fabio Capello</ref> tah post mal-ewwel ħdax fl-ewwel żewġ partiti taħt il-gwida tat-tim nazzjonali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref> u <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>. L-ewwel gowl fuq livell internazzjonali wasal kontra r-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref> f'Wembley nhar l-20 ta' Awwissu.</p>
<p>Brown irtira mill-futbol internazzjonali fit-8 ta' Awwissu, 2010, jum biss wara li ġie magħżul għal-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Unuri
Klabb
Manchester United
<list type="unordered"><item><ref target="https://mt.wikipedia.org/wiki/FA_Premier_League">FA Premier League</ref>: 1998–99, 2000–01, 2002–03, 2006–07, 2007–08</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 1998-99, 2007–08</item>
<item><ref target="https://mt.wikipedia.org/wiki/FA_Cup">FA Cup</ref>: 1998–99, 2003–04</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 2003, 2007, 2008</item>
<item><ref target="https://mt.wikipedia.org/wiki/Football_League_Cup">League Cup</ref>: 2005–06</item>
<item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: 1999</item></list>
Statistika
<p><hi rend="italic">Statistika korretta sad-29 ta' Jannar 2012</hi><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>



Ħoloq esterni

<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>