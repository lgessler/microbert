<html><body><text id="wikipedia_mt_wikipedia_org__16707.html" ns="0" revid="244007" sourceurl="https://mt.wikipedia.org/wiki/Plotinu" title="Plotinu" type="wikipedia">Plotinu<figure><caption>Plotinu (c.204/5–270 WK)</caption></figure><p><hi rend="bold">Plotinu</hi> (<ref target="https://mt.wikipedia.org/wiki/Lingwa_Griega">Grieg</ref>: Πλωτῖνος) (ca. 204/5–270 WK) kien <ref target="https://mt.wikipedia.org/wiki/Il-Filosofija">filosfu</ref> ewlieni tal-qedem. Fis-sistema teoretika tiegħu hemm tliet prinċipji: il-Wieħed, l-Intellett, u r-Ruħ.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-għalliem tiegħu kien <ref target="https://mt.wikipedia.org/wiki/Ammonju_Sakka">Ammonju Sakka</ref> u kien parti mit-tradizzjoni Platonika.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>  Storiċi tas-seklu 19 ivvintaw it-terminu <ref target="https://mt.wikipedia.org/wiki/Neoplatoniżmu">Neoplatoniżmu</ref> u applikawh għalih u għall-filosofija tiegħu, li kienet influwenti fl-<ref target="https://mt.wikipedia.org/wiki/Antikwità_tal-Aħħar">Antikwità tal-Aħħar</ref>. Ħafna mill-informazzjoni bijografika dwar Plotinu ġejja mid-daħla ta' <ref target="https://mt.wikipedia.org/wiki/Porfirju_(filosfu)">Porfirju</ref> għall-edizzjoni tiegħu tal-<hi rend="italic"><ref target="https://mt.wikipedia.org/wiki/Enneadi">Enneadi</ref></hi> ta' Plotinu. Il-kitbiet <ref target="https://mt.wikipedia.org/wiki/Metafiżika">metafiżiċi</ref> tiegħu ispiraw sekli sħaħ ta' metafiżiċi u mistiċi <ref target="https://mt.wikipedia.org/wiki/Paganiżmu">Pagani</ref>, <ref target="https://mt.wikipedia.org/wiki/Filosofija_Nisranija">Insara</ref>, <ref target="https://mt.wikipedia.org/wiki/Filosofija_Lhudija">Lhud</ref>, <ref target="https://mt.wikipedia.org/wiki/Filosofija_Islamika_bikrija">Islamiċi</ref> u <ref target="https://mt.wikipedia.org/wiki/Njostiċiżmu">Njostiċi</ref>.</p>
Bijografija
<figure><caption><ref target="https://mt.wikipedia.org/wiki/Porfirju">Porfirju</ref>, dixxiplu ta' Plotinu</caption></figure><p><ref target="https://mt.wikipedia.org/wiki/Porfirju_(filosfu)">Porfirju</ref> jikteb li Plotinu kellu 66 sena meta miet fis-sena 270, it-tieni sena tar-renju tal-imperatur <ref target="https://mt.wikipedia.org/wiki/Klawdju_II">Klawdju II</ref>, li jindika li s-sena tat-twelid tiegħu kienet il-205 WK. <ref target="https://mt.wikipedia.org/wiki/Ewnapju">Ewnapju</ref> jikteb li Plotinu twieled f'Likopoli (Lycopolis), fl-Eġittu elenizzat<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> "Plotinu". Lyco bil-Grieg tfisser "lupu". L-istess għerq intuża għal-Liċew (Lukos / Λύκος) ta' <ref target="https://mt.wikipedia.org/wiki/Aristotli">Aristotli</ref> fl-<ref target="https://mt.wikipedia.org/wiki/Eġittu">Eġittu</ref> - l-inħawi tal-lupu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Bħal Platonisti oħrajn, Plotinu kellu sfiduċja intrinsika fil-materjaliżmu, u kien jemmen li l-<ref target="https://mt.wikipedia.org/wiki/Fenomena_(filosofija)">fenomena</ref> huma kopja, jew mimika (<ref target="https://mt.wikipedia.org/wiki/Mimesi">mimesi</ref>) ta' xi ħaġa "ogħla u inteliġibbli" [VI.I] li kienet "il-parti l-aktar veritiera tal-<ref target="https://mt.wikipedia.org/wiki/Kewn">Kewn</ref> ġenwin". Din l-isfiduċja estendiha għall-ġisem, inkluż ġismu stess; Porfirju jgħid li darba minnhom ma riedx li jitpinġa ritratt tiegħu, x'aktarx għall-istess raġunijiet ta' disgust. Bl-istess mod Plotinu qatt ma ddiskuta l-antenati tiegħu, it-tfulija, jew il-post u d-data tat-twelid tiegħu. Skont il-kitbiet kollha dwaru, il-ħajja personali u soċjali tiegħu tixhed l-ogħla livelli morali u spiritwali.</p>
<p>Madwar is-sena 232, ta' 27 sena Plotinu vvjaġġa lejn <ref target="https://mt.wikipedia.org/wiki/Lixandra">Lixandra</ref> biex jistudja l-filosofija. Hemmhekk ma għoġbu ħadd mill-għalliema tiegħu, sakemm xi ħadd issuġġerielu li jisma' l-ideat ta' <ref target="https://mt.wikipedia.org/wiki/Ammonju_Sakka">Ammonju Sakka</ref>. Meta sema' l-lezzjonijiet ta' Ammonju, huwa qal lil ħabib tiegħu, "dan hu r-raġel li kont qed infittex," u beda studju intensiv taħt l-għalliem ġdid tiegħu. Minbarra Ammonju, Plotinu kien influwenzat ukoll mix-xogħlijiet ta' <ref target="https://mt.wikipedia.org/wiki/Alessandru_ta'_Afrodisja">Alessandru ta' Afrodisja</ref>, <ref target="https://mt.wikipedia.org/wiki/Numenju_ta'_Apamea">Numenju</ref>, u diversi <ref target="https://mt.wikipedia.org/wiki/Stojċiżmu">Stojċi</ref>.</p>
Spedizzjoni lejn il-Persja u r-ritorn Ruma
<p>Wara ħdax-il sena f'Lixandra, ta' madwar 38 sena, huwa ddeċieda li jivestiga l-filosofija ta' filosfi <ref target="https://mt.wikipedia.org/wiki/Filosofija_Iranjana">mill-Persja</ref> u <ref target="https://mt.wikipedia.org/wiki/Filosofija_Indjana">mill-Indja</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> F'tentattiv biex jikseb dan, huwa ħalla Lixandra u ngħaqad mal-armata ta' <ref target="https://mt.wikipedia.org/wiki/Gordjanu_III">Gordjanu III</ref> meta din kienet qed tavvanza fuq il-Persja. Madankollu, il-kampanja militari kienet falliment, u mal-mewt ta' Gordjanu Plotinu sab ruħu mitluf f'art ostili, u irnexxielu jmur lura <ref target="https://mt.wikipedia.org/wiki/Antjokja">Antjokja</ref> biss b'diffikultajiet kbar.</p>
<p>Meta kellu 40 sena, waqt ir-renju ta' <ref target="https://mt.wikipedia.org/wiki/Filep_l-Għarbi">Filep l-Għarbi</ref>, huwa wasal <ref target="https://mt.wikipedia.org/wiki/Ruma">Ruma</ref>, fejn baqa' kważi għall-kumplament ta' ħajtu. Hemmhekk ġibed lejh diversi studenti. Dawk l-eqreb lejh kienu jinkludu lil <ref target="https://mt.wikipedia.org/wiki/Porfirju_(filosfu)">Porfirju</ref>, lil <ref target="https://mt.wikipedia.org/wiki/Amelju_Ġentiljanu">Amelju Ġentiljanu</ref> tat-<ref target="https://mt.wikipedia.org/wiki/Toscana">Toscana</ref>, lis-Senatur <ref target="https://mt.wikipedia.org/wiki/Kastriċu_Firmu">Kastriċu Firmu</ref> u lil <ref target="https://mt.wikipedia.org/wiki/Ewstokju_ta'_Lixandra">Ewstokju ta' Lixandra</ref>, tabib li ddedika ħajtu għat-tagħlim Plotinu u li baqa' jassistih sal-mewt.</p>
Is-snin suċċessivi
<p>Kemm dam Ruma, Plotina kiseb ukoll ir-rispett tal-Imperatur <ref target="https://mt.wikipedia.org/wiki/Galljenu">Galljenu</ref> u ta' martu <ref target="https://mt.wikipedia.org/wiki/Kornelja_Salonina">Kornelja Salonina</ref>. F'punt minnhom Plotinu pprova jikkonvinċi lil Galljenu jerġa' jibni komunita' abbandunata f'<ref target="https://mt.wikipedia.org/wiki/Campania">Campania</ref>, magħrufa bħala 'Belt il-Filosfi', fejn l-abitanti setgħu jgħixu skont il-kostituzzjoni mfassla fil-<hi rend="italic">Liġijiet</hi> ta' Platun. Għal xi raġuni mhux magħrufa minn Porfirju, din it-talba qatt ma ngħatat sussidju Imperjali.</p>
<p>Sussegwentement Porfirju mar jgħix <ref target="https://mt.wikipedia.org/wiki/Sqallija">Sqallija</ref>, u hemm sar jaf li l-eks għalliem tiegħu kien miet. Il-filosfu kien qatta' l-aħħar jiem tiegħu għalih waħdu, f'biċċa art ġewwa Campania, imħallija lilu minn sieħbu Zethos. Skont ir-rakkont ta' Ewstokju, li assistih fl-aħħar mumenti tiegħu, l-aħħar kliem ta' Plotinu kien: "Stinkaw biex tagħtu d-Divin li jinsab fikom lura lid-Divin li jinsab f'Kollox." Ewstokju jikteb li daħal serp taħt is-sodda li fuqha kien jinsab Plotinu, u li malli dan tal-aħħar miet, iżżerżaq 'il barra minn toqba fil-ħajt.</p>
<p>Plotinu ħalla diversi kitbiet li saru l-<hi rend="italic"><ref target="https://mt.wikipedia.org/wiki/Enneadi">Enneadi</ref></hi>, miktubin fuq medda ta' snin minn madwar is-sena 253 sa ftit xhur qabel ma miet, sbatax-il sena wara. Porfirju jinnota li l-Enneadi, qabel ma hu stess ikkompilahom u rranġahom, kienu biss il-ġabra enormi ta' noti u kitbiet li Plotinu kien juża fil-lezzjoni li jagħti u fid-dibattiti tiegħu. Plotinu kien isibha diffiċli jirrevedi xogħlu, minħabba l-vista batuta li kellu, iżda kitbietu kienu jitolbu editjar intensiv. Skont Porfirju, il-kitba ta' Plotinu kienet waħda atroċi; ma kienx jifred il-kliem kif suppost; u ma tantx kien jaqa' u jqum mir-regoli tal-ortografija. Plotinu kien jobgħod il-proċess editorjali, u ħalla din il-biċċa xogħol f'idejn Porfirju, li mhux biss irfina x-xogħol tal-għalliem tiegħu, iżda wkoll ġabru fl-arranġament li għandha llum.</p>
Tagħlim
Il-Wieħed
<hi rend="italic">Ara wkoll: <ref target="https://mt.wikipedia.org/wiki/Teorija_tas-Sustanza">Teorija tas-Sustanza</ref></hi>
<figure><caption>Il-Wieħed huwa bħal sors ta' dawl li jinfirex fid-dlamijiet</caption></figure><p> Fost it-tagħlim ta' Plotinu hemm "il-Wieħed": suprem, kompletament tranxendenti, mingħajr ebda distinzjoni, multipliċità jew distinzjoni; bl-istess mod, huwa lil hinn minn kull kategorija tal-<ref target="https://mt.wikipedia.org/wiki/Kewn">kewn</ref> u l-<ref target="https://mt.wikipedia.org/wiki/Baħħ">baħħ</ref>. Il-kunċett tal-"kewn" huwa derivat minna permezz tal-oġġetti tal-esperjenza tal-bniedem, imsejħin dijade, u huwa attribut ta' tali oġġetti, iżda l-Wieħed infinit u tranxendenti jmur lil hinn minn tali oġġetti, u allura jmur lil hinn mill-kunċetti li nidderivaw minnhom. Il-Wieħed "ma jista' jkun ebda oġġett eżistenti", u l-anqas ma jista' jkun sempliċement is-somma ta' tali oġġetti, iżda jiġi "qabel kulma jeżisti". Allura, ebda attribut ma jista' jiġi assenjat għall-Wieħed. Nistgħu biss nidentifikawh mat-Tajjeb u mal-prinċipju tas-Sbuħija. [I.6.9]</p>
<p>Per eżempju, il-<ref target="https://mt.wikipedia.org/wiki/Ħsieb">ħsieb</ref> ma jistax ikun attribwit mal-Wieħed għaliex jimpli distinżjoni bejn ħassieb u l-oġġett tal-ħsieb (mill-ġdid, dijade). Anke l-intelliġenza awto-kontemplativa (in-<ref target="https://mt.wikipedia.org/wiki/Noeżi">noeżi</ref> tan-<hi rend="italic"><ref target="https://mt.wikipedia.org/wiki/Nous">nous</ref></hi>) titlob <ref target="https://mt.wikipedia.org/wiki/Dualiżmu">dualità</ref>. "Ladarba tlissen 'It-Tajjeb,' iżżid xejn iktar: ma' kull żieda, u proporzjonali ma' dik iż-żieda, tkun qed iddaħħal defiċenza." [III.8.11] Plotinu jiċħad li l-Wieħed huwa senzjenti, konxju minnu nnifsu, u li jwettaq azzjonijiet (ergon) [V.6.6]. Minflok, jekk wieħed jinsisti li jrid jiddeskrivi lill-Wieħed, allura jrid isejjaħlu dinamiżmu pur, jew potenzjalità li mingħajra xejn ma jista' jeżisti. [III.8.10] Plotinu jispjega li huwa impossibbli għall-wieħed li jkun Kewn jew Alla Ħallieq konxju minnu nnifsu. F'[V.6.4], Plotinu jqabbel lill-Wieħed mad-"Dawl", 'in-<hi rend="italic"><ref target="https://mt.wikipedia.org/wiki/Nous">Nous</ref></hi> Divin max-"Xemx" u fl-aħħar ir-Ruħ mal-"Qamar" li d-dawl tagħha hu biss "derivazjoni tad-dawl tax-Xemx". L-ewwel dawl jista' jeżisti mingħajr il-bżonn tax-Xemx.</p>
<p>Il-Wieħed, li jmur lil hinn mill-attributi kollha, inkluż il-kewn jew in-nuqqas tiegħu, hu l-għajn tad-dinja - iżda mhux permezz ta' xi att ta' ħolqien, mixtieq jew le, għaliex il-Wieħed, li ma jinbidilx, ma jistax jingħata l-attribut tal-Attività. Plotinu minflok jargumenta li l-multiplu ma jistax jeżisti mingħajr is-sempliċi. Dak "inqas perfett" irid bilfors joħroġ minn dak li hu "perfett" jew "iktar perfett". Allura, il-"ħolqien" kollu joħroġ mill-Wieħed fi stadji suċċessivi ta' inqas u inqas perfezzjoni. Dan l-istadji m'humhiex iżolati temporalment, iżda jseħħu mal-medda taż-żmien bħala proċess kostanti. Plotinu hawnhekk jirriżolvi l-kwistjoni bejn l-ontoloġija ta' Platun u l-<ref target="https://mt.wikipedia.org/wiki/Actus_et_potentia">Actus et potentia</ref> (att u potenzjal) ta' Aristotli. Il-kwistjoni kienet li Aristotli, billi rriżolva argument ta' Parmenide - (l-<ref target="https://mt.wikipedia.org/wiki/Argument_tat-Tielet_Raġel">Argument tat-Tielet Raġel</ref>) - kontra l-ontoloġija u t-teorija tal-forom ta' Platun, ħoloq skola oħra ta' ħsieb filosofiku. Hawnhekk Plotinu jirrikonċilja "it-Tajjeb fuq id-<ref target="https://mt.wikipedia.org/wiki/Demiurgu">Demiurgu</ref>" mit-<hi rend="italic"><ref target="https://mt.wikipedia.org/wiki/Timew_(djalogu)">Timew</ref></hi> ta' Platun mal-<ref target="https://mt.wikipedia.org/wiki/Mexxej_mhux_immexxi">mexxej mhux immexxi</ref> tal-Actus et potentia ta' Aristotli. Plotinu jagħmel dan billi jagħmel il-potenzjal, jew il-qawwa, il-Wieħed u d-demiurgu, jew id-diade, il-komponent tal-azzjoni jew tal-enerġija fl-<ref target="https://mt.wikipedia.org/wiki/Ontoloġija_konjitiva">ontoloġija konjitiva</ref> filosofika. Filosfi Neoplatoniċi li ġew iktar tard, speċjalment <ref target="https://mt.wikipedia.org/wiki/Jambliku_(filosfu)">Jambliku</ref>, żiedu mijiet ta' essri intermedji bħala ħarġiet bejn il-Wieħed u l-Bniedem' iżda s-sistema ta' Plotinu hi ħafna iktar sempliċi.</p>
<p>Il-Wieħed m'huwiex biss kunċett intellettwali, iżda xi ħaġa li tista' tiġi esperjenzata, esperjenza fejn wieħed imur lil hinn minn kull multipliċità.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Plotinu jikteb, "Imissna l-aqqas biss ngħidu li <hi rend="italic">ħa jara</hi>, iżda li <hi rend="italic">ser ikun dak li jara</hi>, jekk tassew jibqa' possibbli li wieħed jiddistingwi bejn <hi rend="italic">dak li jara</hi> u l-<hi rend="italic">muri</hi>, mingħajr ma wieħed isostni bla biżgħa li t-tnejn huma, filfatt, wieħed."<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Emanazzjoni mill-Wieħed
<p>Plotinu joffri alternattiva għall-kunċett Kristjan Ortodoss tal-ħolqien <hi rend="italic"><ref target="https://mt.wikipedia.org/wiki/Ex_nihilo">ex nihilo</ref></hi> (mix-xejn), liema kunċett jattribwixxi lil Alla d-deliberazzjoni tal-<ref target="https://mt.wikipedia.org/wiki/Menti_(moħħ)">menti (moħħ)</ref> u l-azzjoni tar-rieda, għalkemm Plotinu qatt jsemmi 'l-Kristjaneżmu fix-xogħlijiet tiegħu. L-emanazzjoni <hi rend="italic">ex deo</hi> (minn Alla) tikkonferma t-tranxendenza assoluta tal-Wieħed, u allura tagħmel l-iżvolġiment tal-kosmos sempliċement <hi rend="italic">konsegwenza</hi> tal-eżistenza t'Alla; il-Wieħed bl-ebda mod ma jiġi affetwat jew imnaqqas b'dawn l-emanazzjonijiet. Plotinu juża l-analoġija tax-<ref target="https://mt.wikipedia.org/wiki/Xemx">Xemx</ref> li tarmi d-dawl mingħajr diskriminazzjoni mingħajr ma tnaqqas lilha nfisha, jew ta' rifless f'mera li b'ebda mod ma tnaqqas jew b'xi mod tibdel l-oġġett rifless.</p>
<p>L-ewwel emanazzjoni hija n-<hi rend="italic"><ref target="https://mt.wikipedia.org/wiki/Nous">Nous</ref></hi> (il-Monti jew Moħħ divin, logos jew ordni, Ħsieb, Raġuni), identifikata metaforikament mad-<ref target="https://mt.wikipedia.org/wiki/Demiurgu">Demiurgu</ref> fit-<ref target="https://mt.wikipedia.org/wiki/Timew_(djalogu)">Timew</ref> ta' <ref target="https://mt.wikipedia.org/wiki/Platun">Platun</ref>. Hija l-ewwel <ref target="https://mt.wikipedia.org/wiki/Rieda_(filosofija)">Rieda</ref> lejn it-Tajjeb. Min-<hi rend="italic">Nous</hi> joħroġ l-<ref target="https://mt.wikipedia.org/wiki/Anima_Mundi_(spirtu)">Anima Mundi</ref>, jew l-ispirtu, tad-dinja, li Plotinu jaqsam fi tnejn, l-għoli u l-baxx, filwaqt li jidentifika l-aspett baxx tar-Ruħ man-<ref target="https://mt.wikipedia.org/wiki/Natura">Natura</ref>. Mill-Anima Mundi toħroġ ir-ruħ individwali, u finalment il-materja, fl-aktar livell baxx fil-katina tal-<ref target="https://mt.wikipedia.org/wiki/Kewn">kewn</ref>, u allura l-inqas livell <ref target="https://mt.wikipedia.org/wiki/Perfezzjoni">perfett</ref> fil-kosmos.</p>
<p>Plotinu sostna li n-natura essenzjali tal-ħolqien hi waħda divina, għaliex fl-aħħar mill-aħħar din ħierġa mill-Wieħed, permezz tan-nous u l-Anima Mundi. Huwa permezz tat-Tajjeb u tas-Sbuħija li nagħrfu lill-Wieħed, l-ewwel f'affarijiet materjali u mbagħad fil-<ref target="https://mt.wikipedia.org/wiki/Forom">Forom</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>In-natura essenzjalment devozzjonali tal-filosofija ta' Plotinu toħroġ ukoll mill-kunċett tiegħu ta' <hi rend="italic"><ref target="https://mt.wikipedia.org/wiki/Henosis">henosis</ref></hi> - il-kisba t'unjoni f'estasi mal-Wieħed. Porfirju jirrakkonta li Plotinu kiseb dan it-twaħħid erba' darbiet kemm dam jafu. Dan jista' jitqabbel mal-kunċetti tal-<ref target="https://mt.wikipedia.org/wiki/Illuminiżmu_(spiritwali)">illuminiżmu</ref>, il-ħelsien, u kunċetti oħra t'<ref target="https://mt.wikipedia.org/wiki/Mistiċiżmu">unjoni mistika</ref> komuni f'ħafna tradizzjonijiet kemm tal-Lvant u tal-Punent.</p>
Il-Bniedem Veru u l-Hena
<p>L-hena awtentika tal-bniedem għal Plotinu tikkonsisti f'li dan jidentifika ruħu ma' dak li hu l-aqwa fl-univers. Minħabba li l-hena tmur lil hinn minn dak kollu li hu materjali, Plotinu jisħaq li r-rikkezzi tad-dinja ma jikkontrollawx l-hena vera tal-bniedem. (Enneadi I.4.4) L-argument ta' Plotinu dwar l-hena hu wieħed mill-akbar influwenzi tiegħu fuq il-ħsieb tal-Punent; dan għaliex kien wieħed minn tal-ewwel li daħħal l-idea li l-<ref target="https://mt.wikipedia.org/wiki/Eudaimonia">eudaimonia</ref> (l-hena) tintlaħaq biss bil-kuxjenza.</p>
<p>Il-bniedem veru huwa kapaċità kontemplattiva mhux korporja tar-ruħ, superjuri għal dak kollu li hu korporju. Jirriżulta, allura, li l-hena vera tal-bniedem hija indipendendi mid-dinja fiżika. L-hena vera hi, minflok, dipendenti fuq il-bniedem metafiżiku u awtentiku li jinsab fl-għola kapaċità tar-Raġuni. "Għaliex il-bniedem, speċjalment dak Profiċjenti, m'huwiex iż-żwieġ tar-Ruħ u l-ġisem: prova ta' dan hi li l-bniedem jista' jinqata' mill-ġisem u jiddisprezza t-tjubija apparenti tiegħu" (Enneadi I.4.14) Il-bniedem li kiseb l-hena ma jiddejjaqx mill-mard, mill-iskumdità, eċċ., għaliex l-attenzjoni tiegħu hu fuq l-aqwa u l-akbar affarijiet. L-hena awtentika tal-bniedem hi l-użu ta' dik il-kapaċità l-aktar awtentika tal-bniedem: il-kontemplazzjoni. Anke fl-aktar affarijiet ta' kuljum, f'dawk l-azzjonijiet fiżiċi l-aktar mundani, l-istagħnar tal-att tal-bniedem "... huwa determinat mill-fażi l-aktar għolja tar-Ruħ". (Enneadi III.4.6) Anke fl-aktar argumenti drammatiċi li Plotinu jikkunsidra (eżempju meta wieħed ikun jgħaddi minn tortura estrema), huwa jikkonkludi li dan isaħħaħ l-argument tiegħu li l-hena vera hija metafiżika, għaliex il-bniedem li huwa tassew ħieni jifhem li dak li qed jiġi ttorturat huwa biss ġisem, mhux l-istess individwu konxju, u li allura l-hena tippersisti.</p>
<p>Plotinu joffri deskrizzjoni sħiħa tal-kunċett tiegħu ta' persuna li laħqet eudaimonia. "Il-ħajja perfetta" tinvolvi persuna b'kontroll fuq ir-raġuni u l-kontemplazzjoni. (Enneadi I.4.4) Il-bniedem ħieni ma jitbandalx bejn l-hena u d-dwejjaq, kif ħafna kontemporanji ta' Plotinu kienu jemmnu. L-Istojċi, per eżempju, kienu jiddubitaw l-abiltà ta' xi ħadd li jkun ħieni (jekk wieħed jassumi li l-hena hi l-kontemplazzjoni) jekk dan ikun mentalment inkapaċitat jew anke rieqed. Plotinu jiċħad dan, għaliex għalih ir-ruħ u l-bniedem veru ma jorqdux mhux marbutin bil-ħin jew biż-żmien; l-anqas ma l-bniedem ħaj li laħaq eudaimonia m'hu sejjer, f'daqqa waħda, jieqaf juża l-kapaċitajiet l-aktar awtentiċi tiegħu sempliċiment minħabba skumdità fil-lat fiżiku tiegħu. "...Ir-rieda tal-Profiċjenti hi magħmula dejjem, u biss, ġewwiena." (Enneadi I.4.11)</p>
<p>B'mod ġenerali, l-hena għal Plotinu hi "... ħarba mill-mogħdijiet u l-affarijiet ta' did-dinja" u l-attenzjoni fuq l-għola, jiġifieri l-Forom u l-Wieħed.</p>
</text></body></html>