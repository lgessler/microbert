<html><body><text id="wikipedia_mt_wikipedia_org__27640.html" ns="0" revid="273815" sourceurl="https://mt.wikipedia.org/wiki/Carla_Fracci" title="Carla Fracci" type="wikipedia">Carla Fracci
<p><hi rend="bold">Carolina "Carla" Fracci</hi> ([ˈkarla ˈfrattʃi]; twieldet fl-20 ta' Awwissu 1936 – mietet fis-27 ta' Mejju 2021)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kienet ballerina klassika, attriċi u direttur taż-<ref target="https://mt.wikipedia.org/wiki/Żfin">żfin</ref> klassiku <ref target="https://mt.wikipedia.org/wiki/Italja">Taljana</ref>. Hija meqjusa bħala waħda mill-aqwa ballerini tas-seklu 20<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, u kienet żeffiena ewlenija (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">prima ballerina</hi>) tat-<ref target="https://mt.wikipedia.org/wiki/Teatru_La_Scala">Teatru La Scala</ref> f'<ref target="https://mt.wikipedia.org/wiki/Milan">Milan</ref>, l-Italja, u mbagħad ħadmet għal rasha ma' kumpaniji internazzjonali, fosthom ir-Royal Ballet ta' <ref target="https://mt.wikipedia.org/wiki/Londra">Londra</ref>, l-<ref target="https://mt.wikipedia.org/wiki/Stuttgart">iStuttgart</ref> Ballet, ir-Royal <ref target="https://mt.wikipedia.org/wiki/Żvezja">Swedish</ref> Ballet u l-<ref target="https://mt.wikipedia.org/wiki/Stati_Uniti">American</ref> Ballet Theatre. Fracci kienet magħrufa għall-interpretazzjoni tagħha ta' karattri ewlenin f'diversi żifniet klassiċi Romantiċi, bħal <hi rend="italic">La Sylphide</hi>, <hi rend="italic">Giselle</hi>, <hi rend="italic">Swan Lake</hi>, u <hi rend="italic"><ref target="https://mt.wikipedia.org/wiki/Romeo_u_Ġuljetta">Romeo u Ġuljetta</ref></hi>. Ħadet sehem f'żifniet klassiċi bħal <hi rend="italic">Nijinsky</hi> u <hi rend="italic">Complete Bell Telephone Hour Performances: Erik Bruhn 1961–1967</hi>. Hija żifnet flimkien ma' ballerini rġiel bħal <ref target="https://mt.wikipedia.org/wiki/Erik_Bruhn">Erik Bruhn</ref>, <ref target="https://mt.wikipedia.org/wiki/Rudolf_Nureyev">Rudolf Nureyev</ref> u <ref target="https://mt.wikipedia.org/wiki/Mikhail_Baryshnikov">Mikhail Baryshnikov</ref>. Iktar 'il quddiem, idderiġiet diversi kumpaniji taż-żfin klassiku fl-Italja, fosthom it-Teatru San Carlo ta' <ref target="https://mt.wikipedia.org/wiki/Napli">Napli</ref> u t-Teatru tal-Opri ta' <ref target="https://mt.wikipedia.org/wiki/Ruma">Ruma</ref>.</p>
<p>Skont Bruhn, hija "tat lid-<ref target="https://mt.wikipedia.org/wiki/Id-Dinja">dinja</ref> idea ġdida ta' ballerina fiż-żfin klassiku Romantiku tas-seklu 19".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Hija żifnet ma' bosta kumpaniji ewlenin taż-żfin fid-dinja, u ngħatat diversi unuri għall-ispettakli tagħha.</p>
Ħajja bikrija
<p>Twieldet bħala Carolina fl-20 ta' Awwissu 1936, f'Milan, u kienet bint sewwieq tat-tramm u ħaddiema tal-fabbriki.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, għexet mal-qrabat tagħha fil-kampanja.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-1946, ommha ħadet lilha u lil oħtha għall-eżami tad-dħul fl-Iskola taż-Żfin Klassiku tat-Teatru La Scala, li spiċċa kien diżastruż għal Carla Fracci. Għalkemm it-tip ta' ġisimha tqies bħala mhux idoneu għaż-żfin klassiku, kienet grazzjuża biżżejjed biex tiġi aċċettata bħala l-aħħar waħda minn 35 student.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref> Hija ddeskriviet l-ewwel jiem fl-iskola bħala "tad-dwejjaq u xi ħaġa terribbli li kellha tagħmel". Madankollu, wara li ntgħażlet bħala l-mandolina f'<hi rend="italic">Is-Sbejħa Rieqda</hi>, u żifnet flimkien ma' <ref target="https://mt.wikipedia.org/wiki/Margot_Fonteyn">Margot Fonteyn</ref>, bidlet il-fehma tagħha dwar it-taħriġ taż-żfin klassiku u "bdiet taħdem qatigħ biex tpatti għall-ħin li kienet tilfet".<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref> It-taħriġ ta' Fracci ntemm fl-1955. Hija kienet waħda minn sitt studenti li ntgħażlu biex jipparteċipaw f'<hi rend="italic">passo d'addio</hi>, żifna tal-aħħar magħmula mill-istudenti li jkunu waslu fi tmiem l-istudji tagħhom u li kienet issir wara spettaklu tal-opri.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
Karriera
<figure><caption>Carla Fracci fl-1957</caption></figure>
<p>Carla Fracci daħlet bħala żeffiena tat-Teatru La Scala wara li temmet l-istudji tagħha, u ġiet promossa għal solista s-sena ta' wara. L-iżvolta fil-karriera tagħha waslet meta żifnet minflok <ref target="https://mt.wikipedia.org/wiki/Violette_Verdy">Violette Verdy</ref> f'<hi rend="italic">Ċiklemfusa</hi> ta' <ref target="https://mt.wikipedia.org/wiki/Rodrigues">Rodrigues</ref> <hi rend="italic">fl-</hi>1958, u ġiet promossa għal żeffiena ewlenija, u wara bħala żeffiena ewlenija f'<hi rend="italic">Giselle</hi> mal-London Festival Ballet is-sena ta' wara. Fl-1963, telqet mill-kumpanija taż-żfin għaliex ħasset li ma kinitx imħallsa biżżejjed u ma kinitx qed taħdem biżżejjed. Minflok, kompliet il-karriera tagħha għal rasha.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Fracci żifnet flimkien ma' żeffiena rġiel bħala koppja, inkluż ma' <ref target="https://mt.wikipedia.org/wiki/Mikhail_Baryshnikov">Mikhail Baryshnikov</ref>, <ref target="https://mt.wikipedia.org/wiki/Roberto_Bolle">Roberto Bolle</ref>, Erik Bruhn, <ref target="https://mt.wikipedia.org/wiki/Alexander_Godunov">Alexander Godunov</ref>, <ref target="https://mt.wikipedia.org/wiki/Henning_Kronstam">Henning Kronstam</ref>, <ref target="https://mt.wikipedia.org/wiki/Gheorghe_Iancu">Gheorghe Iancu</ref>, Rudolf Nureyev, <ref target="https://mt.wikipedia.org/wiki/Giuseppe_Picone">Giuseppe Picone</ref> u <ref target="https://mt.wikipedia.org/wiki/Vladimir_Vasiliev">Vladimir Vasiliev</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Hija żifnet ma' kumpaniji ewlenin fid-dinja, inkluż ir-Royal Ballet ta' Londra, l-iStuttgart Ballet, ir-Royal Swedish Ballet ta' <ref target="https://mt.wikipedia.org/wiki/Stokkolma">Stokkolma</ref> u l-American Ballet Theatre.</p>
<p>Lejn l-aħħar tas-snin 80 tas-seklu 20, bdiet tiddirieġi diversi kumpaniji ewlenin taż-żfin klassiku fl-Italja: l-ewwel il-kumpanija taż-żfin klassiku tat-Teatru San Carlo ta' Napli. Mill-1996 sal-1997 iddiriġiet il-kumpanija taż-żfin klassiku tal-Arena ta' <ref target="https://mt.wikipedia.org/wiki/Verona">Verona</ref>. Minn Novembru 2000 iddiriġiet il-kumpanija taż-żfin klassiku tat-Teatro dell'Opera ta' Ruma sal-2010. Hemmhekk hija segwiet ir-repertorju tradizzjonali tal-opri, kif ukoll ix-xogħlijiet ta' Diaghilev għall-Ballets Russes. Ir-repertorju taż-żfin klassiku tat-teatru ta' Ruma kien ivarja mill-adattament ta' <ref target="https://mt.wikipedia.org/wiki/Millicent_Hodson">Millicent Hodson</ref> ta' <hi rend="italic">The Rite of Spring</hi> għall-verżjonijiet ta' <ref target="https://mt.wikipedia.org/wiki/Andris_Liepa">Andris Liepa</ref> ta' <hi rend="italic">Scheherazade</hi><ref target="https://mt.wikipedia.org/wiki/Il-Paġna_prinċipali#cite_note-11">[11]</ref>, <hi rend="italic">Petrushka</hi> u <hi rend="italic">The Firebird</hi>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Hija kienet strumentali biex tqarreb iż-żfin klassiku lejn in-nies, bħal pereżempju permezz ta' spettaklu fil-beraħ f'<ref target="https://mt.wikipedia.org/wiki/Paestum">Paestum</ref>, u billi kienet tmur fil-<ref target="https://mt.wikipedia.org/wiki/Pjazza">pjazez</ref> pubbliċi u fl-iskejjel.</p>
<p>Minn Ġunju 2009 sal-2014 hija ġiet innominata bħala Rappreżentanta tal-<ref target="https://mt.wikipedia.org/wiki/Kultura">Kultura</ref> għall-Belt Metropolitana ta' <ref target="https://mt.wikipedia.org/wiki/Firenze">Firenze</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fl-1983, fl-2000, u fl-2003, Carla Fracci ngħatat tliet unuri prestiġjużi mill-Gvern Taljan, li rrikonoxxew il-kisbiet tagħha. Fis-16 ta' Ottubru 2004, Fracci ġiet innominata bħala Ambaxxatriċi ta' Rieda Tajba tal-Organizzazzjoni tal-Ikel u tal-Agrikoltura (FAO), aġenzija speċjalizzata tan-<ref target="https://mt.wikipedia.org/wiki/Ġnus_Magħquda">Nazzjonijiet Uniti</ref> li twettaq sforzi internazzjonali biex jinqered il-ġuħ fid-dinja.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> L-awtobijografija ta' Fracci <hi rend="italic">Pass Wara Pass</hi> (bit-Taljan: <hi rend="italic">Passo dopo passo</hi>) ġiet ippubblikata fl-2013. Fl-2014, ħadet sehem f'film dokumentarju, <hi rend="italic">29200 Puthod, l'altra verità della realtà</hi> tar-reġistad <ref target="https://mt.wikipedia.org/wiki/Federico_Angi">Federico Angi</ref>, dwar il-ħajja tal-<ref target="https://mt.wikipedia.org/wiki/Pittura">pittriċi</ref> <ref target="https://mt.wikipedia.org/wiki/Dolores_Puthod">Dolores Puthod</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Fl-20 ta' Diċembru 2016, ippreżentat il-ktieb <hi rend="italic">Ballerina</hi> tal-<ref target="https://mt.wikipedia.org/wiki/Kittieb">awtur</ref> <ref target="https://mt.wikipedia.org/wiki/Roberto_Baiocchi">Roberto Baiocchi</ref>, ippubblikat mill-pubblikatur Giunti f'Firenze. Carla Fracci ħadet ħsieb tikteb id-daħla tal-ktieb.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Ħajja personali
<p>Fl-1964, Fracci żżewġet lid-direttur teatrali <ref target="https://mt.wikipedia.org/wiki/Beppe_Menegatti">Beppe Menegatti</ref>; il-koppja kellha iben, <ref target="https://mt.wikipedia.org/wiki/Francesco_Menegatti">Francesco</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Wara li Carla rtirat, marru jgħixu qrib Firenze.</p>
<p>Fracci mietet bil-<ref target="https://mt.wikipedia.org/wiki/Kanċer">kanċer</ref> fis-27 ta' Mejju 2021 f'Milan meta kellha 84 sena.</p>
Filmografija
<p>Sors: IMDb<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
</text></body></html>