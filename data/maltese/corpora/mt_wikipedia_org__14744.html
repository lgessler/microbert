<html><body><text id="wikipedia_mt_wikipedia_org__14744.html" ns="0" revid="267780" sourceurl="https://mt.wikipedia.org/wiki/Ew%C4%A1enju_Borg" title="Ewġenju Borg" type="wikipedia">Ewġenju Borg
<p><hi rend="bold">Ewġenju Borg</hi> (<ref target="https://mt.wikipedia.org/wiki/Isla">Isla</ref>, <ref target="https://mt.wikipedia.org/wiki/24_ta'_Lulju">24 ta' Lulju</ref> <ref target="https://mt.wikipedia.org/wiki/1886">1886</ref> – <ref target="https://mt.wikipedia.org/wiki/Gwardamangia">G'Mangia</ref>,<ref target="https://mt.wikipedia.org/wiki/12_ta'_Marzu">12 ta' Marzu</ref> <ref target="https://mt.wikipedia.org/wiki/1967">1967</ref>) kien l-ewwel Superjur Ġenerali tas-<ref target="https://mt.wikipedia.org/wiki/Soċjetà_tad-Duttrina_Nisranija">Soċjetà tal-MUSEUM</ref>, u l-ewwel wieħed li fetaħ l-ewwel dar tal-Museum barra mill-<ref target="https://mt.wikipedia.org/wiki/Ħamrun">Ħamrun</ref>. Kien ukoll l-ewwel wieħed fis-Soċjetà tal-Museum li ta bidu għall-konferenzi reliġjużi lil dawk li mhumiex membri fis-Soċjetà. </p>
Bijografija
L-ewwel snin
<p>Ta' ħames snin, il-familja tiegħu marret toqgħod il-<ref target="https://mt.wikipedia.org/wiki/Ħamrun">Ħamrun</ref>. F'żgħożitu Ewġenju kien iħobb ħafna l-futbol u l-ħbieb. Kien il-kap ta' sħabu li kienu jiltaqgħu f'għalqa fejn il-knisja ta' <ref target="https://mt.wikipedia.org/wiki/San_Gejtanu">San Gejtanu</ref>, jilgħabu, jiċċajtaw u jpejpu qishom ċumnija. Wara eżami li għadda minnu mat-tieni darba, daħal it-<ref target="https://mt.wikipedia.org/wiki/Tarzna_ta'_Malta">Tarzna</ref> bħala mudellatur, sengħa li baqa' jżommha sakemm irtira, 40 sena wara.</p>
Dixxiplu ta' Dun Ġorġ
<p>Meta kellu xi dsatax-il sena iltaqa' għall-ewwel darba ma' <ref target="https://mt.wikipedia.org/wiki/Dun_Ġorġ_Preca">Ġorġ Preca</ref>, li dik il-ħabta kien għadu qed jistudja għal qassis. Ewġenju kien qiegħed ma' sħabu ġo għalqa fejn kienu jiltaqgħu biex jilagħbu xi logħba futboll. Ġorġ waqaf jitkellem magħhom u talabhom sigarett. Il-Kjeriku Ġorġ poġġa bilqiegħda ħdejhom fuq ġebla u qagħad ikellimhom fuq it-tbatija ta' Ġesù Kristu. L-għada reġa' mar ikellimhom u għallimhom fuq Alla u baqa' jagħmel dan għal ħafna ġranet. </p>
<p>Però, kif jgħid l-istess Ewġenju: ‘Darba kif konna hemm, dar fuqi u qalli: Nhar il-Ħadd, int u jien immorru passiġġata flimkien, ġib biċċa ħobż... u xi ħaġa x'tixrob. U hekk għamilt; niftakar kont ħadt miegħi il-Bibbja bl-Ingliż billi ma kienx għad hawn bil-Malti. Morna l-istazzjon... dħalna ġo għalqa, u bilqiegħda fuq blata taħt siġra kont naqra mill-Bibbja u Dun Ġorġ joqgħod ifissirli. U din mhux darba għamilnieha. Konna ndumu siegħa u nofs, sagħtejn, u ġieli anki aktar, u mbagħad konna mmorru lura d-dar, u jiena kont nerġa' mmur insib lil sħabi.</p>
<p>Inqas minn sentejn wara l-ewwel laqgħa ta' Ewġenju Borg mal-Kjeriku Ġorġ Preca, Ġorġ sar qassis. <hi rend="italic">Ġeġè</hi>, kif kien iħobb isejjaħlu l-istess Dun Ġorġ, beża' li kien se jitlef lil dan il-ħabib kbir għax fil-fehma  tiegħu, billi issa kien sar qassis, Dun Ġorġ ma kienx sejjer ipoġġi fuq ġebla qalb l-għelieqi. Iżda Dun Ġorġ, li x-xewqa kbira tiegħu kienet li jixbaħ lil Ġesù, baqa' jiltaqa' magħhom. </p>
<p>Mhux talli hekk, talli fis-7 ta' Marzu 1907, Ġeġè‚ u sħabu krew dar b'żewġt ikmamar fejn bdew jiltaqgħu fiha kuljum wara x-xogħol u l-Ħadd filgħodu u wara nofsinhar. Meta Dun Ġorġ talab miż-żgħażagħ li ma jridx iżjed tipjip, ma kinitx faċli u b'mod speċjali għal Ewġenju li ġieli pejjep mitt sigarett f'ġurnata. Iżda Ewġenju‚ li kien jobdi lil Dun Ġorġ b'għajnejh magħluqa, mal-kliem ta' Dun Ġorġ, qabad il-pakkett tas-sigarett u ramieh dak il-ħin stess.</p>
Ħaddiem tat-Tarzna
<p>It-Tarzna, Ewġenju kien irrispettat ħafna u tant kien jaqdi dmiru bir-reqqa li wħud kienu jsejħulu "il-qaddis". Fil-ħin ta' nofsinhar, <hi rend="italic">Ġeġè</hi> kien jirkeb il-lanċa u jmur jiekol f'restorant, il-<ref target="https://mt.wikipedia.org/wiki/Valletta">Belt Valletta</ref>. Meta kien jidħol hemmhekk, l-irġiel kienu jwissu 'l xulxin biex iġibu ruħhom sew quddiemu u ma jidgħux. Ewġenju kien iħobb jitrakka f'xi ħanut żgħir tal-barklori. Wara li jkellem lill-barklori u n-nies tax-xatt mimlija tpinġija ma' ġisimhom u magħrufin bħala "injoranti", kien joqgħod ifissrilhom id-duttrina Nisranija u jgħallimhom jitolbu r-ruzarju.</p>
<p>Bniedem bħal Ewġenju Borg ma setax ma jħallix influwenza kbira fost sħabu l-ħaddiema. L-ispirtu tiegħu baqa' jinħass fil-ħanut ("il-ħanut tal-appostli") fejn kien jaħdem fit-tarzna għal ħafna snin wara li rtira mix-xogħol. Il-ħaddiema t'hemmhekk kienu jinħassu mill-mod ta' kif kienu jġibu ruħhom li ma kinux bħall-oħrajn. Ewġenju "kien ħabib ma' kulħadd, stmat ħafna mis-superjuri tiegħu u bniedem li jħobb is-skiet. Bil-ħidma bieżla tiegħu Ewġenju wera kif bniedem jista' jitqaddes ukoll permezz tax-xogħol."</p>
L-ewwel Superjur Ġenerali
<p>Dun Ġorġ għażel lil Ewġenju Borg bħala l-ewwel superjur ġenerali tas-Soċjetà Mużewmina, għażla li ġiet konfermata b'elezzjoni mis-soċi fl-1926. L-editt tal-<ref target="https://mt.wikipedia.org/wiki/Arċisqof">Arċisqof</ref> jgħid li Ewġenju Borg kien l-aktar membru fidil ta' Dun Ġorġ, doċli u li kien josserva r-Regola. Kien bniedem ta' talb u devot kbir tal-<ref target="https://mt.wikipedia.org/wiki/Ewkaristija">Ewkaristija</ref>. Minħabba f'hekk, hu kien miżmum bħala eżempju ħaj ta' kif għandu jkun membru tal-MUSEUM. Min-naħa tiegħu, Dun Ġorġ kien iqisu bħala dixxiplu fidil u, fl-assenza tiegħu, ġieli wkoll faħħar il-qdusija tiegħu.</p>
Problemi ta' saħħa u l-mewt
<p>Fl-1931, <hi rend="italic">Ġeġè</hi> sar jaf li kien <ref target="https://mt.wikipedia.org/wiki/Dijabete">dijabetiku</ref>. Il-mewt t'ommu u missieru, li ġrat sena qabel, ħaffietlu t-triq għal din il-marda. Id-dijabete bdiet sa mill-bidu ddgħajjef lil Ewġenju minn saħħtu iżda minkejja dan hu baqa' sal-aħħar jaqdi dmiru lejn Alla, lejn il-MUSEUM u lejn ħutu l-bnedmin. Kien jipprova ma jħallix jum jgħaddi li ma jmurx jgħallem f'xi post jew ieħor. Kien konvint li bniedem bla tagħlim sod ma jistax iħobb lil Ġesù u jgħidlu "iva" b'qalbu kollha. Fl-1941 tah attakk gravi tal-marda u kulħadd ħaseb li se jmut iżda ftit wara għaddielu. Meta faqqgħet it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, Ewġenju  u oħtu evakwaw flimkien ma' familja f'dar f'<ref target="https://mt.wikipedia.org/wiki/Ħal_Balzan">Ħal Balzan</ref>. Fl-1942 id-dar intlaqtet b'bomba, iġġarfet u qatlet lil oħtu Ġorġina. Ftit xhur wara mar jgħix mas-soċi interni ta' <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>.</p>
<p>Fl-1962 miet Dun Ġorġ. Ewġenju ddispjaċieh ferm u ma staħax juri minn barra l-biki tiegħu. Qabel ma miet huwa mar iżuru kemm-il darba u darba minnhom Dun Ġorġ qallu: "Ġeġè issa ħallina mill-biki" u filwaqt li resqu lejh, bierku u qallu: "Fik jiena nbierek is-Soċjetà kollha". Ewġenju Borg miet ħames snin wara, nhar it-12 ta' Marzu 1967, fl-età ta' 81 sena, f'kuritur tal-Isptar San Luqa, G'Mangia.</p>
<p>L-ewwel ma ndifen kien l-Addolorata iżda mbagħad il-fdalijiet tiegħu ttieħdu fil-Kappella tal-Midalja Mirakoluża fil-Blata l-Bajda.</p>
Kawża ta' Beatifikazzjoni
<p>Nhar it-12 ta’ Marzu 1997, l-Arċisqof ħareġ l-editt biex tinbeda l-Kawża għall-Beatifikazzjoni ta’ Ewġenju Borg.</p>
"Id-Dinja għamilnieha tagħna"
<p>Fis-16 ta' Marzu 2016 kien imniedi dokumentarju qasir imma ta' kwalità għolja, maħdum minn Roberto D'Amato, student tal-MCAST u membru tal-MUSEUM, fuq il-ħajja ta' Ewġenju Borg.</p>
Ħoloq esterni

<list type="unordered"><item><ref target="http://www.sdcmuseum.org/Page.aspx?menu=3&amp;pv=ZLj63Rqx0ig=">Ewġenju Borg</ref> fuq is-sit uffiċjali tas-Soċjetà tad-Duttrina Nisranija</item>
<item><ref target="http://users.onvol.net/112718/Pc56htm/gege.htm">Diskors ta' Ewġenju Borg</ref></item>
<item><ref target="http://www.newsbook.com.mt/artikli/2016/3/12/filmat:-l-umilta-tispikka-f'ewgenju-borg-l-ewwel-superjur-generali-tal-museum.43149">Dokumentarju fuq Ewġenju Borg</ref></item>
<item><ref target="https://www.youtube.com/watch?v=dnWpwiC8b1A">Trailer tad-Dokumentarju fuq Ewġenju Borg</ref></item></list>
</text></body></html>