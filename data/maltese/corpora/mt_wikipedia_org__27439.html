<html><body><text id="wikipedia_mt_wikipedia_org__27439.html" ns="0" revid="272231" sourceurl="https://mt.wikipedia.org/wiki/Salvatore_Accardo" title="Salvatore Accardo" type="wikipedia">Salvatore Accardo
<p><hi rend="bold">Salvatore Accardo</hi> ([salvaˈtoːre akˈkardo]; twieled fis-26 ta' Settembru 1941 f'<ref target="https://mt.wikipedia.org/wiki/Torino">Torino</ref>, l-<ref target="https://mt.wikipedia.org/wiki/Italja">Italja</ref>) huwa vjolinist u surmast <ref target="https://mt.wikipedia.org/wiki/Taljan">Taljan</ref>, li huwa magħruf għall-interpretazzjonijiet tiegħu tax-xogħlijiet ta' <ref target="https://mt.wikipedia.org/wiki/Niccolò_Paganini">Niccolò Paganini</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Accardo għandu vjolin wieħed tat-tip Stradivari, il-"Hart ex Francescatti" tal-1727 u fl-imgħoddi kellu ieħor, il-"Firebird ex Saint-Exupéry" tal-1718.</p>
Bijografija
<figure><caption>Ritratt ta' Salvatore Accardo fl-1968, fl-ewwel minn tliet tours famużi fin-Nofsinhar tal-<ref target="https://mt.wikipedia.org/wiki/Afrika">Afrika</ref> organizzati minn <ref target="https://mt.wikipedia.org/wiki/Hans_Adler">Hans Adler</ref>.</caption></figure>
<p>Salvatore Accardo studja l-vjolin fin-Nofsinhar tal-Italja, fil-belt ta' <ref target="https://mt.wikipedia.org/wiki/Napli">Napli</ref>, fis-snin 50 tas-seklu 20. Huwa daqq għall-ewwel darba fuq livell professjonali meta kellu 13-il sena, u daqq <hi rend="italic">Capricci</hi> ta' Paganini. Fl-1958 Accardo sar l-ewwel rebbieħ tal-premju tal-Kompetizzjoni ta' Paganini f'<ref target="https://mt.wikipedia.org/wiki/Genova">Genova</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Fis-snin 70 tas-seklu 20 huwa kien is-surmast ta' orkestra tal-kamra Taljana famuża magħrufa bħala "I Musici" (1972-1977).</p>
<p>Imbagħad kien student fl-Akkademja Mużikali ta' Chigi fi <ref target="https://mt.wikipedia.org/wiki/Siena">Siena</ref>, u wara għallem hemmhekk mill-1973 sal-1980.</p>
<p>Accardo stabbilixxa l-Kwartett ta' Accardo fl-1992 u kien wieħed mill-fundaturi tal-Akkademja ta' <ref target="https://mt.wikipedia.org/wiki/Walter_Stauffer">Walter Stauffer</ref> fl-1986.</p>
<p>Huwa stabbilixxa l-Ġimgħa Mużikali Internazzjonali (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Settimane Musicali Internazionali</hi>) f'Napli u l-Festival tal-Korda ta' <ref target="https://mt.wikipedia.org/wiki/Cremona">Cremona</ref> fl-1971, u fl-1996, huwa stabbilixxa mill-ġdid l-Orkestra tal-Kamra Taljana (bit-Taljan: <hi rend="italic">Orchestra da Camera Italiana</hi> - O.C.I.). Il-membri tal-orkestra huma l-aqwa studenti tal-Akkademja ta' Walter Stauffer. L-iżjed studenti famużi huma <ref target="https://mt.wikipedia.org/wiki/Alessio_Bidoli">Alessio Bidoli</ref>, <ref target="https://mt.wikipedia.org/wiki/Franco_Mezzena">Franco Mezzena</ref> u <ref target="https://mt.wikipedia.org/wiki/Anastasiya_Petryshak">Anastasiya Petryshak</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Huwa daqq il-<ref target="https://mt.wikipedia.org/wiki/Mużika">mużika</ref> ta' Paganini għall-mużika tal-film tal-1989 <hi rend="italic">Kinski Paganini</hi>.</p>
<p>Fl-2004, huwa reġa' lura fi Siena, u issa jgħallem fl-Akkademja Mużikali ta' Chigi.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Unuri
<figure><caption>Salvatore Accardo hu u jdoqq fil-Palazzo del Quirinale, <ref target="https://mt.wikipedia.org/wiki/Ruma">Ruma</ref>, meta ngħata l-"Premju Leonardo" u "Kwalità Italja", il-21 ta' Settembru 2000</caption></figure>
<list type="unordered"><item>L-Italja: Uffiċjal Kbir tal-Ordni tal-Mertu tar-Repubblika Taljana (Ġunju 1965)<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></item>
<item>L-Italja: Kavallier tas-Salib il-Kbir tal-Ordni tal-Mertu tar-Repubblika Taljana (Ottubru 1982)<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></item>
<item><ref target="https://mt.wikipedia.org/wiki/Monako">Monaco</ref>: Kmandant tal-Ordni tal-Mertu Kulturali (Novembru 1999)<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item></list>
Diskografija
<p>Huwa rreġistra l-<hi rend="italic">24 Capricci</hi> ta' Paganini (li rreġistra mill-ġdid fl-1999) għall-vjolin solista u kien l-ewwel vjolinist li rreġistra s-sitt kunċerti kollha tal-vjolin ta' Paganini. Huwa għandu diskografija estensiva ta' kważi 50 reġistrazzjoni ma' Philips, DG, EMI, Sony Classical, Foné, Dynamic, u Warner-Fonit. Huwa rreġistra s-Sonati tal-Korda ta' Rossini, il-ħarġa 6769 024 tal-1981, u album ta' xogħlijiet klassiċi u kontemporanji fl-1995 fuq il-<hi rend="italic">Guarneri del Gesù</hi> ta' Paganini bil-vjolin tal-1742, imsejjaħ <hi rend="italic">Il Cannone</hi>. Huwa rreġistra wkoll is-sonati kompluti għall-vjolin u għall-pjanu ta' <ref target="https://mt.wikipedia.org/wiki/Wolfgang_Amadeus_Mozart">Mozart</ref> flimkien ma' <ref target="https://mt.wikipedia.org/wiki/Bruno_Canino">Bruno Canino</ref>.</p>
<list type="unordered"><item><hi rend="italic">Diabolus in Musica</hi>, Accardo interpreta lil Paganini, 1996</item></list>
</text></body></html>