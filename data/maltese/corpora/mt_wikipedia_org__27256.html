<html><body><text id="wikipedia_mt_wikipedia_org__27256.html" ns="0" revid="270890" sourceurl="https://mt.wikipedia.org/wiki/Diana,_Prin%C4%8Bipessa_ta%27_Wales" title="Diana, Prinċipessa ta' Wales" type="wikipedia">Diana, Prinċipessa ta' Wales
<p><hi rend="bold">Diana, Prinċipessa ta' Wales</hi> (imwielda <hi rend="bold">Diana Frances Spencer</hi>; twieldet fl-1 ta' Lulju 1961 – mietet fil-31 ta' Awwissu 1997), kienet membru tal-familja rjali <ref target="https://mt.wikipedia.org/wiki/Renju_Unit">Brittanika</ref>. Hija kienet l-ewwel mara ta' <ref target="https://mt.wikipedia.org/wiki/Karlu,_Prinċep_ta'_Wales">Karlu, Prinċep ta' Wales</ref> — il-werriet apparenti tat-tron Brittaniku — u omm il-<ref target="https://mt.wikipedia.org/wiki/Prinċep_William">Prinċep William</ref> u l-<ref target="https://mt.wikipedia.org/wiki/Prinċep_Harry">Prinċep Harry</ref>. L-attiviżmu u l-apparenza ta' Diana wassluha biex tkun ikona internazzjonali u b'hekk kisbet popolarità dejjiema kif ukoll skrutinju pubbliku bla preċedent, li intensifikaw madwar il-ħajja privata tagħha li kienet tevolvi b'mod kostanti.</p>
Bijografija
<p>Diana twieldet f'familja nobbli Brittanika u trabbiet qrib il-familja rjali fil-proprjetà tagħhom ta' Sandringham. Fl-1981, hi u taħdem bħala assistent ta' għalliem ta' skola tan-nuna, hija tgħarrset mal-Prinċep Karlu, l-iben il-kbir tar-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref>. It-tieġ tagħhom seħħ fil-<ref target="https://mt.wikipedia.org/wiki/Katidral">Katidral</ref> ta' <ref target="https://mt.wikipedia.org/wiki/Pawlu_l-Appostlu">San Pawl</ref> fl-1981 u b'hekk saret il-Prinċipessa ta' Wales, rwol li għalih intlaqgħet b'entużjażmu mill-pubbliku. Il-koppja kellha żewġ subien, William u Harry, li dak iż-żmien kienu t-tieni u t-tielet dixxendenti suċċessuri tat-tron Brittaniku. Madankollu, iż-żwieġ ta' Diana u Karlu, bata minħabba n-nuqqas ta' kompatibbiltà bejniethom u relazzjonijiet barra ż-żwieġ. Huma sseparaw fl-1992, ftit wara li l-isfaxxar tar-relazzjoni tagħhom ħareġ fil-beraħ. Id-dettalji dwar id-diffikultajiet tagħhom fiż-żwieġ kulma jmur ħarġu fl-isfera pubblika, u ż-żwieġ bejniethom spiċċa f'divorzju fl-1996.</p>
<p>Bħala l-Prinċipessa ta' Wales, Diana wettqet dmirijiet irjali f'isem ir-Reġina u rrappreżentata f'avvenimenti fil-pajjiżi tal-<ref target="https://mt.wikipedia.org/wiki/Commonwealth_tan-Nazzjonijiet">Commonwealth</ref>. Hija kienet iċċelebrata fil-mezzi tax-xandir għall-approċċ mhux konvenzjonali tagħha għax-xogħol tal-karità. Il-patroċinji tagħha inizjalment kienet iċċentrati fuq it-tfal u l-anzjani, iżda iktar 'il quddiem saret magħrufa għall-involviment tagħha f'żewġ kampanji partikolari, waħda li tinvolvi l-attitudnijiet soċjali u l-aċċettazzjoni fil-konfront tal-pazjenti bl-AIDS, u l-oħra promossa permezz tas-Salib l-Aħmar Internazzjonali għat-tneħħija tal-mini splussivi tal-art. Hija qajmet kuxjenza u tkellmet favur ukoll modi kif in-nies affettwati mill-kanċer u mill-mard mentali setgħu jiġu megħjuna. Il-Prinċipessa inizjalment kienet partikolarment mistħija, iżda l-kariżma u l-karattru amikevoli tagħha qarrbuha mal-pubbliku u għenuha żżomm ir-reputazzjoni tagħha minkejja l-isfaxxar taż-żwieġ tagħha. Hija kienet meqjusa fotoġenika ħafna, u kienet minn ta' quddiem nett fil-moda fis-snin 80 u 90 tas-seklu 20. Il-<ref target="https://mt.wikipedia.org/wiki/Mewt">mewt</ref> ta' Diana f'ħabta bil-<ref target="https://mt.wikipedia.org/wiki/Karozza">karozza</ref> f'<ref target="https://mt.wikipedia.org/wiki/Pariġi">Pariġi</ref> wasslet għal vistu pubbliku estensiv u attenzjoni globali fil-mezzi tax-xandir. Il-legat tagħha kellu impatt qawwi fuq il-familja rjali u s-soċjetà Brittanika.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
</text></body></html>