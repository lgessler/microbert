<html><body><text id="wikipedia_mt_wikipedia_org__11700.html" ns="0" revid="270273" sourceurl="https://mt.wikipedia.org/wiki/Zoran_To%C5%A1i%C4%87" title="Zoran Tošić" type="wikipedia">Zoran Tošić
<p><hi rend="bold">Zoran Tošić</hi> (<ref target="https://mt.wikipedia.org/wiki/Zrenjanin">Zrenjanin</ref>, <ref target="https://mt.wikipedia.org/wiki/28_ta'_April">28 ta' April</ref> <ref target="https://mt.wikipedia.org/wiki/1987">1987</ref>) huwa <ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Serbja">Serb</ref> li attwalment jilgħab mat-tim ta' <ref target="https://mt.wikipedia.org/wiki/FC_Tobol">Tobol</ref>.</p>
Karriera
<p>Imwieled fi Zrenjanin, il-<ref target="https://mt.wikipedia.org/wiki/Repubblika_Soċjalista_Federali_tal-Jugożlavja">Jugożlavja</ref>, Tošić beda l-karriera tiegħu fil-kamp tal-futbol ma' <ref target="https://mt.wikipedia.org/wiki/FK_Proleter_Zrenjanin">Proleter Zrenjanin</ref>, qabel ma' ngħaqad ma' <ref target="https://mt.wikipedia.org/wiki/FK_Budućnost_Banatski_Dvor">Budućnost Banatski Dvor</ref> f'nofs l-istaġun 2005–06. Dawn iż-żewġ timijiet ingħaqdu flimkien biex iffurmaw lil <ref target="https://mt.wikipedia.org/wiki/FK_Banat_Zrenjanin">FK Banat Zrenjanin</ref>, li bħalissa jinsabu jilgħabu fil-<ref target="https://mt.wikipedia.org/wiki/Kampjonat_tal-futbol_tas-Serbja">kampjonat Serb</ref>. F'25 dehra ma' Banat, Tošić skorja darbtejn u għen lit-tim biex jevita r-relegazzjoni.</p>
<p>Il-prestazzjonijiet ta' Tošić kemm fuq bażi domestika ma' Banat u anki dik internazzjonali mas-Serbja wassluh biex jiġbed diversi klabbs <ref target="https://mt.wikipedia.org/wiki/Ewropa">Ewropej</ref> fuqu. Nhar is-6 ta' Awwissu 2007, Tošić iffirma kuntratt professjonali ta' erba' snin ma' <ref target="https://mt.wikipedia.org/wiki/FK_Partizan">FK Partizan</ref>.</p>
<p>Nhar it-22 ta' Novembru 2008, il-gazzetta Ingliża <ref target="https://mt.wikipedia.org/wiki/Daily_Mail">Daily Mail</ref> ħabbret li kien hemm diġà negozjati bejn FK Partizan u t-tim Ingliż ta' <ref target="https://mt.wikipedia.org/wiki/Manchester_United_FC">Manchester United</ref> biex Tošić jingħaqad maċ-ċampjins Ewropej fis-suq tat-trasferimenti ta' Jannar 2009.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Dan il-qbil kien suġġett għal applikazzjoni b'suċċess għall-permess tax-xogħol hekk kif il-plejer ma kienx lagħab il-75% tal-partiti tat-tim nazzjonali f'dik l-aħħar sena. Minkejja xniegħat li n-negozjati kienu waqfu wara nuqqas ta' qbil fuq it-termini presonali ta' Tošić, it-trasferiment ġie finalizzat nhar it-2 ta' Jannar 2009, b'kemm Tošić u sieħbu f'Partizan <ref target="https://mt.wikipedia.org/wiki/Adem_Ljajić">Adem Ljajić</ref> jingħaqdu ma' United. Tošić se jilgħab bil-flokk numru 14.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Tošić iddebutta ma' Manchester United nhar l-24 ta' Jannar 2009, meta daħal bħala sostitut għal <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> kontra <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, partita valida għar-raba' rawnd tal-FA Cup 2008–09. Fil-partita segwenti, iddebutta għall-ewwel darba fil-<ref target="https://mt.wikipedia.org/wiki/Premier_League">kampjonat Ingliż</ref> meta daħal bħala sostitut għal <ref target="https://mt.wikipedia.org/wiki/Dimitar_Berbatov">Dimitar Berbatov</ref> fir-rebħa ta' 5–0 li United għamlu fuq <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>.</p>
Internazzjonali
<p>Wara l-parteċipazzjoni tiegħu fil-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_il-21_sena_2007">Kampjonati Ewropej ta' taħt il-21 sena 2007</ref> f'isem is-Serbja, hu ngħata l-ewwel sejħa mat-tim tal-kbar fejn iddebutta fil-fażi ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Finlandja">Finlandja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>. L-ewwel gowls internazzjonali tiegħu waslu fit-12 ta' Awwissu 2009 f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref> meta skorja żewġ gowls fir-rebħa ta' 3–1.</p>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>(SR)  <ref target="http://www.reprezentacija.rs/tosic-zoran/">Profil fuq is-sit uffiċjali tat-tim nazzjonali Serb</ref></item></list>
</text></body></html>