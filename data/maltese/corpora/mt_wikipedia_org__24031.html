<html><body><text id="wikipedia_mt_wikipedia_org__24031.html" ns="0" revid="273102" sourceurl="https://mt.wikipedia.org/wiki/Anton_F._Attard" title="Anton F. Attard" type="wikipedia">Anton F. Attard


<p><hi rend="bold">Anton F. Attard</hi> (<ref target="https://mt.wikipedia.org/wiki/Rabat_(Għawdex)">Rabat (Għawdex)</ref>, 14 ta’ Frar, 1943 - 19 ta' Lulju, 2018) kien storiku, riċerkatur, <ref target="https://mt.wikipedia.org/wiki/Folklorista">folklorista</ref>, awtur u għalliem.</p>
<p>Huwa attenda l-Iskola Primarja tar-Rabat u l-iskola sekondarja fil-Liċeo. Huwa ggradwa bħala għalliem mis-St Michael’s Training College u kompla b’Baċellerat tal-Arti u Masters mill-<ref target="https://mt.wikipedia.org/wiki/Università_ta'_Malta">Università ta' Malta</ref>. Għallem fl-iskejjel tal-Marsa u ż-Żejtun.</p>
Ħidma Politika u Trejdunjonistika
<p>Wara karriera bħala għalliem, Attard kompla l-impjieg maċ-ċivil. Huwa serva wkoll bħala segretarju tas-sezzjoni taċ-ċivil fi ħdan il-General Workers Unions. F’Għawdex, Attard kien responsabbli għall-ftuħ tad-Dipartiment għas-Servizzi Soċjali.  </p>
<p>Fl-1977 inħatar Segretarju tal-Awtorità tad-Djar u aktar tard f’Sezzjoni tal-Ħaddiema Pubbliċi fi ħdan il-GWU. </p>
<p>Fl-1993, Attard ħa f’idu r-responsabbiltà tas-Segretarjat għall-Affarijiet t’Għawdex.</p>
<p>Fl-2003, irtira.</p>
<p>Anton F Attard kien involva ruħu wkoll fil-politika u kkontesta l-elezzjoni f’isem il-Partit Laburista għalkemm ma kienx elett.</p>
Għaqdiet
<p>L-interessi varji tiegħu rawh jissieħeb f’diversi għaqdiet u kumitati fosthom il-Kumitat tal-Kultura f’Għawdex, is-Soċjetà Maltija għall-Arti, Manifattura u Kummerċ, is-Soċjetà Maltija tal-Istorja, il-GWU, l-Akkademja tal-Malti, is-Soċjetà Filatelika Maltija u Għawdxija, iċ-Circolo Gozitano, u fil-Katidral ta’ Għawdex u s-Soċjetà Filarmonika Leone. </p>
<p>Attard għal snin twal investa l-enerġija kollha tiegħu sabiex jiġu ppreservati l-istorja u l-kultura, partikolarment il-kultura folkloristika u popolari ta’ Għawdex. Kien jinsisti favur il-primat tas-Soċjetà Filarmonika Leone fost il-baned Għawdxin u l-primat tal-Katidral ta’ Għawdex fost il-knejjes u l-parroċċi f’Għawdex. </p>
Studji u kitbiet
<p>Attard ħalla ħafna kitbiet u riċerki warajh. Huwa kien traduttur, folklorista u poeta. Attard jibqa’ magħruf għall-kitbiet tiegħu; proża u letteratura, poeżiji, artikli u riċerki.  </p>
<p>Fost l-istudji ta' riċerka tal-folklor ta' Għawdex, Attard ppubblika:  </p>
<p><hi rend="italic">Mill-Ħajja ta’ l-Imgħoddi – Tagħrif Folkloristiku minn Għawdex</hi>. Stampat A*M Printing Ltd. 1991.</p>
<p><hi rend="italic">Logħob Folkloristiku ta’ Għawdex,</hi> (Union Press, 1969).  </p>
<p><hi rend="italic">Mill-Folklore ta’ Għawdex</hi> - <hi rend="italic">Ġabra ta’ Għana u Taqbil,</hi></p>
<p>Mid-Dinja tas-Seħer u tal-Folklor, A. &amp; M. Printing. 2002.   </p>
<p>L-ewwel poeżija li ppubblika kienet Aħjar Bqajt Żgħir fl-1959 fuq ġurnal lokali umoristiku Il-Joker. </p>
<p>Kien jikteb fuq kull gazzetta u għadd bla qies ta’ pubblikazzjonijiet oħra. Huwa ppubblika għadd ta’ kitbiet fuq Il-Joker, It-Torċa, L-Orizzont, Il-Passa, It-Tromba, L-Egħjun, Il-Ħajja f’Għawdex, Tagħna t-Tfal, Programmi tal-Festa ta’ Santa Marija, Għawdex; The Museletter, Il-Qronfla, L-Aurora, Ħbieb il-Presepju, Gozo Philatelic Newsletter, In-Nazzjon, Il-Mument, The Times, The Sunday Times, The Malta Independent u The Malta Independent on Sunday.</p>
<p>Huwa kiteb ukoll l-innu uffiċjali tal-GWU, Magħqudin u tal-lokalità tal-Għarb, Innu lill-Għarb.</p>
Xandir
<p>Huwa kien ukoll kontributur regolari fuq Radju Katidral, kif ukoll fuq bosta programmi tar-radju u televiżjoni nazzjonali, fosthom Għawdex Illum.</p>
</text></body></html>