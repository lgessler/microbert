<html><body><text id="wikipedia_mt_wikipedia_org__16244.html" ns="0" revid="248299" sourceurl="https://mt.wikipedia.org/wiki/Festa_della_Repubblica" title="Festa della Repubblica" type="wikipedia">Festa della Repubblica<figure><caption>Esebizzjoni tal-<ref target="https://mt.wikipedia.org/wiki/Frecce_Tricolori">Frecce Tricolori</ref> waqt iċ-ċelebrazzjonijiet tal-Festa della Repubblica fl-2005.</caption></figure>
<p>Il-<hi rend="bold">Festa della Repubblica</hi> (bil-<ref target="https://mt.wikipedia.org/wiki/Lingwa_Maltija">Malti</ref>: <hi rend="italic">Festa tar-Repubblika</hi>) tiġi ċċelebrata kull sena nhar it-<ref target="https://mt.wikipedia.org/wiki/2_ta'_Ġunju">2 ta' Ġunju</ref> fl-<ref target="https://mt.wikipedia.org/wiki/Italja">Italja</ref> biex tfakkar it-twelid tar-Repubblika Taljana.</p>
<p>Nhar it-2 u t-3 ta' Ġunju 1946 sar ir-<ref target="https://mt.wikipedia.org/wiki/Referendum">referendum</ref> istituzzjonali b'<ref target="https://mt.wikipedia.org/wiki/Suffraġju_universali">suffraġju universali</ref>, fejn it-Taljani ġew mitluba biex jivvutaw sabiex jesprimu rwieħhom fuq liema forma ta' gvern għandu jadotta l-pajjiż wara l-waqgħa tal-<ref target="https://mt.wikipedia.org/wiki/Faxxiżmu">Faxxiżmu</ref>. Bi 12,718,641 vot għal <ref target="https://mt.wikipedia.org/wiki/Repubblika">repubblika</ref> u 10,718,502 voti għal <ref target="https://mt.wikipedia.org/wiki/Monarkija">monarkija</ref>, l-Italja saret repubblika u d-dixxendenti rġiel tad-<ref target="https://mt.wikipedia.org/wiki/Dar_ta'_Savojja">Dar ta' Savojja</ref> ġew eżiljati. Sabiex tiġi kkomemorata dan l-avveniment, parata militari kbira saret fil-qalba ta' Ruma, immexxiha mill-<ref target="https://mt.wikipedia.org/wiki/President_tal-Italja">President tar-Repubblika Taljana</ref> fl-irwol tiegħu bħala Kmandant Suprem tal-Forzi Armati. Il-Prim Ministru, formalment imsejjaħ bħala l-<ref target="https://mt.wikipedia.org/wiki/Prim_Ministru_tal-Italja">President tal-Kunsill tal-Ministri</ref> u uffiċjali għoljin oħra wkoll attendew.</p>
<p>Madwar id-dinja kollha, fl-ambaxxati Taljani saru festeġġjamenti fejn ġew mistiedna l-kapijiet tal-istat tal-pajjiż ospitu. Minn madwar id-dinja bdew jaslu l-awguri minn kapijiet tal-istat lill-President tar-Repubblika Taljana. Qabel il-fundazzjoni tar-Repubblika, il-jum nazzjonali kien isir fl-ewwel Ħadd ta' Ġunju, li kien jaħbat l-anniversarju tal-għotja tal-<ref target="https://mt.wikipedia.org/wiki/Statuto_Albertino">Istatut Albertin</ref>. Bil-liġi numru 336 tal-20 ta' Novembru 2000, iċ-ċelebrazzjonijiet reġgħu tressqu għat-2 ta' Ġunju.</p>
</text></body></html>