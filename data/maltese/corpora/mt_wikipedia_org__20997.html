<html><body><text id="wikipedia_mt_wikipedia_org__20997.html" ns="0" revid="271810" sourceurl="https://mt.wikipedia.org/wiki/Filfla" title="Filfla" type="wikipedia">Filfla<figure><caption>Il-gżejra iżolata ta' Filfla li tinsab lejn in-Nofsinhar estrem tal-arċipelagu Malti</caption></figure>
<p><hi rend="bold">Filfla</hi> hija gżejra ġeoloġikament fqira li tinsab xi ħames kilometri 'l bogħod mill-kosta ta' <ref target="https://mt.wikipedia.org/wiki/Malta">Malta</ref>, u tinsab lejn in-Nofsinhar estrem tal-arċipelagu Malti. Filfoletta hija gżira ferm iżgħar u tinsab xi 100 metru lejn il-Lbiċ ta' Filfla.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa maħsub li l-isem ta' din il-gżira hekk ċkejkna huwa derivat mill-kelma <ref target="https://mt.wikipedia.org/wiki/Lingwa_Għarbija">Għarbija</ref> "felfel" li tfisser tip ta' bżar.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Ambjent
<figure><caption>Mappa ta' Filfla</caption></figure>
<p>Il-gżira ta' Filfla tkopri erja ta' sitt ettari biss, u tista' tiġi deskritta bħala pjanura tal-franka mdawra minn irdumijiet li jlaħħqu mas-60 metru għoli. Hija gżira li qiegħda kontinwament tittiekel mill-elementi tan-natura. Tliet speċi ta' <ref target="https://mt.wikipedia.org/wiki/Għasfur">għasafar</ref> tal-baħar jgħixu fuq din il-gżejra u dawn huma: il-kangu tal-<ref target="https://mt.wikipedia.org/wiki/Ewropa">Ewropa</ref> (huwa stmat li hemm bejn il-ħamest elef u t-tmint elef par), iċ-ċiefa (xi mitejn par) u l-gawwija prima (xi 130 par). Il-gżira ġiet identifikata bħala żona importanti għall-għasafar mill-assoċjazzjoni internazzjonali Bird-Life, prinċipalment minħabba l-kolonja dominanti tal-kangu tal-Ewropa.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-<hi rend="italic">Podarcis filfolensis</hi> hija tip ta' gremxula li titla' mal-ħitan u l-bebbuxu tal-bibien (<hi rend="italic">Lampedusa imitatrix gattoi</hi>) huma speċi endemiċi li jabitaw il-gżejra ta' Filfla. Il-kurrat kbir u salvaġġ jista' jikber sa żewġ metri għoli. L-aċċess għal Filfla huwa possibbli għal għanijiet edukattivi u xjentifiċi biss u l-viżitaturi jridu jiksbu l-permess speċjali mill-MEPA, l-Awtorità tal-Ambjent u l-Ippjanar f'Malta.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Storja
<p>Fuq il-kosta Maltija, faċċata ta' Filfa, wieħed jista' jilmaħ is-siti arkeoloġiċi ta' <ref target="https://mt.wikipedia.org/wiki/Tempji_Megalitiċi_ta’_Malta_u_Għawdex">Ħaġar Qim u tal-Imnajdra</ref>, it-<ref target="https://mt.wikipedia.org/wiki/Torri_tal-Ħamrija">Torri tal-Ħamrija</ref> (wieħed mit-13-il torri tal-għassa li l-Gran Mastru <ref target="https://mt.wikipedia.org/wiki/Martin_de_Redin">Martin de Redin</ref> kien bena madwar ix-xtajtiet ta' Malta sabiex iservu ta' allarm kontra l-għadu) u l-mafkar ta' <ref target="https://mt.wikipedia.org/wiki/Walter_Norris_Congreve">Walter Norris Congreve</ref>, wieħed mill-gvernaturi Brittaniċi ta' Malta, li kien midfun taħt il-baħar fil-fliegu ta' bejn Filfa u Malta.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>L-uniku bini permanenti li kien jeżisti fuq din il-gżira ċkejkna kien il-<ref target="https://mt.wikipedia.org/wiki/Kappella">kappella</ref> mibnija ġewwa għar fl-1343<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, li sfat meqruda flimkien mal-għarqa ta' parti mill-gżira stess permezz ta' terremot li laqat il-gżejjer Maltin fl-1856. Mappa ta' Malta li tmur lura għall-1798 turi li kien hemm forti, fanal u monasteru b'kappella fuq Filfla.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Matul il-ħakma Brittanika, il-forzi navali u tal-ajru tar-<ref target="https://mt.wikipedia.org/wiki/Renju_Unit">Renju Unit</ref> użaw l-gżira ta' Filfla bħala bersall ta' prattika. Dan l-użu waqaf fl-1971 u wieħed ġieli għadu jsib skrataċ użati fuq il-gżejra jew madwarha.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> Filfla saret rikonoxxuta bħala riżerva naturali għall-għasafar fl-1980. Il-liġi li stabbiliet lil Filfla bħala riżerva naturali daħlet fis-seħħ fl-1988; liġi essenzjali li elevat ir-restrizzjonijiet fuq l-aċċess u l-użu tat-territorju, inkluż il-projbizzjoni tas-sajd minn mil nawtiku 'l ġewwa madwar il-gżira<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> sabiex jiġi assigurat l-għajxien tas-sajjieda għaliex seta' kien hemm xi materjal splussiv li kien għadu ma splodiex.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Filfla ġiet invokata f'tilwim territorjali dwar il-blata kontinentali bejn il-<ref target="https://mt.wikipedia.org/wiki/Libja">Libja</ref> u Malta. Il-każ ittella' quddiem il-Qorti Internazzjonali tal-Ġustizzja fl-1985 u essenzjalment il-gżejra ġiet injorata mill-kalkoli.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Leġġendi
<p>Il-ġrajja tal-ħolqien ta' Filfla hija marbuta mal-leġġendi dwar il-formazzjoni tal-Maqluba. Skont leġġenda jingħad li ż-żona fejn issa hemm il-Maqluba kienet abitata minn nies li kienu jgħixu b'tant libertinaġġ li ġar widdibhom li kienu qed jgħixu fid-dnub, iżda huma ma tawx kas. Għaldaqstant Alla xtaq jikkastiga lill-midinbin billi jibla' l-insedjament, u salva biss lill-ġar għaqli. Imbagħad jingħad li l-anġli waddbu framment tal-insedjament fil-baħar, u b'hekk inħolqot il-gżejra ta' Filfla.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Films
<p>Filfla ntużat bħala "<hi rend="italic">Scab Island</hi>" fil-film tal-1980, "<hi rend="italic">Popeye</hi>".</p>
</text></body></html>