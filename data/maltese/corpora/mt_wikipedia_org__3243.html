<html><body><text id="wikipedia_mt_wikipedia_org__3243.html" ns="0" revid="271117" sourceurl="https://mt.wikipedia.org/wiki/Anastasju_Cuschieri" title="Anastasju Cuschieri" type="wikipedia">Anastasju Cuschieri
<p><hi rend="bold">Anastasju Cuschieri</hi> (Valletta 27 ta' Jannar <ref target="https://mt.wikipedia.org/wiki/1876">1876</ref> - <ref target="https://mt.wikipedia.org/wiki/25_ta'_Lulju">25 ta' Lulju</ref> <ref target="https://mt.wikipedia.org/wiki/1962">1962</ref>) kien patri, senatur, professur tal-filosofija u awtur.</p><figure><caption>Anastasju Cuschieri bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
Patri Karmelitan
<p>Huwa ħa l-voti reliġjużi bħala Patri Karmelitan nhar it-28 ta' Awwissu 1891. Patri Anastasju wara l-istudji tiegħu f'Malta kiseb Dottorat fil-Filosofija fl-Universita Gregorjana ta' Ruma. Fl-1902 sar Professur tal-Filosofija. Kitbiet tiegħu dehru fir-<hi rend="italic">Rivista di Filosofia Neo-Scolastica</hi> ta’ Milan. Lura Malta, Patri Anastasju sar membru tal-Kunsill tal-Università, fejn ippresieda fuq il-Fakultà tax-Xjenza u kien eżaminatur tal-istudenti fit-Taljan. Huwa kien kien elett darbtejn bħala Pirjol Provinċjali tal-Ordni Karmelitan f'Malta.</p>
Politiku
<p>Anastasju Cuschieri kien ukoll Senatur f'isem il-gradwati tal-Università fl-ewwel żewġ legislaturi ta' Gvern Malti, dawk tal-1921 u tal-1932. Kien membru tal-Partit Nazzjonalista, u matul it-Tieni Gwerra Dinjija l-Gvern Kolonjali Ingliż kien żamm għajnejh fuqu minħabba t-twemmin politiku tiegħu.</p>
Poeta
<figure><caption>Bolla kommemorattiva</caption></figure>
<p>Huwa magħruf bħala l-Poeta tal-Madonna, għall-ħafna poeżiji tiegħu fuq il-Madonna, li huma fost l-aqwa fil-letteratura Maltija. Huwa poeta Romantiku (fil-kontenut) u klassiku (fil-metrika).</p>
<p><hi rend="italic">Il-Kelma Maltija</hi> hija waħda mill-isbaħ poeżiji tiegħu:</p>
Din biss, ħabib ta’ qalbi,għandi; din Alla tani,dil-kelma li bi ġmielhanitgħaxxaq ser tarani.

Min qal li tqila u timxibħas-sriep tkaxkar fuq żaqqha?Ħares kemm hi ħafifa,kif titla’ u togħla f’daqqa...

Bħalma l-ħaddied fil-forġal-ewwel jikwi l-ħadida,imbagħad ftit ftit jaħdimhasa tiġi kif iridha...

Hekk jien il-kelma mn’idimhux malli dak nitlaqha,bħal min iwaddab ġeblama jafx fejn sejra taqa’

‘mma qabel inrattabhafi ħsiebi bħal għaġina,imbagħad koċċ koċċ bis-sabarnagħtiha sura u żina.

U nibqa’ nħares lejha,nara jekk qiegħda sewwa,jekk rieqda jew mifluġa,jekk nieqsa minn xi ħlewwa:

U meta ħajja tferfernilmaħha tgħodd għal ħbiebihemmhekk, għax nistħi ngħidu,nitgħaxxaq dlonk bi ħsiebi,

u bil-kelma li titla’minn qalbi għal fuq fommi,safja, ħelwa, sabiħa,kif għallmithieli ommi,

kif dari l-Belt, kif għadekfl-irħula llum tismagħha,bla xniexel fuq sidirha,fqajra, ’mma kollox tagħha.

Din biss, ħabib ta’ qalbi,għandi; din Alla tani,dil-kelma li bi ġmielhanitgħaxxaq qed tarani.”
Mewt
<p>Wara marda kiefra li damet tliet snin u kważi pparalizzatu, Anastasju Cuschieri miet nhar il-<ref target="https://mt.wikipedia.org/wiki/25_ta'_Lulju">25 ta' Lulju</ref> <ref target="https://mt.wikipedia.org/wiki/1962">1962</ref>, jum qabel il-mewt ta' <ref target="https://mt.wikipedia.org/wiki/Dun_Ġorġ_Preca">San Ġorġ Preca</ref>.</p>
Ħoloq esterni
<list type="unordered"><item><ref target="http://www.akkademjatalmalti.com/page.asp?p=21456&amp;l=1">L-Akkademja tal-Malti</ref></item>
<item><ref target="http://www.allmalta.com/folklore/p_015.html">allmalta.com</ref></item>
<item><ref target="http://anastasjucuschieri.wordpress.com/">Patri Anastasju Cuschieri</ref></item>
<item><ref target="http://www.karmelitanimalta.org/persunaggi/persunaggi02.htm">Patri Anastasju Cuschieri</ref></item></list>
<list type="unordered"><item><ref target="https://mt.wikipedia.org/wiki/Filosofija_f'Malta">Filosofija f'Malta</ref></item></list></text></body></html>