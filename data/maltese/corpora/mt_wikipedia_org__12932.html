<html><body><text id="wikipedia_mt_wikipedia_org__12932.html" ns="0" revid="268705" sourceurl="https://mt.wikipedia.org/wiki/Charles_Manson" title="Charles Manson" type="wikipedia">Charles Manson
<p><hi rend="bold">Charles Milles Manson</hi> (<ref target="https://mt.wikipedia.org/wiki/Cincinnati">Cincinnati</ref>, <ref target="https://mt.wikipedia.org/wiki/12_ta'_Novembru">12 ta' Novembru</ref> <ref target="https://mt.wikipedia.org/wiki/1934">1934</ref> – <ref target="https://mt.wikipedia.org/wiki/Bakersfield">Bakersfield</ref>, <ref target="https://mt.wikipedia.org/wiki/19_ta'_Novembru">19 ta' Novembru</ref> <ref target="https://mt.wikipedia.org/wiki/2017">2017</ref>) huwa <ref target="https://mt.wikipedia.org/wiki/Kriminali">kriminali</ref> <ref target="https://mt.wikipedia.org/wiki/Stati_Uniti_tal-Amerika">Amerikan</ref> li mexxa dik li saret magħrufa bħala l-Familja Manson (<hi rend="italic">Manson Family</hi>), grupp ta' żgħażagħ iffurmat lejn l-aħħar tas-snin sittin f'<ref target="https://mt.wikipedia.org/wiki/Kalifornja">Kalifornja</ref>.<ref target="https://mt.wikipedia.org/wiki/Il-Paġna_prinċipali#cite_note-bugliosi313-1">[1]</ref> Hu ġie mixli bil-konfoffa għall-qtil ta' <ref target="https://mt.wikipedia.org/wiki/Sharon_Tate">Sharon Tate</ref> u ta' <ref target="https://mt.wikipedia.org/wiki/Leno_u_Rosemary_LaBianca">Leno u Rosemary LaBianca</ref>, li saru mill-membri tal-grupp skont l-istruzzjonijiet tiegħu. Aktar tard instab ħati ta' dawn l-omiċidji.</p>
<p>Fi żmien il-formazzjoni tal-<hi rend="italic">Familja</hi>, Manson kien ekskarċerat, li kien qatta' nofs ħajtu f'faċilitajiet korrettivi wara serje ta' offiżi. Fil-perjodu qabel il-qtil, hu kien okkażjonalment ikun membru tal-industrija mużikali ta' <ref target="https://mt.wikipedia.org/wiki/Los_Angeles">Los Angeles</ref>. Wara li Manson instab ħati tad-delitti, ir-reġistrazzjonijiet tal-kanzunetti miktuba u kantati minnu ħarġu kummerċjalment. Fid-deċennji segwenti, artisti bħal <ref target="https://mt.wikipedia.org/wiki/Guns_N'_Roses">Guns N' Roses</ref> u <ref target="https://mt.wikipedia.org/wiki/Marily_Manson">Marily Manson</ref> kantaw dawn il-kanzunetti.</p>
<p>Il-<ref target="https://mt.wikipedia.org/wiki/Piena_kapitali">piena tal-mewt</ref> mogħtija lil Manson ġiet awtomatikament ridotta għal <ref target="https://mt.wikipedia.org/wiki/Għomor_il-ħabs">għomor il-ħabs</ref> meta deċiżjoni tal-1972 mill-Qorti Suprema ta' California temporanjament eliminat il-piena tal-mewt.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-istabbiliment mill-ġdid tal-piena kapitali f'California ma affetwatx lil Manson, li jinsab detenut fil-Corcoran State Prison.</p>
Bijografija
It-tfulija
<p>Charles Manson twieled fl-1934 ġewwa <ref target="https://mt.wikipedia.org/wiki/Cincinnati">Cincinnati</ref>, <ref target="https://mt.wikipedia.org/wiki/Ohio">Ohio</ref>. Ommu, Kathleen Maddox, trabbiet f'familja reliġjuża u dixipplinata. Kawża ta' din l-istil ta' ħajja kemmxejn riġidu, hi ħarbet mid-dar meta kellha sittax-il sena u biex taqla' l-għajxien tagħha ddeċidiet li tibda taħdem bħala <ref target="https://mt.wikipedia.org/wiki/Prostituzzjoni">prostituta</ref>. Charles kien konċepit kawża ta' wieħed mir-rapporti li kellha ommu, u meta ġiet mistoqsiha x'kien se jkun l-isem li kienet se tagħti lil binha, hi ma kinitx taf x'ħa tirrispondi, tant li l-wild il-ġdid ingħata l-isem ta' "No Name Maddox". Kienu ftit xhur wara li t-tifel ingħata l-isem ta' Charles, waqt li kunjomu kien Manson, minħabba li ommu għal dak il-perjodu kienet miżżewwġa lil ċertu wieħed bl-isem ta' William Manson.<ref target="https://mt.wikipedia.org/wiki/Il-Paġna_prinċipali#cite_note-ċertifikat-twelid-3">[3]</ref></p>
<p>Wara l-arrest ta' ommu minħabba problemi marbuta mad-<ref target="https://mt.wikipedia.org/wiki/Droga">droga</ref> u xi serqiet, fl-età ta' ħames snin it-tfajjel Charles ġie afdat f'idejn iz-zijiet tiegħu li kienu jgħixu f'<ref target="https://mt.wikipedia.org/wiki/West_Virginia">West Virginia</ref>. Minħabba li kienu fanatiċi tar-reliġjon, imponew fuq in-neputi edukazzjoni stretta u ħarxa. Manson kien l-aktar igerger fuq iz-ziju, li kien jinsultah u jumiljah quddiem kulħadd; Manson stess stqarr li darba minnhom zijuh obbligah jilbes ta' tifla fl-ewwel ġurnata tal-iskola, fejn imbarazzah quddiem sħabu kollha tal-iskola.</p>
<p>Zijuh kien jivvjolentah u beda jfittex kif seta' jeħles minnu permezz tal-<ref target="https://mt.wikipedia.org/wiki/Adozzjoni">adozzjoni</ref>. Il-fastidji kollha li sofra kkontribwew għall-bidla fil-<ref target="https://mt.wikipedia.org/wiki/Psike">psike</ref> ta' Charles, fejn ħarab mid-dar ta' tnax-il sena u trabba qalb it-toroq.</p>
L-adoloxxenza u l-ewwel sinjali ta' bidla
<p>Fil-fażi tal-adoloxxenza bdiet il-ħajja tiegħu bħala kriminal, fejn iddedika ħinu f'serqiet fuq karozzi u f'serqiet fi ħwienet. Fi żmien ftit xhur ġie arrestat u karċerat f'<ref target="https://mt.wikipedia.org/wiki/Virginia">Virginia</ref>. F'dan l-istess ħabs Charles sofra minn aktar vjolenza minn sħabu li kienu ikbar minnu. Imdejjaq bl-abbużi kontinwi fuqu, Charles tgħallem kif jiddefendi ruħu u l-instabilità mentali tiegħu bdiet tikber aktar. Il-piena tiegħu fil-ħabs ġiet estiża meta qasam il-<ref target="https://mt.wikipedia.org/wiki/Kranju">kranju</ref> ta' detentur u fera lil ieħor b'oġġett bla ponta. Fl-1954, meta kellu 20 sena, ġie meħlus mill-ħabs.</p>
<p>Manson kien mogħni b'makakkerija u l-abilità ta' kif jitkellem ma kinitx differenti: fi ftit seduti ta' dibattitu rnexxielu jdawwar il-kummissjoni favurih u jikkonvinċiha li jixraqlu l-libertà proviżorja. Charles deher li kien inbidel. F'Jannar tal-1955, iżżewweġ lil Rosalie Jean Willis, tfajla li kienet taħdem l-isptar. Skont kif jistqarr hu, hu sab ferħ ġenwin, anke jekk kien ta' ftit żmien, fil-ħajja miżżewġa tiegħu, u kien jirnexxielu jsostni ż-żwieġ tagħhom permezz ta' xi xogħlijiet u serq ta' karozzi.<ref target="https://mt.wikipedia.org/wiki/Il-Paġna_prinċipali#cite_note-bugliosi137-4">[4]</ref></p>
<p>Rosalie tat il-ħajja lit-tifel tagħhom, Charles Manson Jr., waqt li Manson kien qed jiskonta sentenza l-ħabs. Matul l-ewwel sena tiegħu f'Terminal Island, Manson irċieva visti mingħand martu u ommu, li kienu qed jgħixu flimkien ġewwa <ref target="https://mt.wikipedia.org/wiki/Los_Angeles">Los Angeles</ref>; imma f'Marzu tal-1957, meta l-visti ma' martu waqfu, ommu infurmatu li Rosalie kienet qed tgħix ma' raġel ieħor. Il-mara tiegħu, li kienet kontra l-ħajja kriminali tar-raġel tagħha, kiseb id-<ref target="https://mt.wikipedia.org/wiki/Divorzju">divorzju</ref> u Charles ġie impriġunat mill-ġdid f'ħabs f'California.</p>
Il-Familja
<p>Charles ġie meħlus fuq <ref target="https://mt.wikipedia.org/wiki/Libertà_kondizzjonali">libertà kondizzjonali</ref> f'Marzu tal-1967, sena fejn il-moviment <ref target="https://mt.wikipedia.org/wiki/Hippie">hippie</ref> kien jinsab fl-aqwa tiegħu u, hekk kif ħareġ, ingħaqad immedjatament magħhom. Fil-fatt, sar sostenitur tal-<ref target="https://mt.wikipedia.org/wiki/The_Beatles">Beatles</ref> u inbidel għal mużiċista hippie, fejn ta l-frott lit-tagħlim li kien ħa fil-ħabs minn karċerat anzjan li kien għallmu kif idoqq il-<ref target="https://mt.wikipedia.org/wiki/Kitarra">kitarra</ref>.</p>
<p>Charles kien qed jipponta lejn is-suċċess u ddeċieda li jmur <ref target="https://mt.wikipedia.org/wiki/San_Francisco">San Francisco</ref>, fejn hemmhekk stabilixxa ruħu bħala <ref target="https://mt.wikipedia.org/wiki/Guru">guru</ref>. Dan kien fi żmien il-leġġendarju "<ref target="https://mt.wikipedia.org/wiki/Summer_of_Love">Summer of Love</ref>", fejn ġabar madwaru grupp ta' żgħażagħ (kemm ġuvintur kif ukoll tfajliet)<ref target="https://mt.wikipedia.org/wiki/Il-Paġna_prinċipali#cite_note-bugliosi137-4">[4]</ref> li kienu affaxxinati bil-kariżma tiegħu, mill-kitarra tiegħu u mill-kapaċità li kellu kif jitħaddet man-nies. Huma ħadu l-isem ta' <hi rend="italic">The Family</hi> ("Il-Familja"), jew <hi rend="italic">The Manson Family</hi>, minkejja li Manson dejjem innega li kien hu stess li tahom dak l-isem għall-grupp. Hu rnexxielu jiġbor madwaru numru mhux ħażin ta' segwaċi (madwar 50 persuna): ħafna minnhom kienu żgħażagħ li kellhom ħajja diffiċli bħal Charles, bi problemi familjari, diffikulta biex jintegraw fil-komunità u tal-passat mhux faċli li għaddew minnhom. Għalihom, Manson kien guru kif kienet tipprofetizza dottrina partikulari: kien jagħmilha tar-riinkarnat ta' <ref target="https://mt.wikipedia.org/wiki/Ġesù">Ġesù Kristu</ref> u s-segwaċi tiegħu kienu devoti ħafna tiegħu. Prinċipju li kien jiddistingwi lil Charles minn esponenti oħra kontemporanji tal-moviment hippie, kien id-disprezz li kien iħoss fil-konfronti tas-suwed. <hi rend="italic">The Family</hi>, taħt il-gwida stretta tiegħu, kienet tgħajjex lilha nnifisha b'permezz ta' serqiet u attivitajiet kriminali oħra. Bejn serqa u oħra, kienu jdoqqu l-kitarra u kienu jagħmlu użu mill-<ref target="https://mt.wikipedia.org/wiki/Ħaxixa">ħaxixa</ref> u l-<ref target="https://mt.wikipedia.org/wiki/LSD">LSD</ref>. L-attività tas-setta ta' Manson ma kinitx limitata biss għas-serqiet, iżda kienet testendi sa anke omiċidji. Manson iffonda wkoll moviment ambjentalista msejjaħ <hi rend="italic">ATWA</hi> (akronimu għal "Air, Trees, Water, Animals") li kien jiġġieled biex jissalvagwardja n-natura u l-kreaturi tagħha, fejn xi membri tal-"Familja" kienu jagħmlu parti minn dan il-grupp.</p>
<p>Charles xtaq li jsir mużiċista famuż bħall-idoli tiegħu u fis-sajf tal-1968 waslet dik l-opportunità li tant kien ilu joħlom għaliha. <ref target="https://mt.wikipedia.org/wiki/Dennis_Wilson">Dennis Wilson</ref> tal-grupp <ref target="https://mt.wikipedia.org/wiki/The_Beach_Boys">The Beach Boys</ref> tella' żewġ nisa ta' Manson li kienu qed jistennew karozza biex twassalhom u ġabhom fid-dar tiegħu f'Pacific Palisades xi sigħat wara. Fir-ritorn tiegħu lura d-dar wara li kien mar jagħmel sessjoni ta' rekording, Wilson ġie milqugħ fir-residenza tiegħu minn Manson, li ħareġ mid-dar. Bil-flus ta' Wilson hu daħal fi studjo diskografiku ta' <ref target="https://mt.wikipedia.org/wiki/Los_Angeles">Los Angeles</ref>. Il-ħolma tiegħu taret mar-riħ u l-ossessjoni li xi darba jsir artista mużikali kompliet tossessjonah għal dejjem. Kanzunetta tiegħu, <hi rend="italic">Cease to Exist</hi>, reġgħet saret mill-Beach Boys u ddaħlet fl-album <ref target="https://mt.wikipedia.org/wiki/20/20">20/20</ref> (1969) b'titlu ġdid (<hi rend="italic">Never Learn Not to Love</hi>), b'xi modifiki żgħar fil-versi u fil-<ref target="https://mt.wikipedia.org/wiki/Bridge_(mużika)">bridge</ref>, ħaġa li qajmet rabja mhux ftit f'Manson fil-konfronti tal-eks-ħabib tiegħu.</p>
L-omiċidji
<p>Fid-9 ta' Awwissu 1969, Manson ippjana inkursjoni f'<ref target="https://mt.wikipedia.org/wiki/Cielo_Drive">Cielo Drive</ref>, subborg sinjur ta' Los Angeles, bl-għan li jiħol fil-<ref target="https://mt.wikipedia.org/wiki/10050_Cielo_Drive">villa</ref> ta' <ref target="https://mt.wikipedia.org/wiki/Roman_Polanski">Roman Polanski</ref> fejn <ref target="https://mt.wikipedia.org/wiki/Sharon_Tate">Sharon Tate</ref>, attriċi u l-mara tar-reġista, li kienet tinsab fit-tmien xahar tat-tqala, kienet qed tilqa' ġewwa darha xi mistiedna: Jay Sebring, parrukkier tal-attriċi, Abigail Folger, it-tifla tal-imprenditur tal-kaffetterija "Folger", Wojiciech Frykowski, l-għarus ta' Abigail.</p>
<p>Charles qagħad jistenna fil-karozza (oħrajn isostnu li hu baqa' fir-razzett fejn kienet tiltaqa' l-organizzazzjoni) fejn ordna lis-segwaċi tiegħu biex jesegwixxu l-istraġi. Dawk li segwew l-ordnijiet kienu <ref target='https://mt.wikipedia.org/wiki/Charles_"Tex"_Watson'>Charles "Tex" Watson</ref> (li ngħata l-kmand tal-missjoni minn Manson), <ref target="https://mt.wikipedia.org/wiki/Susan_Atkins">Susan Atkins</ref>, <ref target="https://mt.wikipedia.org/wiki/Patricia_Krenwinkel">Patricia Krenwinkel</ref> u <ref target="https://mt.wikipedia.org/wiki/Linda_Kasabian">Linda Kasabian</ref>. Dawn avvanzaw lejn il-villa armati bi skieken, xkubetta u ħajta <ref target="https://mt.wikipedia.org/wiki/Najlon">najlon</ref> twila 13-il metru. Fil-wasla tagħhom fuq il-post, l-erbgħa qatgħu il-wajers tat-telefown biex inaqqsu ċ-ċans li jiġu msejħa l-pulizja ġaladarba jidħlu fid-dar. Madanakollu ġew innutati minn ħabib tal-gwardjan tal-villa, Stephen Earl Parent, li minnufih ġie maqtul minn sparatura ta' Tex Watson.</p>
<p>Meta daħlu fil-villa, il-membri tal-<hi rend="italic">Familja</hi> ma wrew l-ebda ħniena. L-ewwel li ġie maqtul kien il-barbier Sebring, li talab bil-ħniena li jħallu ħajja lil Tate minħabba li kienet tqila, imma ġie ferit bi sparatura fl-abt tiegħu u spiċċa b'serje ta' daqqiet bis-sikkina. Il-vittima segwenti kien Frykowski, li kien maqtul minn Susan Atkins. L-istess destin kien lest għal Folger, li ripetutament ingħata daqqiet bis-sikkina. L-aħħar vittma kienet Sharon Tate, li għaliha kien qed jistenniha destin aktar kiefer. Fil-fatt, ġiet imsawta, ittortura bil-ħajta tan-najlon u ngħatat 16-il daqqa bis-sikkina fuq sidirha.</p>
<p>Susan Atkins użat ftit demm tal-attriċi maqtula u fuq il-bieb, liema minnu kienu daħlu, kitbet il-kelma "PIG" (majjal hu wkoll terminu Amerikan li jiġu wżat b'disprezz lejn il-pulizija, u "Piggies" hu t-titlu tal-kanzunetta tal-Beatles). Fuq il-mera tal-kamra tal-banju ġiet miktuba l-espressjoni Ingliża <hi rend="italic"><ref target="https://mt.wikipedia.org/wiki/Helter_Skelter_(kanzunetta)">Helter Skelter</ref></hi>, fejn din il-frażi tindika ż-żrieżaq taħt forma ellikali tal-Luna Parks. Manson interpretaha bħala "il-wasla tal-kaos" u "tmiem id-dinja", it-titlu ta' kanzunetta tal-Beatles li Manson interpretah bħala messaġġ apokalittiku sublimi. Mill-massakru rnexxielu jeħlisha biss ir-reġista Roman Polanski li kien fuq xogħol fl-<ref target="https://mt.wikipedia.org/wiki/Ingilterra">Ingilterra</ref> (kien għadu kif lesta mill-produzzjoni ta' <hi rend="italic"><ref target="https://mt.wikipedia.org/wiki/Rosemary's_Baby_(film)">Rosemary's Baby</ref></hi>).</p>
<p>Il-massakri tal-grupp ma waqfux hemm, hekk kif il-jum segwenti ġew maqtula l-merċier <ref target="https://mt.wikipedia.org/wiki/Leno_u_Rosemary_LaBianca">Leno LaBianca</ref> u l-mara tiegħu Rosemary: it-tnejn li huma ngħataw serje ta' daqqiet bis-sikkina fuq sidirhom. Fil-fatt, Rosemary sofriet 41 daqqa ta' sikkina wara mewtha.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fuq il-ħitan inkitbu l-frażijiet "Death to pigs" bid-demm tal-vittmi u, fuq il-friġġ tal-kċina ġie minflok miktub, b'deformazzjoni grammatika evidenti, "Healter Skelter". Il-katavru ta' Leno LaBianca ġie misjub b'furketta mwaħħla fl-istonku.</p>
<p>Vittma oħra li ma ħelsitx minn id il-massakru ta' Manson kien għalliem tal-mużika, <ref target="https://mt.wikipedia.org/wiki/Gary_Hinman">Gary Hinman</ref>, li xi ftit xhur qabel kien ospita lill-<hi rend="italic">Familja</hi> però ftit wara kien keċċiehom. Anke hu ġie maqtul b'daqqiet bis-sikkina: fuq il-ħitan dehret il-frażi "Majjal politiku".</p>
<p>L-aħħar omiċidju attribwit għall-<hi rend="italic">Familja</hi> kien wieħed ta' membru stess tas-setta, <ref target="https://mt.wikipedia.org/wiki/Donald_Shea">Donald Shea</ref> (imlaqqam "Shorty"), li kien akkużat talli abbanduna l-organizzazzjoni u li kien iżżewweġ mara sewda. Hu ġie maqtul brutalment fis-26 ta' Awwissu 1969 u ġismu ġie maqtugħ f'disa' biċċiet.</p>
<p>L-attività kriminali tal-"Familja" kompla mingħajr ebda kuntrast għal madwar sentejn, sakemm l-<ref target="https://mt.wikipedia.org/wiki/Avukat">avukat</ref> <ref target="https://mt.wikipedia.org/wiki/Vicent_Bugliosi">Vicent Bugliosi</ref>, ta' oriġini Taljana, irnexxielu wara ħafna indaġni jsib il-provi neċessarji biex jakkuża lil Manson. Xi segwaċi minn tiegħu ttradewh; testimonjanza fundamentali kienet Linda Kasabian, it-tfajla li kienet kostretta tagħmel il-gwardja fil-lejl tad-9 ta' Awwissu 1969. B'hekk, Charles ġie arrestat għal dak li baqa' magħruf bħala <hi rend="italic">Il-każ Tate-La Bianca</hi> u ġie akkużat li kien hu li ordna biex dawn l-omiċidji jseħħu.</p>
Il-proċess
<figure><caption>Charles Manson f'ritratt tal-1971</caption></figure><p>Fl-1970 beda l-proċess kontra Charles Manson. Hu ppreżenta ruħu b'X fuq moħħu bħala simbolu distintiv: sussegwentament, wara ħafna snin ta' ħabs, Manson immodifika din l-inċiżjoni u biddilha għal <ref target="https://mt.wikipedia.org/wiki/Svastika">svastika</ref>. Il-proċess daħal fl-istorja tal-qorti Amerikana għat-tul li ħa: id-dibattitu preliminarju ħa madwar sena. Charles ammetta l-omiċidji tal-għaqda tiegħu (minbarra azzjonijiet kriminali oħra kommessi) u żvela kif fil-"lista sewda" tiegħu kien hemm personaġġi oħra tal-ispettaklu bħal <ref target="https://mt.wikipedia.org/wiki/Liz_Taylor">Liz Taylor</ref>, <ref target="https://mt.wikipedia.org/wiki/Steve_McQueen">Steve McQueen</ref>, <ref target="https://mt.wikipedia.org/wiki/Richard_Burton">Richard Burton</ref> u <ref target="https://mt.wikipedia.org/wiki/Frank_Sinatra">Frank Sinatra</ref>.</p>
<p>Fid-29 ta' Marzu 1971, il-proċess ingħaqad bil-kundanna għall-mewt lill-"Familja" sħiħa, imma fl-1972 l-istat ta' California abolixxa l-piena tal-mewt,<ref target="https://mt.wikipedia.org/wiki/Il-Paġna_prinċipali#cite_note-bugliosi488-6">[6]</ref> u Manson u s-setta tiegħu ngħataw minflok sentenza ta' għomor il-ħabs, preċiżament fil-<ref target="https://mt.wikipedia.org/wiki/Corcoran_State_Prison">Corcoran State Prison</ref>.</p>
<p>Fil-25 ta' Marzu 2007, fil-ħabs ta' Corcoran, il-ħdax-il udjenza rikjesta minn Manson biex jikseb il-libertà kondizzjonali ġiet rifjutata. Ir-raġel, li issa kellu 74 sena (liema 42 sena minnhom kien qattagħhom il-ħabs), ma kienx preżenti waqt l-udjenza, imma tarraf lill-istampa li fl-2012 se jippreżenta puntwalment it-tnax-il domanda għall-ħelsien tiegħu.</p>
L-ipoteżi fuq l-omiċidji
<p>Mhuwiex fiċ-ċert ir-raġunijiet li wasslu lis-setta ta' Manson biex toqtol. Xi speċjalisti taw għad-dawl l-ipoteżi li Manson seta' kien ossesjonat bil-fama: minħabba li ma kienx irnexxielu jsir stilla mużikali bħalma kien dejjem xtaq hu fittex l-alternattiva l-aktar ħafifa – omiċidji mingħajr sens li setgħu jattiraw l-attenzjoni tal-pubbliku. Oħrajn isostnu li Charles, li kien għex fil-faqar u qalb it-toroq, kien jobgħod il-persuni sinjuri u famużi. B'kawża t'hekk, hu ried joqtol kemm-il persuna famuża possibbli.</p>
<p>Hu mifhum li bil-frażi "DEATH TO PIGS" ("Mewt lill-Majjali") Manson riedu juri r-rabja tiegħu fil-konfront tal-istilel tal-ispettaklu, fejn sejjħilhom "majjali" għall-ħajja materjali u mimlija eċċessività.</p>
<p>L-istess Manson, minflok, irrisponda li kienu l-Beatles b'Helter Skelter li kienu ispirawh. Hu kien jemm li kien individwa fil-lirika tal-kanzunetta speċi ta' "messaġġ profetiku" indirizzat għalih li ordnalu biex ixerred il-kaos. Manson qal li kien qatel lil Sharon Tate minħabba li ried jagħti l-ħtija lill-komunità Afro ġewwa l-Istati Uniti, fejn dawn setgħu irrebellaw u kissru l-komunità bajda; imma l-Afroamerikani ma setax jirnexxielhom li jiggvernaw u setgħu jitolbu l-għajnuna lill-bojod li rnexxielhom isalvaw, fosthom lil Charles Manson innifsu.</p>
Manson fil-kultura popolari
<list type="unordered"><item>Hu minn ismu, flimkien mal-kunjom tal-attriċi <ref target="https://mt.wikipedia.org/wiki/Marilyn_Monroe">Marilyn Monroe</ref>, li ispira lill-kantant Brian Hugh Warner biex jikkomponi l-isem tal-ispettaklu <ref target="https://mt.wikipedia.org/wiki/Marilyn_Manson">Marilyn Manson</ref>.</item>
<item><hi rend="italic"><ref target="https://mt.wikipedia.org/wiki/The_Downward_Spiral">The Downward Spiral</ref></hi>, it-tieni album ta' <ref target="https://mt.wikipedia.org/wiki/Nine_Inch_Nails">Nine Inch Nails</ref>, ġie reġistrat fid-dar fejn Sharon Tate kienet ġiet assassinata. It-titli <hi rend="italic">Piggy</hi> u <hi rend="italic">March of the Pigs</hi> huma eku tal-kitbiet bid-demm li ġew magħmula fuq il-ħitan mill-"Familja".</item>
<item><hi rend="italic"><ref target="https://mt.wikipedia.org/wiki/Portrait_of_an_American_Family">Portrait of an American Family</ref></hi>, l-ewwel album ta' <ref target="https://mt.wikipedia.org/wiki/Marilyn_Manson">Marilyn Manson</ref>, kien ukoll reġistrat fl-1993 flimkien ma' <ref target="https://mt.wikipedia.org/wiki/Trent_Reznor">Trent Reznor</ref> fi ħdan id-dar fejn ġiet maqtula Sharon Tate.</item>
<item><hi rend="italic"><ref target="https://mt.wikipedia.org/wiki/Bloodbath_in_Paradise">Bloodbath in Paradise</ref></hi>, kanzunetta ta' <ref target="https://mt.wikipedia.org/wiki/Ozzy_Osbourne">Ozzy Osbourne</ref> preżentata fl-album <hi rend="italic"><ref target="https://mt.wikipedia.org/wiki/No_Rest_of_the_Wicked">No Rest of the Wicked</ref></hi>, titratta l-imwiet kommessi mill-"Familja".</item>
<item>Grupp tal-muika rap minn Memphis, Tennessee, kien jismu Manson Family u ħarġu album taħt l-isem ta' <hi rend="italic">Heltah Skeltah</hi>.</item>
<item><ref target="https://mt.wikipedia.org/wiki/Dennis_Wilson">Dennis Wilson</ref>, batterista tal-grupp <ref target="https://mt.wikipedia.org/wiki/The_Beach_Boys">The Beach Boys</ref>, kien qasam appartament ma' Charles Manson f'14400 Sunset Drive ġewwa Beverly Hills.</item>
<item><ref target="https://mt.wikipedia.org/wiki/Chucky">Chucky</ref>, persunaġġ ta' serje fittizja ta' films tal-biża' li l-isem oriġinali tiegħu kien Charles Lee Ray, ħa ismu minn tliet kriminali Amerikani ċelebri: Charles Manson, <ref target="https://mt.wikipedia.org/wiki/Henry_Lee_Lucas">Henry Lee Lucas</ref> u <ref target="https://mt.wikipedia.org/wiki/James_Earl_Ray">James Earl Ray</ref>.</item>
<item>F'<hi rend="italic"><ref target="https://mt.wikipedia.org/wiki/Merry_Christmas,_Charlie_Manson!">Merry Christmas, Charlie Manson!</ref></hi>, id-29 episodju tat-tieni staġun tas-serje <hi rend="italic"><ref target="https://mt.wikipedia.org/wiki/South_Park">South Park</ref></hi>, Stan, Kyle, Kenny u Cartman jagħmlu konoxxenza mal-qattiel Charles Manons. F'dan l-episodju hu għandu <ref target="https://mt.wikipedia.org/wiki/Swastika">swastika</ref> fuq moħħu, l-istess bħalma kellu waqt il-proċess, u l-uniformi tiegħu kellha n-numru 06660 (in-numru tiegħu tal-ħabs u 666 hu n-<ref target="https://mt.wikipedia.org/wiki/Numru_tal-Bestja">Numru tal-Bestja</ref>).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></item>
<item>Fl-album <hi rend="italic"><ref target="https://mt.wikipedia.org/wiki/The_Spaghetti_Incident%3F">The Spaghetti Incident?</ref></hi> tal-grupp <ref target="https://mt.wikipedia.org/wiki/Guns_N'_Roses">Guns N' Roses</ref>, hemm traċċa moħbija tal-kanzunetta <hi rend="italic"><ref target="https://mt.wikipedia.org/wiki/Look_At_Your_Game,_Girl">Look At Your Game, Girl</ref></hi>, miktuba minn Charles Manson.</item>
<item><hi rend="italic"><ref target="https://mt.wikipedia.org/wiki/Live_Freaky!_Die_Freaky">Live Freaky! Die Freaky</ref>!</hi>, film ta' animazzjoni tal-2006 minn <ref target="https://mt.wikipedia.org/wiki/John_Roecker">John Roecker</ref>, hu ispirat mill-istorja ta' Charles Manson.</item>
<item>Fuq l-album <hi rend="italic"><ref target="https://mt.wikipedia.org/wiki/On_the_Beach_(album_ta'_Neil_Young)">On The Beach</ref></hi> ta' <ref target="https://mt.wikipedia.org/wiki/Neil_Young">Neil Young</ref>, jinkludi 'l-kanzunetta <hi rend="italic">Revolution Blues</hi> ispirata minn Charles Manson.</item>
<item>L-album <hi rend="italic"><ref target="https://mt.wikipedia.org/wiki/Rattle_and_Hum">Rattle and Hum</ref></hi> tal-<ref target="https://mt.wikipedia.org/wiki/U2">U2</ref> jiftaħ bil-verżjoni tal-grupp talkanzunetta tal-Beatles, <hi rend="italic">Helter Skelter</hi>. <ref target="https://mt.wikipedia.org/wiki/Bono">Bono</ref> stqarr kif "din hi kanzunetta li Charles Manson seraq mill-Beatles, u aħna qed nisirquha lura".<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></item>
<item><ref target="https://mt.wikipedia.org/wiki/Serj_Tankian">Serj Tankian</ref> u <ref target="https://mt.wikipedia.org/wiki/Daron_Malakian">Daron Malakian</ref> mill-grupp <ref target="https://mt.wikipedia.org/wiki/System_of_a_Down">System of a Down</ref> kitbu kanzunetta bit-titlu <hi rend="italic">ATWA</hi>, akronimu ta' grupp f'favur in-natur fundat minn Charles Manson.</item>
<item>Ir-rapper Amerikan <ref target="https://mt.wikipedia.org/wiki/Necro">Necro</ref> kiteb u kkompona album li ħareġ fl-2004 li jagħti ġieh lil Charles Manson: <hi rend="italic"><ref target="https://mt.wikipedia.org/wiki/The_Pre-Fix_for_Death">The Pre-Fix for Death</ref></hi>. Il-kanzunetta <hi rend="italic">Creppy Crawl</hi>, mill-aħħar album tiegħu, tagħti daqqa t'għajn fuq l-attroċitajiet li saru mill-"Familja" fid-dar ta' Roman Polanski.</item>
<item>Fil-kanzunetta <hi rend="italic">Glad To See You Go</hi> tar-<ref target="https://mt.wikipedia.org/wiki/Ramones">Ramones</ref>, tinstema' fl-aħħar il-frażi <hi rend="italic">"And in a moment of passion get the glory like Charles Manson"</hi>.</item></list>



Ħoloq esterni
<list type="unordered"><item><ref target="http://www.trutv.com/library/crime/serial_killers/notorious/manson/murder_1.html">Librerija tal-Kriminalità – Charles Manson</ref></item>
<item><ref target="http://www.museumsyndicate.com/artist.php?artist=478">Arti ta' Charles Manson</ref></item></list>
</text></body></html>