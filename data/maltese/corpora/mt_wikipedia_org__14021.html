<html><body><text id="wikipedia_mt_wikipedia_org__14021.html" ns="0" revid="249979" sourceurl="https://mt.wikipedia.org/wiki/Log%C4%A7ob_Olimpiku_tax-xitwa_2010" title="Logħob Olimpiku tax-xitwa 2010" type="wikipedia">Logħob Olimpiku tax-xitwa 2010
<p>Il-<hi rend="bold">Logħob Olimpiku tax-xitwa 2010</hi>, magħrufin uffiċjalment bħala l-<hi rend="bold">Logħob tal-XXI Olimpjadi tax-xitwa</hi>, kienu manifestazzjoni <ref target="https://mt.wikipedia.org/wiki/Sport">sportiva</ref> li saru bejn it-12 u t-28 ta' Frar, 2010, ġewwa <ref target="https://mt.wikipedia.org/wiki/Vancouver">Vancouver</ref>, <ref target="https://mt.wikipedia.org/wiki/Kolumbja_Brittanika">Kolumbja Brittanika</ref>, il-<ref target="https://mt.wikipedia.org/wiki/Kanada">Kanada</ref>. Kemm l-Olimpjadi u kif ukoll il-<ref target="https://mt.wikipedia.org/wiki/Logħob_Paralimpiku_tax-xitwa_2010">Logħob Paralimpiku</ref> ġew organizzati mill-Kumitat Organizzattiv ta' Vancouver (VANOC). Din kienet it-tielet darba li l-Kanada ospitat l-<ref target="https://mt.wikipedia.org/wiki/Logħob_Olimpiku">Olimpjadi</ref> ġewwa darha, u l-ewwel darba mill-provinċja ta' Kolumbja Brittanika. Qabel, il-Kanada ospitat l-<ref target="https://mt.wikipedia.org/wiki/Logħob_Olimpiku_tas-sajf_1976">edizzjoni tal-1976</ref> tal-Olimpjadi tas-sajf ġewwa <ref target="https://mt.wikipedia.org/wiki/Montreal">Montreal</ref>, il-<ref target="https://mt.wikipedia.org/wiki/Quebec">Quebec</ref>, u l-<ref target="https://mt.wikipedia.org/wiki/Logħob_Olimpiku_tax-xitwa_1988">Olimpjadi tax-xitwa tal-1988</ref> ta' <ref target="https://mt.wikipedia.org/wiki/Calgary">Calgary</ref>, f'<ref target="https://mt.wikipedia.org/wiki/Alberta">Alberta</ref>.</p>
<p>Fiċ-ċerimonja ta' għeluq tal-<ref target="https://mt.wikipedia.org/wiki/Logħob_Olimpiku_tax-xitwa_2006">Olimpjadi tax-xitwa 2006</ref> li saru ġewwa <ref target="https://mt.wikipedia.org/wiki/Turin">Turin</ref>, l-<ref target="https://mt.wikipedia.org/wiki/Italja">Italja</ref>, bi tradizzjoni Olimpika, is-sindku tal-belt ta' Vancouver Sam Sullivan irċieva l-<ref target="https://mt.wikipedia.org/wiki/Simboli_Olimpiċi">bandiera Olimpika</ref>. Il-bandiera ġiet mtella' nhar it-28 ta' Frar, 2006, f'ċerimonja speċjali, u kienet miftuħa għad-dehra tal-pubbliku fil-Vancouver City Hall saċ-ċerimonja tal-ftuħ tal-Olimpjadi suċċessivi. L-avveniment kien uffiċjalment miftuħ mill-<ref target="https://mt.wikipedia.org/wiki/Gvernatur_Ġenerali_tal-Kanada">Gvernatriċi Ġenerali</ref> <ref target="https://mt.wikipedia.org/wiki/Michaëlle_Jean">Michaëlle Jean</ref>.</p>
<p>Għall-ewwel darba, il-<ref target="https://mt.wikipedia.org/wiki/Kanada">Kanada</ref> irnexxielha tikseb midalja tad-deheb f'Logħob Olimpiku li sar ġewwa pajjiżha, wara li naqset li tagħmel dan fl-edizzjonijiet preċedenti ta' Montreal 1976 u Calgary 1988. B'total ta' erbatax-il midalja tad-deheb, il-Kanada kisret ir-rekord għall-aktar numru ta' midalji tad-deheb li ntrebħu f'edizzjoni waħda tal-Olimpjadi tax-xitwa, li kien fuq kwota 13, miżmum mill-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> (1976) u n-<ref target="https://mt.wikipedia.org/wiki/Norveġja">Norveġja</ref> (2002). L-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref> rebħu l-klassifika tal-aktar numru ta' midalji li ntrebhu, għat-tieni darba fl-istorja tagħhom fl-Olimpjadi tax-xitwa, u kisru wkoll ir-rekord għall-iktar numru ta' midalji li ntrebħu f'edizzjoni waħda tal-Olimpjadi, 37, li kien preċedentament f'idejn il-<ref target="https://mt.wikipedia.org/wiki/Ġermanja">Ġermanja</ref> (2002) b'36. Atleti mis-<ref target="https://mt.wikipedia.org/wiki/Slovakkja">Slovakkja</ref> u l-<ref target="https://mt.wikipedia.org/wiki/Belarus">Belarus</ref> taw l-ewwel midalja tad-deheb fl-Olimpjadi tax-xitwa lil pajjiżhom.</p>
Għażla tal-ospitu

<p>Il-21 edizzjoni tal-Logħob Olimpiku tax-xitwa ngħataw f'idejn il-belt ta' Vancouver nhar it-2 ta' Lulju 2006 matul il-115-il kungress tal-<ref target="https://mt.wikipedia.org/wiki/Kumitat_Olimpiku_Internazzjonali">Kumitat Olimpiku Internazzjonali</ref>, li sar ġewwa <ref target="https://mt.wikipedia.org/wiki/Praga">Praga</ref> fir-<ref target="https://mt.wikipedia.org/wiki/Repubblika_Ċeka">Repubblika Ċeka</ref>.</p>
<p>Għall-bidu kien hemm tmien ibliet li ppreżentaw il-kandidatura tagħhom: <ref target="https://mt.wikipedia.org/wiki/Andorra">Andorra</ref>, <ref target="https://mt.wikipedia.org/wiki/Berna">Berna</ref> (<ref target="https://mt.wikipedia.org/wiki/Żvizzera">Żvizzera</ref>), <ref target="https://mt.wikipedia.org/wiki/Jaca">Jaca</ref> (<ref target="https://mt.wikipedia.org/wiki/Spanja">Spanja</ref>), <ref target="https://mt.wikipedia.org/wiki/Harbin">Harbin</ref> (<ref target="https://mt.wikipedia.org/wiki/Ċina">Ċina</ref>), <ref target="https://mt.wikipedia.org/wiki/Pyeongchang">Pyeongchang</ref> (<ref target="https://mt.wikipedia.org/wiki/Korea_t'Isfel">Korea t'Isfel</ref>), <ref target="https://mt.wikipedia.org/wiki/Saliżburgu">Saliżburgu</ref> (<ref target="https://mt.wikipedia.org/wiki/Awstrija">Awstrija</ref>), <ref target="https://mt.wikipedia.org/wiki/Sarajevo">Sarajevo</ref> (<ref target="https://mt.wikipedia.org/wiki/Bożnija_u_Ħerżegovina">Bożnija u Ħerżegovina</ref>), u <ref target="https://mt.wikipedia.org/wiki/Vancouver">Vancouver</ref> (<ref target="https://mt.wikipedia.org/wiki/Kanada">Kanada</ref>).</p>
<p>Minn dawn, kienu biss Saliżburgu, Pyeongchang u Vancounver li ntagħżlu bħala finalisti għal dan il-proċess. Għall-elezzjoni finali kien hemm il-bżonn ta' żewġ votazzjonijiet: mill-ewwel riżultat il-belt ta' Saliżburgu ġiet eliminata b'16-il vot biss; it-tieni rawnd ipproklama lil Vancouver bħala l-belt organizzatriċi tal-Logħob, b'total ta' 56 vot, bi 53 imorru lill-belt Koreana ta' Pyeongchang.</p>
Torċa Olimpika
<figure><caption>L-arloġġ ġewwa Dowtown Vancouver jgħodd il-ħin lejn il-bidu tal-Olimpjadi.</caption></figure>
<p>Il-mixja tat-Torċa Olimpika huwa t-traġitt li jwassal 'il-fjamma Olimpika mill-belt antika ta' <ref target="https://mt.wikipedia.org/wiki/Olimpja">Olimpja</ref>, fil-<ref target="https://mt.wikipedia.org/wiki/Greċja">Greċja</ref> – fejn saru l-ewwel Logħob Olimpiċi eluf ta' snin ilu – sal-impjant tal-belt fejn tkun se ssir l-edizzjoni. Il-fjamma tasal eżatt fil-ħin għaċ-ċerimonja tal-ftuħ.</p>
<p>Għal-logħob ta' Vancouver 2010, il-fjamma nxtelgħet ġewwa Olimpja nhar it-22 ta' Ottubru, 2009. Wara vvjaġġat mill-Greċja, fuq il-<ref target="https://mt.wikipedia.org/wiki/Pol_tat-Tramuntana">Pol tat-Tramuntana</ref> lejn l-Artiklu Għoli tal-Kanada u lejn il-West Coast u Vancouver. Il-vjaġġ beda l-mixja twila tiegħu fil-Kanada mill-kapitali tal-Kolumbja Brittanika, <ref target="https://mt.wikipedia.org/wiki/Victoria_(Kanada)">Victoria</ref>. Fil-Kanada, it-torċa mxiet madwar 45,000 kilometru (28,000 mil) f'tul ta' 106 ġurnata, biex għamlitha fost l-itwal mixjiet f'pajjiż wieħed fl-istorja tal-Olimpjadi. It-Torċa ġiet miżmuma minn madwar 12,000 Kanadiż u laħqet lil madwar 1,000 komunità.</p>
Mewt ta' Nodar Kumaritashvili
<p>Sigħat qabel iċ-ċerimonja tal-ftuħ, il-<ref target="https://mt.wikipedia.org/wiki/Ġeorġja">Ġeorġjan</ref> <ref target="https://mt.wikipedia.org/wiki/Nodar_Kumaritashvili">Nodar Kumaritashvili</ref> miet waqt sessjoni ta' taħriġ.<ref target="https://mt.wikipedia.org/wiki/Il-Paġna_prinċipali#cite_note-Kumaritashvili-1">[1]</ref> Fil-korsa tal-<ref target="https://mt.wikipedia.org/wiki/Luge">luge</ref> ta' <ref target="https://mt.wikipedia.org/wiki/Whistler_(Kolumbja)">Whistler</ref>, l-isportiv ta' 21 sena, tilef il-kontroll u taħt veloċità stmata ta' 140 km/h hu ħabat ma' arblu tal-azzar wara li kien spiċċa barra mill-islitta. Fuq il-post saru diversi attentati biex jerġgħu jqajmuh u aktar tard ġiet meħud lejn faċilita medika fejn miet. Allavolja saru diversi mistoqsijiet dwar is-sigurtà tal-korsa, l-uffiċjali kkonkludew li t-traġedja kienet kawża ta' żball tal-atleta milli problema fil-korsa.<ref target="https://mt.wikipedia.org/wiki/Il-Paġna_prinċipali#cite_note-Kumaritashvili-1">[1]</ref> Il-<ref target="https://mt.wikipedia.org/wiki/Federazzjoni_Internazzjonali_tal-Luge">Federazzjoni Internazzjonali tal-Luge</ref> sejħet laqgħa ta' emerġenza wara dan l-inċident, u t-taħriġ kollu għal dik il-ġurnata ġie kanċellat.</p>
Il-logħob
Pajjiżi parteċipanti
<p>82 <ref target="https://mt.wikipedia.org/wiki/Kumitat_Olimpiku_Internazzjonali">Kumitat Olimpiku Internazzjonali</ref> daħlu timijiet tagħhom għall-edizzjoni tal-2010 tal-Olimpjadi.<ref target="https://mt.wikipedia.org/wiki/Il-Paġna_prinċipali#cite_note-OlimpjadiXitwa-2">[2]</ref> Il-<ref target="https://mt.wikipedia.org/wiki/Gżejjer_Kajman">Gżejjer Kajman</ref>, il-<ref target="https://mt.wikipedia.org/wiki/Kolombja">Kolombja</ref>, il-<ref target="https://mt.wikipedia.org/wiki/Gana">Gana</ref>, il-<ref target="https://mt.wikipedia.org/wiki/Montenegro">Montenegro</ref>, il-<ref target="https://mt.wikipedia.org/wiki/Pakistan">Pakistan</ref>, il-<ref target="https://mt.wikipedia.org/wiki/Peru">Peru</ref> u s-<ref target="https://mt.wikipedia.org/wiki/Serbja">Serbja</ref> għamlu l-ewwel dehra tagħhom fl-Olimpjadi tax-xitwa. Il-<ref target="https://mt.wikipedia.org/wiki/Ġamajka">Ġamajka</ref>, il-<ref target="https://mt.wikipedia.org/wiki/Messiku">Messiku</ref> u l-<ref target="https://mt.wikipedia.org/wiki/Marokk">Marokk</ref> irritornaw wara li tilfu l-edizzjoni ta' Turin 2006. <ref target="https://mt.wikipedia.org/wiki/Tonga">Tonga</ref> kienet preparata li tagħmel id-debutt tagħha b'kompetitur wieħed fid-dixxiplina tal-luge, però dan kraxxja fl-aħħar rawnd ta' kwalifika.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-<ref target="https://mt.wikipedia.org/wiki/Lussemburgu">Lussemburgu</ref> kellha preparati żewġ atleti, imma ma ħaditx sehem minħabba li wieħed minnhom ma laħaqx il-kriterji proposti mill-KOI,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u l-ieħor safa' imweġġa qabel il-Logħob.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure></figure>

Dixxiplini
<p>L-edizzjoni 2010 tal-Olimpjadi tax-xitwa pprepara 15-il dixxiplina sportiva:</p>

Kalendarju
<p>Fil-kalendarju segwenti tal-Logħob Olimpiku tax-xitwa 2010, kull kaxxa blu tindika li avveniment kompetittiv, bħal rawnd ta' kwalifika, sar f'dak il-jum. Il-kaxex sofor jirrapreżentaw ġranet li matulhom saru finali għar-rebħ tal-midalji. Kull ballun f'dawn il-kaxex juri finali ta' avveniment, bin-numru ta' blalen f'kull kaxex jirrapreżentaw in-numru ta' finali li ntlagħbu f'dik il-ġurnata.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>


Midalji
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Tabella_tal-midalji_tal-Logħob_Olimpiku_tax-xitwa_2010">Tabella tal-midalji tal-Logħob Olimpiku tax-xitwa 2010</ref></hi>.
<p>L-aqwa għaxar <ref target="https://mt.wikipedia.org/wiki/Kumitat_Olimpiku_Nazzjonali">KON</ref> skont in-numru ta' midalji tad-deheb mirbuħa huma mniżżla hawn taħt. L-organizzatur, il-Kanada, għandhom sfond bil-kulur.</p>



Ħoloq esterni
<list type="unordered"><item><ref target="http://www.vancouver2010.com/">Sit uffiċjali tal-Logħob Olimpiku u Paralimpiku tax-xitwa 2010</ref></item>
<item><ref target="http://www.youtube.com/user/VANOCwebteam">Stazzjon tal-Kumitat Olimpiku ta' Vancouver</ref> fuq <ref target="https://mt.wikipedia.org/wiki/YouTube">YouTube</ref></item>
<item><ref target="http://www.olympic.org/en/content/Olympic-Games/All-Future-Olympic-Games/Winter/Vancouver-2010/">Vancouver 2010</ref> fuq il-Kumitat Olimpiku Internazzjonali</item></list>
</text></body></html>