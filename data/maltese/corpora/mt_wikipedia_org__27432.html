<html><body><text id="wikipedia_mt_wikipedia_org__27432.html" ns="0" revid="272189" sourceurl="https://mt.wikipedia.org/wiki/Pe%C3%B1a_de_los_Enamorados" title="Peña de los Enamorados" type="wikipedia">Peña de los Enamorados<figure><caption>Peña de los Enamorados</caption></figure>
<p><hi rend="bold">Peña de los Enamorados</hi> (litteralment "Il-Blata tal-Maħbubin") hija muntanja qrib ir-raħal ta' Antequera, fil-Provinċja ta' Málaga, l-<ref target="https://mt.wikipedia.org/wiki/Andalusija">Andalusija</ref>, <ref target="https://mt.wikipedia.org/wiki/Spanja">Spanja</ref>. Il-quċċata tagħha tlaħħaq it-880 metru 'l fuq mil-livell tal-baħar. Mid-<ref target="https://mt.wikipedia.org/wiki/Dolmen_ta'_Menga">Dolmen ta' Menga</ref>, l-għamla tal-muntanja jingħad li tixbah ras ta' <ref target="https://mt.wikipedia.org/wiki/Bniedem">bniedem</ref> mimdud.</p>
Isem
<p>Il-muntanja ngħatat isimha abbażi ta' leġġenda mit-tradizzjonali orali lokali. L-iktar verżjoni magħrufa tal-leġġenda tgħid li żewġ maħbubin Għarab minn fazzjonijiet rivali, żagħżugħ minn Antequera u tfajla minn <ref target="https://mt.wikipedia.org/wiki/Archidona">Archidona</ref> fil-qrib, neħħew ruħhom b'idejhom flimkien billi qabżu mill-quċċata tal-muntanja għal isfel wara li kienu qed jiġu ppersegwitati minn missier it-tfajla u l-<ref target="https://mt.wikipedia.org/wiki/Raġel">irġiel</ref> tiegħu. Din il-leġġenda romantika iktar 'il quddiem ġiet adattata minn <ref target="https://mt.wikipedia.org/wiki/Robert_Southey">Robert Southey</ref>. F'<hi rend="italic">Laila and Manuel</hi> huwa jsostni li l-maħbubin kienu tfajla <ref target="https://mt.wikipedia.org/wiki/Iżlam">Musulmana</ref> u <ref target="https://mt.wikipedia.org/wiki/Skjavitù">skjav</ref> <ref target="https://mt.wikipedia.org/wiki/Kristjaneżmu">Kristjan</ref> ġuvni minn ta' missierha.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p><ref target="https://mt.wikipedia.org/wiki/Kristofru_Kolombu">Kristofru Kolombu</ref> kien jaf b'dan l-isem partikolari. Il-<ref target="https://mt.wikipedia.org/wiki/Kittieb">kittieb</ref> tal-kronaki tiegħu, <ref target="https://mt.wikipedia.org/wiki/Bartolome_de_Casas">Bartolome de Casas</ref>, ikkopja linja mir-reġistru ta' abbord mid-29 ta' Ottubri 1492, fejn Kolombu jiddeskrivi dak li kien ra tmint ijiem qabel f'<ref target="https://mt.wikipedia.org/wiki/Kuba">Kuba</ref>: "Hu u jirrimarka dwar il-pożizzjoni tax-xmara u tal-port, li semma San Salvador, huwa ddeskriva l-muntanji bħala imponenti u sbieħ, bħal dik ta' Peña de las Enamoradas...".</p>
<p>Il-muntanja hija magħrufa wkoll lokalment bħala "<hi rend="bold">Montaña del Indio</hi>" minħabba li tixbaħ ras ta' Indjan Amerikan meta wieħed iħares lejha minn ċertu angoli, fosthom mid-daħla tad-Dolmen ta' Menga.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Abrigo de Matacabras
<figure><caption>Veduta ta' Peña de los Enamorados mid-daħla tad-Dolmen ta' Menga</caption></figure>
<p>L-Abrigo (għar kenni) ta' Matacabras, li jinsab 'l isfel min-naħa tal-Majjistral ta' Peña de los Enamorados, huwa marbut mill-qrib mad-Dolmen ta' Menga, peress li l-assi ta' dan tal-aħħar huwa orjentat lejh direttament. Il-qabar huwa orjentat lejn il-Grigal, fit-Tramuntana ta' tlugħ ix-<ref target="https://mt.wikipedia.org/wiki/Xemx">xemx</ref> tas-solstizju tas-sajf, u huwa l-uniku qabar orjentat b'dan il-mod fl-Ewropa f'dan il-kuntest kulturali.</p>
<p>Fl-2018, il-grupp ta' riċerka ATLAS mill-Università ta' <ref target="https://mt.wikipedia.org/wiki/Sivilja">Sivilja</ref> ppubblika studju tal-analiżi b'riżoluzzjoni għolja tal-pitturi tal-għerien bi stil skematiku ta' Abrigo de Matacabras. L-għar żgħir għandu rabtiet viżivi u simboliċi mad-Dolmen ta' Menga, u b'hekk jistabbilixxi rabtiet pajsaġġistiċi li x'aktarx huma uniċi fil-<ref target="https://mt.wikipedia.org/wiki/Preistorja">preistorja</ref> Ewropea. Ir-riżultati kkonfermaw il-kronoloġija <ref target="https://mt.wikipedia.org/wiki/Neolitiku">Neolitika</ref> tal-għar “probabbilment, mill-inqas, fil-bidu tar-raba' millenju Q.K... u l-importanza tiegħu bħala post ta' riferiment għall-popolazzjoni Neolitika (u x'aktarx anke iktar antika) tar-reġjun...”.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ara wkoll
<list type="unordered"><item><ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref></item>
<item><ref target="https://mt.wikipedia.org/wiki/Dolmen_ta'_Viera">Dolmen ta' Viera</ref></item>
<item><ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref></item>
<item><ref target="https://mt.wikipedia.org/wiki/Dolmen_ta'_Menga">Dolmen ta' Menga</ref></item>
<item><ref target="https://mt.wikipedia.org/wiki/El_Torcal">El Torcal</ref></item></list>
Ħoloq esterni

<list type="unordered"><item><ref target="http://www.andalucia.com/antequera/home.htm">Antequera, Crossroads of Andalusia</ref></item>
<item><ref target="https://web.archive.org/web/20120326085653/http://www.dolmendemenga.org/dic01.html#90">"Una fortaleza en la Peña de los Enamorados". Antequera Información</ref> (bl-<ref target="https://mt.wikipedia.org/wiki/Lingwa_Spanjola">Ispanjol</ref>)</item></list>
</text></body></html>