<html><body><text id="wikipedia_mt_wikipedia_org__7727.html" ns="0" revid="264936" sourceurl="https://mt.wikipedia.org/wiki/Dun_Mikiel_Xerri" title="Dun Mikiel Xerri" type="wikipedia">Dun Mikiel Xerri
<p><hi rend="bold">Dun Mikiel Xerri</hi> (<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, 29 Settembru 1737 - 17 Jannar 1799) kien patrijott <ref target="https://mt.wikipedia.org/wiki/Malta">Malti</ref>. Xerri studja f'diversi universitajiet fl-Ewropa. Għex taħt il-<ref target="https://mt.wikipedia.org/wiki/Ordni_Militari_Sovran_ta'_Malta">Kavallieri ta' Malta</ref> fl-aħħar tal-ħakma tagħhom f'Malta u taħt il-Franċiżi meta nvadew il-Gżejjer Maltin. Kien imdaħħal f'rewwixta kontra l-ħakma <ref target="https://mt.wikipedia.org/wiki/Franza">Franċiża</ref> taħt <ref target="https://mt.wikipedia.org/wiki/Napuljun_Bonaparte">Napuljun Bonaparte</ref> li għaliha, ma nies oħrajn, ġie iffuċillat fis-17 ta' Jannar 1799 fl-età ta' 61 sena.</p>
Sfond storiku u l-eżekuzzjoni
<p>F'Ġunju tal-1798, il-forzi Franċiżi taħt <ref target="https://mt.wikipedia.org/wiki/Napuljun_Bonaparte">Napuljun Bonaparte</ref> invadew il-gżejjer li sa dak iż-żmien kienu taħt il-ħakma tal-<ref target="https://mt.wikipedia.org/wiki/Kavalieri_ta'_Malta">Kavalieri ta'  Malta</ref>, li kienet qiegħda ssir dejjem iżjed ħarxa. Għall-ewwel, in-nies aċċettaw il-bidla għax ittamaw li kien hemm il-possibbiltà ta' gvern aħjar. Però, wara ftit xhur, il-forzi Franċiżi neħħew id-drittijiet kollha tan-Nobbiltà Maltija u daru kontra l-Knisja. Irrabjati bis-serq sfaċċat mill-knejjes u bil-kriżi finanzjara li bħala qatt ma kienu raw qabel, fit-2 ta' Settembru, 1798 qamu kontra l-gwarniġjun Franċiż fl-Imdina. Malajr il-gżejjer sabu ruħhom fi stat ta' rewwixta sħiħa, u l-Maltin waqqfu Assemblea Nazzjonali. Il-forzi Franċiżi irtiraw lejn il-bliet imdawrin bis-swar madwar il-Port il-Kbir, waqt li l-Maltin talbu l-għajnuna mir-<ref target="https://mt.wikipedia.org/wiki/Renju_taż-Żewġ_Sqallijiet">Renju taż-Żewġ Sqallijiet</ref> u l-<ref target="https://mt.wikipedia.org/wiki/Renju_Unit">Gran Brittanja</ref>.</p>
<p>Matul l-imblokk tal-bliet, mijiet ta' nies mietu bil-ġuħ u l-faqar. Xi wħud fil-fortizzi għalhekk iddeċidew li jirriskjaw ħajjithom biex jirriżolvu s-sitwazzjoni, u dawn kienu mmexxija minn Xerri. Il-Maltin fasslu attakk fuq il-forżi Franċiżi fil-belt <ref target="https://mt.wikipedia.org/wiki/Valletta">Valletta</ref> u l-Kottonera, imma l-forzi Franċiżi semgħu bil-komplott. Fost id-49 ruħ li nkixfu fl-investigazzjoni ta' wara, kien hemm Dun Mikiel Xerri.</p>
<p>Filgħodu fis-17 ta' Jannar, 1799, l-arċisqof ta' Malta, Labini żar lil Xerri u lil sħabu. Il-priġunieri ttieħdu mill-<ref target="https://mt.wikipedia.org/wiki/Forti_ta'_Sant'Elmu">Forti ta' Sant'Elmu</ref> għall-Pjazza tal-Palazz, fejn platun suldati kien qiegħed jistennihom. Fi triqthom lejn il-pjazza, Dun Mikiel lil sħabu għamillhom il-qalb, u meta waslu talab ftit minuti biex ikellimhom. Wara t-talb għall-maħfra ta' dnubiethom, Xerri ta arloġġ tal-fidda lill-uffiċjali responsabbli u talbu biex jisparalu f'qalbu. Imbagħad dar fuq il-folla fil-pjazza u mal-oħrajn għajjat "<hi rend="italic">Il-Mulej ikollu ħniena minna! Viva Malta!</hi>" Wara li ġew iffuċillati fil-pjazza ttieħdu għall-kappella ta' <ref target="https://mt.wikipedia.org/wiki/Santu_Rokku">Santu Rokku</ref>. Il-parti kbira minnhom indifnu fil-ġenb tal-knisja ta' <ref target="https://mt.wikipedia.org/wiki/San_Pupulju">San Pupulju</ref> fil-<ref target="https://mt.wikipedia.org/wiki/Furjana">Furjana</ref>.</p>
Ħoloq esterni
<list type="unordered"><item><ref target="http://www.haz-zebbug.com/dunmikielxerri.htm">Haz-Zebbug entry</ref></item>
<item><ref target="http://www.allmalta.com/folklore/p_041.html">Allmalta</ref></item></list>
</text></body></html>