<html><body><text id="wikipedia_mt_wikipedia_org__6023.html" ns="0" revid="272911" sourceurl="https://mt.wikipedia.org/wiki/I%C5%BClanda" title="Iżlanda" type="wikipedia">Iżlanda
<p>L-<hi rend="bold">Iżlanda</hi>, uffiċjalment magħrufa bħala r-<hi rend="bold">Repubblika tal-Iżlanda</hi>, huwa pajjiż <ref target="https://mt.wikipedia.org/wiki/Pajjiżi_Nordiċi">Nordiku</ref> iżolat għal kollox minn mal-kumplament tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. Din il-gżira mbiegħda tinsab fil-konfluwenza tat-tramuntana tal-<ref target="https://mt.wikipedia.org/wiki/Oċean_Atlantiku">Oċean Atlantiku</ref> u l-<ref target="https://mt.wikipedia.org/wiki/Oċean_Artiku">Oċeani Artiċi</ref> fuq in-naħa Atlantika mezzana.<ref target="https://mt.wikipedia.org/wiki/Il-Paġna_prinċipali#cite_note-CIA_Govt-4">[4]</ref> Il-popolazzjoni ta' dan il-pajjiż hija ta' madwar it-320,000 ruħ u l-erja totali tal-art hija ta' 103,000 kilometru kwadru, dan jaghmilha l-inqas art ippopolata fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-Statice-5">[5]</ref> <ref target="https://mt.wikipedia.org/wiki/Rejkjavik">Rejkjavik</ref> hija l-belt kapitali u l-ikbar belt tal-pajjiż.<ref target="https://mt.wikipedia.org/wiki/Il-Paġna_prinċipali#cite_note-Young2009-6">[6]</ref> Fil-postijiet tal-madwar fir-reġjun tal-ilbiċ tal-pajjiż joqogħdu żewġ terzi tal-popolazzjoni. Il-belt kapitali ta' dan in-nazzjon hija l-iktar belt li tinsab mibnija f'altitudni għolja fid-dinja. L-Iżlanda hija magħrufa wkoll għall-attività <ref target="https://mt.wikipedia.org/wiki/Vulkan">vulkanika</ref> u <ref target="https://mt.wikipedia.org/wiki/Gradjent_ġeotermali">ġeolika</ref> tagħha. L-interjur jikkonsisti minn wita kkaretterizzat mir-ramel u mill-għelieqi tal-<ref target="https://mt.wikipedia.org/wiki/Lava">lava</ref>, muntanji u glaċieri, waqt li bosta <ref target="https://mt.wikipedia.org/wiki/Xmara">xmajjar glaċjali</ref> jogħlew sal-baħar mill-artijiet il-baxxi. L-Iżlanda jirnexxilha iżżomm it-temperatura tagħha sħuna permezz tal-<ref target="https://mt.wikipedia.org/wiki/Golf_Influss">Golf Influss</ref> u jingħad li l-Iżlanda għandha klima moderata minkejja l-altitudni għolja 'l barra miċ-<ref target="https://mt.wikipedia.org/wiki/Ċirku_Artiku">Ċirku Artiku</ref>.</p>
<p>Skont <hi rend="italic"><ref target="https://mt.wikipedia.org/wiki/Landnámabók">Landnámabók</ref></hi>, in-nies bdew jgħixu fuq dan il-pajjiż Nordiku mis-sena 847 WK meta l-kmandant <ref target="https://mt.wikipedia.org/wiki/Ingólfr_Arnarson">Ingólfr Arnarson</ref> sar l-ewwel abitant permanenti ta' entiċità Norveġiża.<ref target="https://mt.wikipedia.org/wiki/Il-Paġna_prinċipali#cite_note-tomasson-7">[7]</ref> Oħrajn kienu żaru l-gżira qabel u qagħdu hemmhekk sakemm tgħaddi x-xitwa kiefra. Matul is-sekli li ġejjin, in-<ref target="https://mt.wikipedia.org/wiki/Nies_Norveġiżi">Norveġiżi</ref> abitaw lill-Iżlanda u ġabu magħhom xi oġġetti ta' oriġini <ref target="https://mt.wikipedia.org/wiki/Gaeliċi">Gaeliku</ref>. Mill-1262 sal-1918, l-Iżlanda kienet tifforma parti integrali min-Norveġja, u iktar tard parti mill-<ref target="https://mt.wikipedia.org/wiki/Monarkija_tad-Danimarka">monarkiji Daniżi</ref>. Il-pajjiż attribwixxa l-<ref target="https://mt.wikipedia.org/wiki/Att_tal-Unjoni_Daniż-Iżlandiż">indipendenza tiegħu fl-1918</ref> u beda jissejjaħ Repubblika sa mill-1944. Sas-seklu għoxrin, il-<ref target="https://mt.wikipedia.org/wiki/Iżlandiżi">popolazzjoni Iżlandiża</ref> kienet tiddependi ħafna fuq is-sajd u l-agrikultura (voldieri l-produzzjoni ta' ħaxix u frott) u l-pajjiż kien meqjus bħala wieħed mill-iktar nazzjonijiet foqra u l-inqas avvanzati fid-dinja. L-industrijalizzazzjoni tal-pixkeriji u l-għajnuna mogħtija mingħand il-<ref target="https://mt.wikipedia.org/wiki/Pjan_Marshall">Pjan Marshall</ref> ġabet il-prosperità fis-snin ta' wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, u sal-1990, l-Iżlanda rnexxielha ssir waħda mill-iktar pajjiżi sinjuri u żviluppati fid-dinja. Fl-1994, l-Iżlanda ssieħbet maż-<ref target="https://mt.wikipedia.org/wiki/Żona_Ekonomika_Ewropea">Żona Ekonomika Ewropea</ref>, li fetħet lok għall-ekonomija sabiex tiddiversifika f'servizzi ekonomiċi u finanzjarji.</p>
<p>L-ekonomija tas-suq tal-Iżlanda hija waħda ħielsa, b'<ref target="https://mt.wikipedia.org/wiki/Taxxa_korporattiva">taxxi korporattivi</ref> li huma relattivament baxxi meta huma kkumparati ma' nazzjonijiet oħra tal-OECD<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, filwaqt li tinżamm sistema benesseri Nordika li tipprovdi l-kura tas-saħħa b'mod universali flimkien mal-<ref target="https://mt.wikipedia.org/wiki/Edukazzjoni_terzjarja">edukazzjoni terzjarja</ref> għaċ-ċittadini tagħha.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-2013, l-indiċi tan-nazzjonijiet unuti rigward l-iżvilupp tal-bniedem qiegħed lill-Iżlanda fit-tlettax-il post fejn ingħatat il-mertu preġjattiv tal-<ref target="https://mt.wikipedia.org/wiki/Lista_ta'_pajjiżi_skont_l-Indiċi_tal-Iżvilupp_Uman">iktar nazzjon żviluppat fid-dinja</ref>.<ref target="https://mt.wikipedia.org/wiki/Il-Paġna_prinċipali#cite_note-HDI-3">[3]</ref> Però sabiex wieħed jasal fejn qiegħed illum jinħtieġlu li jgħaddi mill-iktar triq diffiċli minħabba l-<ref target="https://mt.wikipedia.org/wiki/Falliment_bankarju">falliment bankarju</ref> tal-2008, din il-problema kkawżat ħafna inkwiet politiku. Fid-dawl tal-kriżi, l-Iżlandiżi ħasbu biex jikkontrollaw il-kapital tagħhom, żball ieħor li pprojbixxa lill-poplu milli jiġbed flusu minn diversi fergħat tal-bank.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Għalkemm huma temporanji, il-kontrolli jibqgħu u huma fost l-ikbar ostakli għall-ksib tal-interessi nazzjonali fl-ekonomija Iżlandiża. Ir-rankatura tal-Iżlanda hija waħda għolja fl-istabilità ekonomika u politika, minkejja l-fatt li dawn l-oqsma għadhom għaddejjin minn proċess ta' rikoverazzjoni mill-<ref target="https://mt.wikipedia.org/wiki/Kriżi_finanzjarja_2008">kriżi finanzjarja 2008</ref>. L-ugwaljanza bejn is-sessi hija apprezzatta ħafna fl-Iżlanda, infatti fir-rapport globali tal-2012, li jitkellem rigward l-ugwaljanza, l-Iżlanda tokkupa l-ewwel post, segwita mill-<ref target="https://mt.wikipedia.org/wiki/Finlandja">Finlandja</ref>, mill-<ref target="https://mt.wikipedia.org/wiki/Żvezja">Iżvezja</ref> u min-<ref target="https://mt.wikipedia.org/wiki/Norveġja">Norveġja</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Il-<ref target="https://mt.wikipedia.org/wiki/Kultura_tal-Iżlanda">kultura Iżlandiża</ref> hija bbażata fuq il-wirt Nordiku li jipposjedi dan il-pajjiż. Bosta Iżlandiżi huma d-dixxendenti ta' abitanti Norveġiżi u Galejeċi. L-<ref target="https://mt.wikipedia.org/wiki/Lingwa_Iżlandiża">ilsien Iżlandiż</ref> huwa lsien Nord-Ġermaniku u huwa d-dixxendent dirett tal-ilsien qadim li kienu jitħaddtu bih in-Norveġiżi. L-Iżlandiż jixbah ħafna lill-<ref target="https://mt.wikipedia.org/wiki/Lingwa_Faroiża">Faroiż</ref> li huwa mitkellem fuq il-<ref target="https://mt.wikipedia.org/wiki/Gżejjer_Foroe">Gżejjer Foroe</ref>, u jixxiebah mad-<ref target="https://mt.wikipedia.org/wiki/Djaletti_Norveġiżi">djaletti Norveġiż tal-punent</ref>. Il-wirt kulturali tal-pajjiż jinkludi l-<ref target="https://mt.wikipedia.org/wiki/Kċina_Iżlandiża">kċina tradizzjonali Iżlandiża</ref>, il-<ref target="https://mt.wikipedia.org/wiki/Letteratura_Iżlandiża">poeżiji</ref> u s-Sagas Iżlandiżi li ġejjin miż-żminijiet medjevali. Fost il-membri tan-<ref target="https://mt.wikipedia.org/wiki/NATO">NATO</ref>, l-iżlanda għandha l-iċken popolazzjoni u hija l-uniku nazzjon li m'għandux <ref target="https://mt.wikipedia.org/wiki/Lista_ta'_pajjiżi_mingħajr_forzi_armati">armata permanenti</ref> però wieħed jista' jsib armata gwardjana u difenditriċi mal-kosti Iżlandiżi.</p>
Medju-Evu
<p>L-isforzi u l-kunflitti ċivili tal-era ta' Sturlung wasslu għall-iffirmar tal-patt il-qadim ta' Covenant (Old Covenant) fl-1262, li temm il-Commonwealth u ġab lill-Iżlanda taħt id-dominju Norveġiż. Il-pussess tal-Iżlanda ġie mgħoddi lill-Unjoni Kalmarja fl-1415, meta r-renji tan-Norveġja, tad-Danimarka u tal-Iżvezja kienu uniti. Wara d-diviżjoni tal-unjoni fl-1523, il-gżira baqgħet tiddependi fuq in-Norveġja, bħala parti mid-Danimarka-Norveġja. Fis-sekli segwenti, l-Iżlanda kienet saret waħda mill-ifqar pajjiżi tal-Ewropa. Ħamrija infertili, eruzzjonijiet vulkaniċi, deforestazzjoni u l-klima diffiċli magħmula għal ħajja ħarxa f'soċjetà fejn is-sussistenza kienet kważi tiddependi fuq l-agrikultura biss. Il-mewta s-sewda laqtet lill-Iżlanda darbtejn, l-ewwel darba fl-1402–04 u t-tieni darba fl-1494–95.L-ewwel waħda qatlet 50 sa 60% tal-popolazzjoni,filwaqt li l-aħħar waħda qatlet madwar 30 sa 50% tal-popolazzjoni Iżlandiża.</p>
Lingwa
<p>L-<ref target="https://mt.wikipedia.org/wiki/Ilsien_Iżlandiż">Ilsien Iżlandiż</ref> huwa meqjus bħala l-ilsien uffiċjali ta' dan in-nazzjon, lingwa miktuba u mitkellma li hija mnissla direttament mill-ilsien Norveġiż. Il-grammatika u l-vokabularju ta' dan l-ilsien ma tantx jidhru li nbidlu meta wieħed jikkunsidra l-ilsien li kienu jitkellmu bih il-Vikingi Norveġiżi fil-passat u l-<ref target="https://mt.wikipedia.org/wiki/Lingwi_Nordiċi">lingwi Nordiċi</ref> l-oħra. L-Iżlandiż irnexxielu jippreserva iktar verbi u l-inflessjoni tan-nom, u sa ċertu punt irnexxielu jiżviluppa vokabularju ġdid ibbażat fuq għeruq nattivi, minflokk ġie missellef kliem ieħor minn lingwi oħra. It-tendenza puristika li nsibu fl-iżvilupp tal-vokabularju Iżlandiż hija ġejja mill-ippjanar lingwistiku li sar matul il-medda taż-żminijiet b'mod konxju, minkejja sekli sħaħ ta' Iżolament, maqtugħin mill-umanità. L-Iżlandiż huwa l-uniku lsien ħaj li żamm l-użu tal-ittra Runika: Þ, b'kitba Latina. L-eqreb ilsien tal-Iżlandiż huwa lsien Ġermaniku ieħor, il-Faroiż.</p>
<p>L-Ingliż u d-<ref target="https://mt.wikipedia.org/wiki/Lingwa_Daniża">Daniż</ref> huma meqjusin bħala suġġetti obbligatorji li qegħdin fil-kurrikulu skolastiku ta' dan in-nazzjon. Iż-żewġ lingwi huma mifhuma u mitkellma.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Lingwi oħra li huma mitħaddta frekwentament jinkludu: Il-Faroiż, Il-Ġermaniż, in-<ref target="https://mt.wikipedia.org/wiki/Lingwa_Norveġiża">Norveġiż</ref> u l-<ref target="https://mt.wikipedia.org/wiki/Lingwa_Żvediża">Iżvediż</ref>. Id-Daniż huwa mitkellem tant li saħansitra huwa mifhum min-Norveġiżi u mill-Iżvediżi, mlaqqma bħala Skandinavi fl-Iżlanda.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>L-Iżlandiżi jagħmlu użu minn żewġ tipi ta' sistemi partikolari li jgħinu fil-kostruzzjoni ta' ismijiet ġodda, sistemi li jmorru kontra s-sistemi użati minn bosta nazzjonijiet Ewropej, dawn is-sistemi mħaddma huma: Patronimiċi u Matronimiċi. Is-sistema Patronimika u Matronimiki jsegwu l-isem mogħti lill-persuna kkonċernata, eż: Elísabet Jónsdóttir ("Elísabet, bint Jón's") jew Ólafur Katrínarson ("Ólafur, iben Katrín"). Konsegwentament l-Iżlandiżi jirriferu għal xulxin permezz tal-ewwel isem biss meta jidħlu f'konversazzjoni ma' individwu ieħor li jipprattika l-istess kultura , u tajjeb li ngħidu wkoll li d-direttorju tat-telefonu Iżlandiż, jelenka l-ismijiet alfabetikament bl-ewwel isem minflokk bil-kunjom sistematiku.</p>
<figure><caption>Il-Librerija Universitarja fl-Iżlanda</caption></figure>
Letteratura
<p>Ix-xogħolijiet letterarji klassiċi konoxxuti fl-Iżlanda huma s-Sagas Iżlandiżi u l-proża epika li tmur lura għal dak iż-żmien meta l-Iżlanda kellha ġens li setgħet tibda ssejjaħlu tagħha. Però l-iktar letteraturi famużi huma s-saga ta' Njáls , li tittratta vendetta epika u mdemmija, kif ukoll is-saga tal-Grænlendinga u s-saga ta' Eiríks, li jiddeskrivu l-iskoperta u l-abitazzjoni tal-Grinlandja u l-Vinlandja (li llum hija magħrufa bħala Newfoundland). Is-saga ta' Egils, ta' Laxdæla, ta' Grettis , ta' Gísla u s-saga ta' Gunnlaugs  ormstungu huma sagas Iżlandiżi notevoli u popolari ukoll. It-traduzzjoni tal-Bibbja li ġiet ippubblikata fis-seklu sittax. Il-kompożizzjonijiet importanti li nkitbu mis-seklu ħmistax sas-seklu dsatax jinkludu versi sagri, l-iktar famużi jkunu l-innijiet tal-passjoni ta' Hallgrímur Pétusson, u ta' rímur fejn insibu għadd ta' poeżiji epiċi iżda wkoll ritmiċi. B'dawn il-poeżiji li oriġinaw fis-seklu 14, ir-Rimuri kienu popolari fis-seklu 19, fejn l-iżvilupp tal-forom letterarji ġodda kien ipprovakat mill-awtur Romantiku-nazzjonali, Jónas Hallgrímsson. Fiż-żminijiet riċenti, l-Iżlanda pproduċiet bosta kittieba grandjużi, wieħed mill-iktar magħrufa huwa  Halldór Laxness, li rċieva l-premju nobel fil-letteratura fl-1955 ( Li s'issa huwa l-uniku Iżlandiż li rnexxielu jirbaħ premju nobel). Steinn Steinarr kien il-poeta li xerred l-influwenza tal-letteratura moderna matul il-bidu tas-seklu għoxrin, pass progressiv li għamlu popolari sal-lum il-ġurnata minkejja l-fatt li m'għadux ħaj (Twieled: fit-13 ta' Ottubru tal-1908 - Miet: fil-25 ta' Mejju tal-1958).</p>
<p>L-Iżlandiżi huma fanatiċi tal-letteratura, bl-ogħla numru ta' ħwienet tal-kotba għal kull kapita fid-dinja. Minkejja d-daqs tagħha l-Iżlanda timporta u tittraduċi iktar letteratura internazzjonali minn kwalunkwe pajjiż ieħor. L-Iżlanda għandha l-ogħla rata ta'  pubblikazzjoni ta' kotba u rivisti perkapita wkoll, u jista' jingħad li madwar 10% tal-popolazzjoni sejra tippubblika xi ktieb matul il-korsa ta' ħajjitha. </p>
<figure><caption>Din il-mappa qiegħda tirrappreżenta l-bosta għoljiet eżistenti fuq il-gżira tal-Iżlanda</caption></figure>
Ġeografija
<p>L-Iżlanda tinsab f'pożizzjoni speċifika xi mkien fejn l-oċean Atlantiku u l-oċean Artiku. Il-gżira prinċipali tinsab kompletament lejn in-nofsinhar taċ-ċirku Artiku, li jgħaddi mill-gżejra Iżlandiża ta' Grimsey 'il barra mill-kosta Nordika tal-gżira prinċipali. Il-pajjiż jinsab bejn il-latitudnijiet 63° u 67° T, kif ukoll bejn il-lonġitudnijiet 25° u 13° P. L-Iżlanda hija ferm eqreb tal-Ewropa kontinentali milli tal-Amerika ta' fuq, allura, il-gżira hija ġeneralment deskritta bħala stat Ewropew minħabba raġunijiet Storiċi, Politiċi, Kulturali u prattiċi. Ġeoloġikalment il-gżira tinkludi partijiet ta' żewġ pjanċi kontinentali. L-eqreb medda ta' art li tinsab viċin ta' dan il-pajjiż hija l-Grinlandja, li qiegħda 290 kilometru 'l bogħod u l-eqreb meded ta' art li jifformaw parti intrinsika mill-kontinent Ewropew huma l-gżejjer tal-Faroe (420 kilometru), Il-gżira ta' Jan Mayen (570 kilometru); Shetland u l-ebridi esterni, li t-tnejn huma madwar (740 kilometru); L-art prinċipali tal-Iskozja u Orkney, li jinsabu fid-distanza ta' (750 kilometru) u l-art prinċipali tan-Norveġja li qiegħda madwar 970 kilometru 'l bogħod.</p>
<p>L-Iżlanda hija kklassifikata bħala t-tmintax l-ikbar gżira fid-dinja, u bħala t-tieni l-ikbar gżira fl-Ewropa wara l-Gran Brittanja. Id-daqs ta' din il-gżira huwa ta' 101,826 kilometru kwadru, iżda l-kumplament tal-gżira tesa' daqs 103,000 kilometru kwadru, fejn  62.7% huwa tundra. B'kollox hemm tletin gżira ta' daqs minuri li jaqgħu taħt id-dominju tal-Iżlanda, dawn huma Grimsey u l-apċipelagu ta' Vestmannaeyjar li jospitaw popolazzjonijiet zgħar. Il-Lagi u l-glaċieri jkopru madwar 14.3% mill-wiċċ ta' din il-gżira, fejn 23% biss jipposjedu xi tip ta' veġetazzjoni li tinsab imminenti tagħhom. L-ikbar lagi huma Þórisvatn (Ġibjun): ta' 83–88 kilometru kwadru u Þingvallavatn ta' 82 kilometru kwadru, Lagi oħra li huma meqjusin importanti huma: Lagarfljót u Mývatn. Jökulsárlón huwa l-iktar lag fond, b'fond li jlaħħaq għal madwar il-248 metru. Ġeoloġikament, l-Iżlanda hija parti mix-xifer mid-Atlantiku, xifer naturali ma' fejn tinfirex il-qoxra oċeanika sabiex tkun tista' tiġi ffurmata qoxra oċeanika ġdida. Din il-parti tax-xifer tal-oċean mezzan tinsab fuq mantle plume u għalhekk dan il-fattur jagħmel lill-Iżlanda subarjali, voldieri ('il fuq mill-wiċċ tal-baħar). Ix-xifer jimmarka l-fruntiera bejn il-plattini tetoniċi tal-Ewrasja u tal-Amerika, tajjeb li ngħidu wkoll li l-Iżlanda ġiet iffurmata permezz tal-formazzjoni kontinwa ta' bosta qasmiet territorjali li ġew megħjuna permezz tal-heffa qerrieda iżda benefiċjarja tal-vulkaniżmu li seħħ max-xifer tal-gżira.</p>
<p>L-Iżlanda għandha tliet parkijiet nazzjonali, dawn huma: Il-park nazzjonali ta' Vatnajökull, il-park nazzjonali ta' Snæfellsjökull,u l-park nazzjonali ta' Þingvellir. Il-pajjiż huwa kkunsidrat bħala parteċipant b'saħħtu fejn tidħol il-protezzjoni tal-ambjent, infatti l-Iżlanda tinsab ikklassifikata fit-tlettax-il post għall-prestazzjoni eċċellenti tal-ambjent li huwa mogħni bih il-pajjiż għax fl-aħħar mill-aħħar l-għallmu kollu li qiegħed jagħmel dan il-pajjiż huwa ġest umli li jinħtieġlu kull rispett u apprezzament.</p>
Ġeoloġija
<p>L-Iżlanda hija art li għadha ġeoloġikament żagħżugħa. L-Iżlanda tinsab kemm fuq ix-xifer tagħha nfisha kif ukoll fuq dak Mid-Atlantiku, li jittraversa dritt minn ġol-art. Din il-lokazzjoni tqiegħed lill-Iżlanda f'pożizzjoni ġeoloġika ferm attiva b'ħafna vulkani, bħal: Hekla, Eldgjá, Herðubreið u Eldfell. L-eruzzjoni vulkanika ta' Laki fl-1783–1784 ikkawżat ġuħ kbir li kien kważi qatel kwart mill-popolazzjoni tal-gżira, l-eruzzjoni kienet ikkawżat il-formazzjoni ta' sħab bit-trab, kif ukoll ċpar totali li deher minn bosta postijiet Ewropej u minn ċerti artijiet Afrikani u Asjatiċi, din in-nuqqas ta' viżibilità damet għal diversi xhur. L-Iżlanda għandha ħafna Gejżers, inkluż Geysir, minn fejn hija mnissla l-kelma Ingliża u l-famuż Strokkur li jiżbroffa kull 5-10 minuti. Wara fażi ta' inattività Geysir beda jerġa' jiżbroffa wara serje ta' terremoti li seħħew fis-sena 2000. Il-Gejżer ma baqax jiżbroffa regolarment wara l-jum meta seħħew it-terremoti </p>
<p>Bid-disponibbiltà mifruxa ta 'enerġija ġeotermika u bl-użu ta' ħafna xmajjar u nixxighat għall-idroelettriku, ħafna residenti għandhom aċċess għal ilma sħun irħas, tisħin u elettriku. Il-gżira hija komposta primarjament minn bażalt, lava ta 'silika baxxa assoċjata ma' vulkaniżmu effużiv kif ġara wkoll fil-Hawaii. L-Izlanda, madanakollu, għandha varjetà ta 'tipi vulkaniċi (komposti u fissuri), ħafna li jipproduċu lavas aktar evolviti bħal rhyolite u andesite. L-Izlanda għandha mijiet ta ’vulkani b’madwar 30 sistema vulkanika attiva. </p>
<p>Surtsey, waħda mill-iżgħar gżejjer fid-dinja, hija parti mill-Izlanda. Imsejjaħ wara Surtr, tela '' l fuq mill-oċean f'serje ta 'erużjonijiet vulkaniċi bejn it-8 ta' Novembru 1963 u l-5 ta 'Ġunju 1968. [63] Xjenzati biss li jirriċerkaw it-tkabbir ta ’ħajja ġdida huma permessi li jżuru l-gżira. </p>
<p>Fil-21 ta 'Marzu 2010, vulkan f'Eyjafjallajökull fin-nofsinhar tal-Izlanda faqqa' għall-ewwel darba mill-1821, u ġiegħel lil 600 persuna jaħarbu minn djarhom. [73] Eruzzjonijiet addizzjonali fl-14 ta ’April ġiegħlu lil mijiet ta’ nies jabbandunaw id-djar tagħhom. Is-sħab riżultanti ta 'rmied vulkaniku ġab tfixkil kbir għall-ivvjaġġar bl-ajru madwar l-Ewropa. </p>
<p>Ħarsa ġenerali fuq iż-żona ta 'madwar Reykir</p>
<p>Eruzzjoni kbira oħra seħħet fil-21 ta ’Mejju 2011. Din id-darba kien il-vulkan Grímsvötn, li jinsab taħt silg l-akbar glaċier tal-Ewropa, Vatnajökull. Grímsvötn huwa wieħed mill-iktar vulkani attivi tal-Izlanda, u din l-iżbroff kienet ferm aktar qawwija mill-attività tal-Eyjafjallajökull tal-2010, bl-irmied u l-lava jintefgħu 20 km (12 mi) fl-atmosfera, u ħolqu sħaba kbira. </p><p>

L-ogħla elevazzjoni għall-Izlanda hija mnizzla bhala 2110m (6,923 ft) fil-Hvannadalshnúkur (64 ° 00′T 16 ° 39′P).</p><figure><caption> Il-Lag Glaċjali - ta' Jökulsárlón fl-Iżlanda</caption></figure>
Klima
<p>Il-klima tal-kosta Iżlandiża hija waħda oċeanika b'temperaturi sotto-polari. Il-kurrent Atlantiku tat-tramuntana huwa sħun, dan sabiex jiġu assigurati temperaturi annwali ogħla iktar minn bosta postijiet oħra li jinsabu fuq l-istess latitudni fid-dinja. Xi reġjuni fid-dinja li jipposjedu klima simili huma: l-gżejjer ta' <hi rend="italic">Aleutian</hi>, il-peniżola tal-Alaska u <hi rend="italic">Tierra del Fuego</hi>, minkejja l-fatt li dawn ir-reġjuni jinsabu viċin tal-ekwatur fejn it-tempertura għandha tkun ferm ogħla minn dik ta' pajjiżi Nordiċi bħalma huma l-Iżvezja u n-Norveġja. Minkejja l-prossimità tal-gżejjer mal-Artiku, il-kosti tal-gżejjer jibqgħu liberi mis-silġ matul l-istaġun tax-xitwa. L-inkursjonijiet tas-silġ huma rari, infatti l-aħħar waħda seħħet fuq il-kosta tat-tramuntana fl-1969.</p>
<p>Hemm mnejn wiehed jinduna bil-varjazzjonijiet li jeżistu fit-temperatura f'bosta partijiet differenti tal-gżira. Inġenerali, il-kosta tan-nofsinhar hija ferm iktar sħuna, umduża u bir-riħ minn dik tat-tramuntana. L-għoljiet ċentrali jistgħu jitqiesu bħala l-iktar partijiet kesħin tal-pajjiż. Dawk l-oqsma interni li jinsabu f'livell baxx fit-tramuntana huma ikkunsidrati bħala l-iktar postijiet aridi. L-inżul tal-borra fix-xitwa huwa avveniment iktar frekwenti fit-tramuntana milli fin-nofsinhar. L-ogħla temperatura rreġistrata kienet ta' 30.5°C fit-22 ta' Ġunju tal-1939 f'Teigarhorn li tinsab ħdejn il-kosta tan-nofsinhar-lvant. L-inqas temperatura rreġistrata fil-pajjiż kienet ta' 38°C taħt iz-zero (−36.4°F) fit-22 ta' Jannar tal-1918, f'<hi rend="italic">Grímsstaðir</hi> u f'Möðrudalur' fil-ħinterland tal-Grigal. It-temperaturi rrikordjati għal-lokalità ta' Reykjavík huma ta' 26.2°C fit-tletin ta' Lulju tal-2008, u −24.5°C fil-wieħed u għoxrin ta' Jannar tal-1918.</p>

Relazzjonijiet mal-Unjoni Ewropea
Lulju 2010 - status ta' kandidat għall-UE u l-bidu tan-negozjati tal-adeżjoni
<p>L-applikazzjoni tal-Iżlanda għas-sħubija fl-<ref target="https://mt.wikipedia.org/wiki/UE">UE</ref> ġiet ippreżentata fis-17 ta' Lulju 2009.</p>
<p>Fil-laqgħa tiegħu tas-27 ta' Lulju 2009, il-Kunsill stieden lill-Kummissjoni biex tippreżenta l-opinjoni tagħha dwar l-applikazzjoni tal-Iżlanda. Fl-24 ta' Frar 2010 il-Kummissjoni tat opinjoni pożittiva u rrakkomandat il-ftuħ ta' negozjati tal-adeżjoni.</p>
<p>F'laqgħa fis-17 ta' Ġunju 2010, il-Kunsill Ewropew iddeċieda li għandhom jinfetħu n-negozjati tal-adeżjoni. Il-Kunsill qabel dwar qafas għan-negozjati mal-Iżlanda fis-26 ta' Lulju 2010.</p>
<p>L-ewwel laqgħa fil-livell ministerjali tal-Konferenza mal-Iżlanda dwar l-Adeżjoni fetħet in-negozjati tal-adeżjoni fis-27 ta' Lulju 2010. Minn dakinhar saru 4 konferenzi fil-livell ministerjali mal-Iżlanda dwar l-adeżjoni.</p>
<p>Mill-35 kapitolu tan-negozjati, inbdew in-negozjati fuq 27 kapitolu, li minnhom ingħalqu b'mod proviżorju 11-il kapitolu.</p>
2013 - negozjati sospiżi
<p>Fis-17 ta' Diċembru 2013, il-Kunsill ħa nota tad-deċiżjoni tal-Gvern Iżlandiż li jissospendi n-negozjati tal-adeżjoni. Il-Kunsill issottolinja l-fehma tiegħu li l-adeżjoni tal-Iżlanda hija kwistjoni ta' benefiċċju reċiproku. Indika wkoll li l-UE kienet lesta li tkompli n-negozjati, jekk l-Iżlanda tiddeċiedi li tissokta bihom.</p>
<p>Fit-12 ta’ Marzu 2015, f’ittra lill-presidenza tal-Kunsill, il-Ministru għall-Affarijiet Barranin tal-Iżlanda kkonferma li l-gvern tal-Iżlanda ma kellu ebda intenzjoni li jerġa’ jibda t-taħditiet dwar l-adeżjoni. Il-Ministru għall-Affarijiet Barranin tenna l-importanza tat-tkomplija ta’ relazzjonijiet u kooperazzjoni mill-qrib bejn l-UE u l-Iżlanda bbażati, b’mod partikolari, fuq il-Ftehim taż-Żona Ekonomika Ewropea. Il-presidenza tal-Kunsill ħadet nota tal-ittra.</p>
Referenzi

<list type="unordered"><item><ref target="https://www.consilium.europa.eu/mt/policies/enlargement/iceland/">Iżlanda</ref>, Kunsill tal-Unjoni Ewropea</item></list>
</text></body></html>