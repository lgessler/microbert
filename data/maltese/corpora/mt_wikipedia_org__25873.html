<html><body><text id="wikipedia_mt_wikipedia_org__25873.html" ns="0" revid="262281" sourceurl="https://mt.wikipedia.org/wiki/Chich%C3%A9n_Itz%C3%A1" title="Chichén Itzá" type="wikipedia">Chichén Itzá<figure><caption>It-Tempju ta’ Kukulkan</caption></figure>
<p><hi rend="bold">Chichén Itzá</hi> kienet belt pre-Kolombjana kbira li nbniet mill-poplu <ref target="https://mt.wikipedia.org/wiki/Maja">Maja</ref> tal-perjodu Klassiku Terminali. Is-sit arkeoloġiku jinsab fil-Muniċipalità ta’ <ref target="https://mt.wikipedia.org/wiki/Tinúm">Tinúm</ref>, fl-Istat tal-<ref target="https://mt.wikipedia.org/wiki/Yucatán">Yucatán</ref>, il-<ref target="https://mt.wikipedia.org/wiki/Messiku">Messiku</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Chichén Itzá kienet punt ċentrali maġġuri fl-artijiet baxxi tal-Maja tat-Tramuntana mill-perjodu Klassiku Aħħari (bejn wieħed u ieħor mis-600 sad-900 W.K.) sal-perjodu Klassiku Terminali (bejn wieħed u ieħor mit-800 sad-900 W.K.) kif ukoll fl-ewwel biċċa tal-perjodu post-Klassiku (bejn wieħed u ieħor mid-900 sal-1200). Is-sit iħaddan diversi stili arkitettoniċi, li ġejjin minn stili preżenti fil-Messiku ċentrali kif ukoll mill-istili <ref target="https://mt.wikipedia.org/wiki/Puuc">Puuc</ref> u <ref target="https://mt.wikipedia.org/wiki/Chenes">Chenes</ref> tal-artijiet baxxi tal-Maja tat-Tramuntana. Fl-imgħoddi kien jingħad li l-preżenza ta’ stili tal-Messiku ċentrali kienet rappreżentattiva ta’ migrazzjoni diretta jew saħansitra konkwista mill-Messiku ċentrali, iżda l-interpretazzjonijiet l-iktar reċenti jsostnu li l-preżenza ta’ dawn l-istili mhux tal-Maja huma iktar ir-riżultat ta’ diffużjoni kulturali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Chichén Itzá kienet waħda mill-ikbar bliet tal-Maja u x’aktarx li kienet waħda mill-bliet il-kbar mitiċi, jew <hi rend="italic">Tollans</hi>, imsemmija fil-letteratura Mesoamerikana iktar ’il quddiem.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Il-belt jaf kellha l-iktar popolazzjoni varjata fid-dinja tal-Maja, li seta’ kien fattur li kkontribwixxa għall-varjetà tal-istili arkitettoniċi fis-sit.</p>
<p>Il-fdalijiet ta’ Chichén Itzá huma proprjetà federali, u ż-żamma tas-sit hija responsabbiltà tal-<hi rend="italic">Instituto Nacional de Antropología e Historia</hi> (l-Istitut Nazzjonali tal-<ref target="https://mt.wikipedia.org/wiki/Antropoloġija">Antropoloġija</ref> u l-<ref target="https://mt.wikipedia.org/wiki/Storja">Istorja</ref>) tal-Messiku.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-art taħt il-<ref target="https://mt.wikipedia.org/wiki/Monument">monumenti</ref> kienet proprjetà privata sad-29 ta’ Marzu 2010, meta mbagħad inxtrat mill-Istat tal-Yucatán.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Chichén Itzá hija wieħed mill-iktar siti arkeoloġiċi li jżuruh nies fil-Messiku, b’iktar minn 2.6 miljun turist fl-2017.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-belt antika ilha <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> mill-1988<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> u fl-2007 it-Tempju ta’ <ref target="https://mt.wikipedia.org/wiki/Kukulcan">Kukulcan</ref> ġie meqjus wkoll bħala wieħed mis-<ref target="https://mt.wikipedia.org/wiki/Seba’_Għeġubijiet_Ġodda_tad-Dinja">Seba’ Għeġubijiet Ġodda tad-Dinja</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Isem u ortografija
<figure><caption>Dettall tal-bażi tat-taraġ ewlieni tat-Tempju ta’ Kukulkan f’għamla ta’ serp bir-rix</caption></figure>
<p>L-isem Maja “Chichén Itzá” jingħad li jfisser “Fil-bokka tal-bir tal-Itzá”. Dan joriġina minn <hi rend="italic">chi'</hi>, li tfisser “bokka” jew “xifer”, u <hi rend="italic">chʼen</hi> jew <hi rend="italic">chʼeʼen</hi>, li tfisser “bir”. <hi rend="italic">Itzá</hi> huwa l-isem ta’ grupp etniku li kiseb id-dominanza politika u ekonomika tal-peniżola tat-Tramuntana. Traduzzjoni waħda possibbli ta’ <hi rend="italic">Itzá</hi> hija “saħħar (jew seħer) tal-ilma”<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, minn <hi rend="italic">its</hi> (itz), “saħħar/seħer”, u <hi rend="italic">ha</hi>, “ilma”.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
<p>L-isem bl-<ref target="https://mt.wikipedia.org/wiki/Lingwa_Spanjola">Ispanjol</ref> huwa spellut <hi rend="italic">Chichén Itzá</hi>, u l-aċċenti jindikaw li fiż-żewġ partijiet tal-isem l-enfasi ssir fuq is-sillaba finali (għalkemm xi kultant b’lingwi oħra dawn l-aċċenti jitħallew barra). L-ortografija Maja proprjament suppost tkun <hi rend="italic">Chichʼen Itzaʼ</hi> (ippronunzjata [tʃitʃʼen itsáʔ]). Din il-forma tippreserva d-distinzjoni fonetika bejn <hi rend="italic">chʼ</hi> u <hi rend="italic">ch</hi>, ladarba l-għerq <hi rend="italic">chʼeʼen</hi> (li madankollu ma ssirx enfasi fuqha bil-Maja) jibda b’konsonanti frikativa eġettiva postalveolari. Il-kelma “Itzaʼ” għandha tonalità għolja fuq l-“a” segwita b’waqfa glottali (indikata bl-appostrofu).<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
<p>Evidenza fil-kotba ta’ <ref target="https://mt.wikipedia.org/wiki/Chilam_Balam">Chilam Balam</ref> tindika li kien jintuża isem ieħor iktar antik għal din il-belt qabel il-wasla tal-eġemonija tal-Itzá fit-Tramuntana tal-Yucatán. Filwaqt li l-biċċa l-kbira tas-sorsi jaqblu li l-ewwel kelma ta’ dan l-isem tfisser sebgħa, hemm dibattiti konsiderevoli dwar it-traduzzjoni korretta tal-kumplament tal-isem. Dan l-isem iktar bikri diffiċli jiġi definit minħabba n-nuqqas ta’ ortografija standard waħda. Minflok tiġi rrappreżentata b’diversi modi, pereżempju <hi rend="italic">Uuc Yabnal</hi> (“Seba’ Djar Kbar”)<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, <hi rend="italic">Uuc Hab Nal</hi> (“Seba’ Postijiet bl-Arbuxxelli”)<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>, <hi rend="italic">Uucyabnal</hi> (“Seba’ Mexxejja Kbar”) jew <hi rend="italic">Uc Abnal</hi> (“Seba’ Linji ta’ Abnal”).<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Dan l-isem imur lura għall-perjodu Klassiku Aħħari u huwa rreġistrat kemm fil-kotba ta’ Chilam Balam de Chumayel kif ukoll fit-testi <ref target="https://mt.wikipedia.org/wiki/Ġeroglifiċi_Messikani">ġeroglifiċi</ref> fil-fdalijiet.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Pożizzjoni
<figure><caption>Mappa ta’ Chichén Itzá</caption></figure>
<p>Chichén Itzá tinsab fil-parti tal-Lvant tal-Istat tal-Yucatán fil-Messiku. It-Tramuntana tal-Peniżola tal-Yucatán hija msejsa fuq saffi tal-blat tal-<ref target="https://mt.wikipedia.org/wiki/Ġebla_tal-ġir">ġebla tal-ġir</ref>, u x-xmajjar fuq ġewwa jnixxu kollha taħt l-art. Hemm erba’ ħofor naturali viżibbli msejħa <hi rend="italic">cenotes</hi>, li setgħu jipprovdu lill-belt b’ħafna ilma għas-sena kollha, b’hekk il-pożizzjoni ta’ Chichén Itzá kienet ideali għal insedjament. Minn dawn is-<hi rend="italic">cenotes</hi>, is-<hi rend="italic">Cenote Sagrado</hi> (magħruf ukoll bħala Bir Sagru jew Bir tas-Sagrifiċċju) huwa l-iktar wieħed famuż.<ref target="https://mt.wikipedia.org/wiki/Il-Paġna_prinċipali#cite_note-:3-12">[12]</ref> Fl-2015, ix-xjentisti ddeterminaw li kien hemm cenote moħbi taħt it-Tempju ta’ Kukulkan, li l-arkeologi qatt ma kienu jafu bih.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Skont sorsi Maja u Spanjoli ta’ wara l-Konkwista, il-Maja pre-Kolombjani kienu jissagrifikaw oġġetti u bnedmin fis-<hi rend="italic">cenote</hi> bħala forma ta’ qima lil <ref target="https://mt.wikipedia.org/wiki/Chaac">Chaac</ref>, l-alla Maja tax-xita. <ref target="https://mt.wikipedia.org/wiki/Edward_Herbert_Thompson">Edward Herbert Thompson</ref> nixxef is-<hi rend="italic">Cenote Sagrado</hi> u naddfu mill-ħama mill-1904 sal-1910, u sab artefatti tad-<ref target="https://mt.wikipedia.org/wiki/Deheb">deheb</ref>, tal-<ref target="https://mt.wikipedia.org/wiki/Ġada">ġada</ref>, tal-<ref target="https://mt.wikipedia.org/wiki/Fuħħar">fuħħar</ref> u tal-<ref target="https://mt.wikipedia.org/wiki/Frankinċens">inċens</ref>, kif ukoll fdalijiet umani.<ref target="https://mt.wikipedia.org/wiki/Il-Paġna_prinċipali#cite_note-:3-12">[12]</ref> Minn studju tal-fdalijiet umani mis-<hi rend="italic">Cenote Sagrado</hi> ħareġ li l-ġerħiet kienu konsistenti ma’ sagrifiċċji umani.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Organizzazzjoni politika
<figure><caption>Veduta mill-ajru tal-parti ċentrali ta’ Chichén Itzá</caption></figure>
<p>Diversi arkeologi fl-aħħar tas-snin 90 tas-seklu 20 issuġġerew li għad-differenza tat-tmexxijiet Maja preċedenti tal-perjodu Klassiku Bikri, Chichén Itzá jaf ma kinitx immexxija minn mexxej wieħed jew minn dinastija waħda. Minflok, l-organizzazzjoni politika tal-belt setgħet kienet strutturata b’sistema <hi rend="italic">multepal</hi>, jiġifieri t-tmexxija kienet issir permezz ta’ kunsill magħmul minn membri tal-elit tad-dinastiji tat-tmexxija.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Din it-teorija kienet popolari fis-snin 90 tas-seklu 20, iżda f’dawn l-aħħar snin ir-riċerka li kienet tappoġġa l-kunċett tas-sistema <hi rend="italic">multepal</hi> ġiet iddubita, u xi drabi saħansitra skredita. Attwalment, l-istudjużi tal-Maja saru jemmnu li x’aktarx kien jintuża l-mudell iktar tradizzjonali tar-renji Maja tal-artijiet il-baxxi tan-Nofsinhar tal-Messiku tal-perjodu Klassiku.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Ekonomija
<p>Chichén Itzá kienet setgħa ekonomika maġġuri fl-artijiet baxxi tal-Maja tat-Tramuntana meta kienet fl-aqwa tagħha.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Bis-sehem tagħha fir-rotta kummerċjali bil-baħar permezz tal-port f’<ref target="https://mt.wikipedia.org/wiki/Isla_Cerritos">Isla Cerritos</ref> fil-kosta tat-Tramuntana, Chichén Itzá setgħet tikseb riżorsi minn postijiet mill-bogħod li ma kinux disponibbli lokalment bħall-<ref target="https://mt.wikipedia.org/wiki/Ossidjana">ossidjana</ref> mill-Messiku ċentrali u d-deheb min-Nofsinhar tal-<ref target="https://mt.wikipedia.org/wiki/Amerka_Ċentrali">Amerka Ċentrali</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>Bejn id-900 u l-1050, Chichén Itzá kibret u saret kapitali reġjonali setgħana li kienet tikkontrolla t-Tramuntana u ċ-ċentru tal-Yucatán, filwaqt li stabbiliet lil Isla Cerritos bħala port kummerċjali.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Storja
<p>It-tqassim tal-pjanta tas-sit ta’ Chichén Itzá żviluppa fil-fażi bikrija tal-okkupazzjoni bejn is-750 u 900 W.K.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Il-pjanta finali tagħha ġiet żviluppata wara d-900 W.K., u s-seklu 10 ġab miegħu t-tkabbir tal-belt bħala kapitali reġjonali miċ-ċentru tal-Yucatán sal-kosta tat-Tramuntana, u s-setgħa tagħha kienet estiża tul il-kosti fil-Lvant u fil-Punent tal-peniżola.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> L-iktar kitba ġeroglifika bikrija li ġiet skoperta f’Chichén Itzá tmur lura għat-832 W.K., filwaqt li l-aħħar kitba ġeroglifika tmur lura għad-998 W.K. fl-<hi rend="italic">Osario</hi>.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Twaqqif
<p>Il-belt tal-perjodu Klassiku Aħħari kienet iċċentrata lejn iż-żona tal-Lbiċ tas-<hi rend="italic">cenote</hi> ta’ Xtoloc, u l-arkitettura prinċipali kienet irrappreżentata mis-sottostrutturi biswit il-Las Monjas u l-<hi rend="italic">Observatorio</hi> (l-Osservatorju) u l-pjattaforma li kienu mibnija fuqhom.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Tkabbir
<figure><caption>It-Tempju tal-Gwerriera</caption></figure>
<p>Chichén Itzá kisbet prominenza reġjonali lejn l-aħħar tal-perjodu Klassiku Bikri (bejn wieħed fis-600 W.K.). Madankollu, il-belt saret kapitali reġjonali għall-ħabta tal-perjodu Klassiku Aħħari fil-bidu tal-perjodu Klassiku Terminali, u l-ħajja politika, soċjokulturali, ekonomika u ideoloġika ġiet iċċentralizzata u dominanti fl-artijiet baxxi tat-Tramuntana tal-Maja. It-tkabbir ta’ Chichén Itzá huwa kkorelatat bejn wieħed u ieħor mad-deklin u mal-frammentazzjoni taċ-ċentri maġġuri fl-artijiet baxxi tan-Nofsinhar tal-Maja.</p>
<p>Malli Chichén Itzá kisbet prominenza, il-bliet ta’ <ref target="https://mt.wikipedia.org/wiki/Yaxuna">Yaxuna</ref> (fin-Nofsinhar) u ta’ <ref target="https://mt.wikipedia.org/wiki/Coba">Coba</ref> (fil-Lvant) bdew imorru lura. Dawn iż-żewġ bliet kienu alleati reċiproċi, filwaqt li Yaxuna kienet tiddependi fuq Coba. Fis-seklu 10, Coba tilfet parti sinifikanti mit-territorju tagħha, u Yaxuna ġiet iżolata, għaldaqstant Chichén Itzá jaf ikkontribwiet għad-deklin taż-żewġ bliet.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Deklin
<figure><caption>Is-<hi rend="italic">Cenote Sagrado</hi></caption></figure>
<p>Skont uħud mis-sorsi kolonjali tal-Maja (eż. il-ktieb ta’ Chilam Balam), <ref target="https://mt.wikipedia.org/wiki/Hunac_Ceel">Hunac Ceel</ref>, il-mexxej ta’ <ref target="https://mt.wikipedia.org/wiki/Mayapan">Mayapan</ref>, ħakem lil Chichén Itzá fis-seklu 13. Hunac Ceel jingħajd li pprofetizza l-ksib tal-poter minnu stess. Skont użanza ta’ dak iż-żmien, l-individwi li kienu jintefgħu fis-<hi rend="italic">Cenote Sagrado</hi> kien ikollhom is-setgħa tal-profezija jekk jibqgħu ħajjin. Matul ċerimonja ta’ dan it-tip, jingħad li ħadd ma baqa’ ħaj, u għalhekk Hunac Ceel qabeż fis-<hi rend="italic">Cenote Sagrado</hi>, u meta ħareġ, ipprofetizza l-ksib tal-poter tiegħu stess.</p>
<p>Filwaqt li ma hemm evidenza arkeoloġika li tindika li t-teżori ta’ Chichén Itzá f’xi żmien ġew misruqa<ref target="https://mt.wikipedia.org/wiki/Il-Paġna_prinċipali#cite_note-26">[26]</ref>, hemm ukoll evidenza li ma setax kien sar minn Mayapan, minn tal-inqas mhux meta Chichén Itzá kienet ċentru urban attiv. Id-data arkeoloġika reċenti tindika li d-deklin ta’ Chichén Itzá bħala ċentru reġjonali seħħ għall-ħabta tal-1100, qabel it-tkabbir ta’ Mayapan. Għaddejja riċerka kontinwa fis-sit ta’ Mayapan biex din il-kwistjoni kronoloġika tissolva darba għal dejjem.</p>
<p>Wara li l-attivitajiet tal-elit ta’ Chichén Itzá ntemmew, jista’ jkun li l-belt ma ġietx abbandunata għalkollox. Meta waslu l-Ispanjoli, sabu popolazzjoni lokali għaddejja tajjeb, għalkemm mhux ċar mis-sorsi Spanjoli jekk dawn il-Maja kinux qed jgħixu fil-belt ta’ Chichén Itzá jew f’insedjament fil-qrib. Id-densità relattivament għolja tal-popolazzjoni fir-reġjun kien fattur li wassal għad-deċiżjoni tal-Konkwistaturi li jistabbilixxu kapitali hemmhekk.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Skont is-sorsi ta’ wara l-Konkwista, kemm Spanjoli u Maja, is-<hi rend="italic">Cenote Sagrado</hi> baqa’ spazju ta’ pellegrinaġġ.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref><ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
Konkwista Spanjola
<figure><caption>L-Osservatorju</caption></figure>
<p>Fl-1526, il-Konkwistatur Spanjol <ref target="https://mt.wikipedia.org/wiki/Francisco_de_Montejo">Francisco de Montejo</ref> (veteran tal-ispedizzjonijiet ta’ Grijalva u Cortés) irnexxielu jagħmel petizzjoni biex ir-Re ta’ <ref target="https://mt.wikipedia.org/wiki/Spanja">Spanja</ref> jikkummissjona kampanja għall-konkwista tal-Yucatán. L-ewwel kampanja tiegħu fl-1527, li kienet tkopri l-biċċa l-kbira tal-Peniżola tal-Yucatán, iddeċimat il-forzi tiegħu iżda ntemmet bl-istabbiliment ta’ forti żgħira f’<ref target="https://mt.wikipedia.org/wiki/Xaman_Haʼ">Xaman Haʼ</ref>, fin-Nofsinhar ta’ dak li llum huwa <ref target="https://mt.wikipedia.org/wiki/Cancún">Cancún</ref>. Montejo reġa’ lura l-Yucatán fl-1531 bir-rinforzi u stabbilixxa l-bażi ewlenija tiegħu f’<ref target="https://mt.wikipedia.org/wiki/Campeche">Campeche</ref> fil-kosta tal-Punent.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Huwa bagħat lil ibnu <ref target="https://mt.wikipedia.org/wiki/Francisco_Montejo_ż-Żgħir">Francisco Montejo ż-Żgħir</ref>, fl-aħħar tal-1532 biex jikkonkwista l-parti ta’ ġewwa tal-Peniżola tal-Yucatán mit-Tramuntana. L-objettiv mill-bidu nett kien li jasal Chichén Itzá u tiġi stabbilita bħala l-belt kapitali.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Montejo ż-Żgħir eventwalment wasal Chichén Itzá u semmiha <hi rend="italic">Ciudad Real</hi> (Belt Irjali). Għall-ewwel ma ltaqa’ ma’ ebda reżistenza, iddivida l-artijiet madwar il-belt u tahom lis-suldati tiegħu. Maż-żmien, il-Maja saru iktar ostili u eventwalment assedjaw lill-Ispanjoli, u qatgħulhom il-kollegament tal-provvisti tagħhom mal-kosta, u obbligawhom jingħalqu qaqoċċa qalb il-fdalijiet tal-belt antika. Għaddew ix-xhur, iżda ma waslu l-ebda rinforzi. Montejo ż-Żgħir ipprova l-aħħar attakk kontra l-Maja kontra l-Maja u tilef 150 suldat mit-truppi tiegħu. Ġie mġiegħel jabbanduna l-belt ta’ Chichén Itzá fl-1534 fis-satra tal-lejl. Sal-1535, l-Ispanjoli kollha tkeċċew mill-Peniżola tal-Yucatán.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Montejo eventwalment irritorna fil-Yucatán, u wara li rrekluta l-Maja minn Campeche u minn <ref target="https://mt.wikipedia.org/wiki/Champoton">Champoton</ref> bena armata Indjo-Spanjola kbira u kkonkwista l-peniżola.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Il-<ref target="https://mt.wikipedia.org/wiki/Monarkija_Spanjola">monarkija Spanjola</ref> iktar ’il quddiem ħarġet għotja tal-art li kienet tinkludi lil Chichén Itzá u sal-1588 kienet art li tinħadem bil-bhejjem.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Storja moderna
<figure><caption>Ritratt tal-fdalijiet ta’ Chichén Itzá fl-1859-1860 ta’ Désiré Charnay, qabel ma tneħħiet il-veġetazzjoni</caption></figure>
<p>Chichén Itzá daħlet fl-immaġinazzjoni popolari fl-1843 bil-ktieb <hi rend="italic">Incidents of Travel in Yucatan</hi> ta’ <ref target="https://mt.wikipedia.org/wiki/John_Lloyd_Stephens">John Lloyd Stephens</ref> (b’illustrazzjonijiet ta’ <ref target="https://mt.wikipedia.org/wiki/Frederick_Catherwood">Frederick Catherwood</ref>). Il-ktieb irrakkonta ż-żjara ta’ Stephens tal-Yucatán u tal-bliet tal-Maja, inkluż Chichén Itzá. Il-ktieb qanqal iktar esplorazzjonijiet tal-belt. Fl-1860, <ref target="https://mt.wikipedia.org/wiki/Désiré_Charnay">Désiré Charnay</ref> stħarreġ il-belt ta’ Chichén Itzá u ħa għadd ta’ ritratti li ppubblika fil-ktieb <hi rend="italic">Cités et ruines américaines</hi> (1863).</p>
<p>Il-viżitaturi tal-belt ta’ Chichén Itzá matul is-snin 70 u 80 tas-seklu 19 ġabu magħhom tagħmir fotografiku u għamlu rendikont iktar bir-reqqa tal-qagħda ta’ diversi binjiet.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Fl-1875, <ref target="https://mt.wikipedia.org/wiki/Augustus_Le_Plongeon">Augustus Le Plongeon</ref> u martu <ref target="https://mt.wikipedia.org/wiki/Alice_Dixon_Le_Plongeon">Alice Dixon Le Plongeon</ref> żaru l-belt ta’ Chichén Itzá, u skavaw statwa ta’ figura fuq daharha, b’irkupptejha ’l fuq, bil-parti ta’ fuq ta’ sidirha fuq il-minkbejn, u bi platt fuq żaqqha. Augustus Le Plongeon semmiha Chaacmol (li iktar ’il quddiem saret Chac Mool, li kien it-terminu li kien jintuża biex jiddeskrivi dawn it-tip ta’ <ref target="https://mt.wikipedia.org/wiki/Skultura">skulturi</ref> fil-Mesoamerka). <ref target="https://mt.wikipedia.org/wiki/Teobert_Maler">Teobert Maler</ref> u <ref target="https://mt.wikipedia.org/wiki/Alfred_Maudslay">Alfred Maudslay</ref> esploraw il-belt ta’ Chichén Itzá fis-snin 80 tas-seklu 19 u t-tnejn li huma qattgħu diversi ġimgħat fis-sit u ħadu bosta ritratti. Maudslay ippubblika l-ewwel deskrizzjoni twila u ddettaljata ta’ Chichén Itzá fil-ktieb tiegħu <hi rend="italic">Biologia Centrali-Americana</hi>.</p>
<figure><caption>Ritratt tal-1892 tat-Tempju ta’ Kukulcán ta’ <ref target="https://mt.wikipedia.org/wiki/Teobert_Maler">Teobert Maler</ref></caption></figure>
<p>Fl-1894, il-Konslu tal-<ref target="https://mt.wikipedia.org/wiki/Stati_Uniti">Istati Uniti</ref> fil-Yucatán, Edward Herbert Thompson, xtara l-Hacienda Chichén, li kienet tinkludi l-fdalijiet ta’ Chichén Itzá. Thompson esplora l-belt antika għal tletin sena sħaħ. L-iskoperti tiegħu kienu jinkludu l-iktar tinqix bikri fuq il-parti ta’ fuq il-portal tat-Tempju tas-Serje Inizjali u l-iskavi ta’ diversi oqbra fl-<hi rend="italic">Osario</hi> (it-Tempju tal-Qassis Superjuri). Thompson huwa magħruf l-iktar għax-xogħol tiegħu fis-<hi rend="italic">Cenote Sagrado</hi> mill-1904 sal-1910, fejn sab artefatti tad-deheb, tar-<ref target="https://mt.wikipedia.org/wiki/Ram">ram</ref> u tal-ġada mnaqqxa, kif ukoll għall-ewwel eżempji ta’ armi tad-drapp u tal-<ref target="https://mt.wikipedia.org/wiki/Injam">injam</ref> tal-Maja pre-Kolombjani. Thompson ittrasporta l-biċċa l-kbira tal-artefatti lill-Peabody Museum fl-<ref target="https://mt.wikipedia.org/wiki/Università_ta’_Harvard">Università ta’ Harvard</ref>.</p>
<p>Fl-1913, il-Carnegie Institution aċċettat il-proposta tal-arkeologu <ref target="https://mt.wikipedia.org/wiki/Sylvanus_G._Morley">Sylvanus G. Morley</ref> u ħadet l-impenn li twettaq riċerka arkeoloġika fit-tul f’Chichén Itzá.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Ir-Rivoluzzjoni Messikana u l-instabbiltà tal-gvern sussegwenti, kif ukoll <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, dewmu l-proġett b’xi għaxar snin.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>Fl-1923, il-gvern Messikan ta permess ta’ 10 snin lill-Carnegie Institution (li mbagħad reġgħet ġiet estiża għal 10 snin oħra) biex l-arkeologi tal-Istati Uniti jwettqu l-iskavi u r-restawr fil-belt antika ta’ Chichén Itzá.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Ir-riċerkaturi ta’ Carnegie wettqu skavi u rrestawraw it-Tempju tal-Gwerrieri u l-<hi rend="italic">Caracol</hi>, fost binjiet maġġuri oħra. Fl-istess ħin, il-gvern Messikan wettaq skavi u rrestawra t-Tempju ta’ Kukulcán u l-Għalqa l-Kbira tal-Logħob bil-Ballun.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<figure><caption>L-iskavi ħdejn it-Tempju ta’ Kukulcán (<hi rend="italic">El Castillo</hi>) li bdew fl-2009</caption></figure>
<p>Fl-1926, il-Gvern Messikan akkuża lil Edward Thompson li kien seraq l-artefatti mis-<hi rend="italic">Cenote Sagrado</hi> u ttrasportahom barra mill-pajjiż. Il-gvern issekwestra l-Hacienda Chichén, u Thompson, li dak iż-żmien tal-akkuża kien fl-Istati Uniti, qatt ma reġa’ lura fil-Yucatán. Hu kiteb dwar ir-riċerka u l-investigazzjonijiet tiegħu dwar il-kultura tal-Maja fil-ktieb <hi rend="italic">People of the Serpent</hi> ippubblikat fl-1932. Huwa miet f’<ref target="https://mt.wikipedia.org/wiki/New_Jersey">New Jersey</ref> fl-1935. Fl-1944, il-Qorti Suprema Messikana ddikjarat li Thompson ma kien kiser l-ebda liġi u rritornat l-art ta’ Chichén Itzá lill-werrieta tiegħu. Il-familja Thompson biegħu l-hacienda lill-pijunier tat-turiżmu <ref target="https://mt.wikipedia.org/wiki/Fernando_Barbachano_Peon">Fernando Barbachano Peon</ref>.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
<p>Iktar ’il quddiem, fl-1961 u fl-1967 saru żewġ spedizzjonijiet oħra biex jiġu rkuprati iktar artefatti mis-<hi rend="italic">Cenote Sagrado</hi>. L-ewwel spedizzjoni ġiet sponsorjata min-<ref target="https://mt.wikipedia.org/wiki/National_Geographic">National Geographic</ref>, u t-tieni waħda ġiet sponsorjata minn entitajiet privati. Iż-żewġ proġetti twettqu taħt is-superviżjoni tal-Istitut Nazzjonali tal-Antropoloġija u tal-Istorja (INAH) tal-Messiku. L-INAH wettqet għadd ta’ skavi u rrestawrat monumenti oħra fiż-żona arkeoloġika, fosthom l-<hi rend="italic">Osario</hi>, l-Akab Dzib, u diversi binjiet f”Chichén Viejo.</p>
<p>Fl-2009, sabiex jinvestigaw il-kostruzzjoni ta’ qabel <hi rend="italic">El Castillo</hi>, l-arkeologi ta’ Yucatec bdew skavi biswit <hi rend="italic">El Castillo</hi> taħt id-direzzjoni ta’ Rafael (Rach) Cobos.</p>
Sit ta’ Wirt Dinji
<p>Il-belt pre-Kolombjana ta’ Chichén Itzá ġiet iddeżinjata bħala Sit ta’ Wirt Dinji tal-UNESCO fl-1988.</p>
<p>Il-valur universali straordinarju tal-belt ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-monumenti ta’ Chichén Itzá huma fost l-aqwa kapulavuri tal-arkitettura Mesoamerikana minħabba l-ġmiel tal-proporzjonijiet tagħhom, l-irfinar tal-kostruzzjoni tagħhom u s-sbuħija tad-dekorazzjonijiet skolpiti; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-monumenti ta’ Chichén Itzá eżerċitaw influwenza fiż-żona kulturali kollha tal-Yucatán mis-seklu 10 sas-seklu 15; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba Chichén Itzá hija l-iktar fdal arkeoloġiku importanti taċ-ċivilizzazzjoni tal-Maja u tat-<ref target="https://mt.wikipedia.org/wiki/Tolteki">Tolteki</ref> fil-Yucatán tas-sekli 10 sa 15.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>