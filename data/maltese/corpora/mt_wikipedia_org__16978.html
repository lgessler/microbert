<html><body><text id="wikipedia_mt_wikipedia_org__16978.html" ns="0" revid="273095" sourceurl="https://mt.wikipedia.org/wiki/Jeffrey_Pullicino_Orlando" title="Jeffrey Pullicino Orlando" type="wikipedia">Jeffrey Pullicino Orlando
<p><hi rend="bold">Jeffrey Pullicino Orlando</hi> (twieled fis-27 ta' Novembru 1963) huwa eks-membru tal-<ref target="https://mt.wikipedia.org/wiki/Parlament_Malti">Parlament Malti</ref> u attwalment iservi bħala ċermen eżekuttiv tal-Kunsill Malti għax-Xjenza u t-Teknoloġija.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Ħajja personali
<p>Jeffrey Pullicino Orlando twieled <ref target="https://mt.wikipedia.org/wiki/Tas-Sliema">Tas-Sliema</ref> u trabba <ref target="https://mt.wikipedia.org/wiki/Ħ'Attard">Ħ'Attard</ref>. Għandu tlett itfal u jipprattika bħala <ref target="https://mt.wikipedia.org/wiki/Dentist">dentist</ref> f'Ħaż-Żebbuġ. Kien miżżewweġ lil <ref target="https://mt.wikipedia.org/wiki/Marlene_Farrugia">Marlene Farrugia</ref> u Carmen Ciantar,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u attwalment jgħix ma' Lara Boffa.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Politika
<p>Pullicino Orlando beda jimmilita fil-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> (PN) minn meta kien żagħżugħ u kien membru attiv fil-kumitati tal-partit.<ref target="https://mt.wikipedia.org/wiki/Il-Paġna_prinċipali#cite_note-riżenja-jpo-5">[5]</ref> Ġie elett kunsillier għal Ħaż-Żebbuġ fl-1993.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> F'isem il-Partit Nazzjonalista ikkontesta u ġie elett mis-seba' distrett fl-1996, fl-1998, fl-2003 u fl-2008.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Hu serva bħala <hi rend="italic">shadow Minister</hi> tas-settur tat-telekomunikazzjoni, bħala kap tad-delegazzjoni parlamentari Maltija għall-Assemblea Parlamentari tal-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref>, fejn serva wkoll bħala Viċi-President tal-Assemblea għal sentejn, u mill-2010 ħa rwol ta' kap eżekuttiv tal-<ref target="https://mt.wikipedia.org/wiki/Kunsill_Malti_għax-Xjenza_u_Teknoloġija">Kunsill Malti għax-Xjenza u Teknoloġija</ref> (MCST).</p>
<p>Fis-6 ta' Lulju 2010, Pullicino Orlando ressaq <hi rend="italic">Private Member's Bill</hi> fil-Parlament biex jiġi introdott id-<ref target="https://mt.wikipedia.org/wiki/Divorzju">divorzju</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> F'Novembru tal-2010 twaqqaf il-"Moviment Iva għad-Divorzju" b'<ref target="https://mt.wikipedia.org/wiki/Deborah_Schembri">Deborah Schembri</ref>, president tal-moviment, u b'membri parlamentari oħra msieħba.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-kampanja wasslet għar-<ref target="https://mt.wikipedia.org/wiki/Referendum_f'Malta_tal-2011">referendum</ref> fit-28 ta' Mejju 2011, fejn 53% ivvutaw favur l-introduzzjoni tad-divorzju.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fit-12 ta' Lulju 2012, l-eżekuttiv tal-Partit Nazzjonalista ddeċieda li <ref target="https://mt.wikipedia.org/wiki/Franco_Debono">Franco Debono</ref>, Jeffrey Pullicino Orlando u <ref target="https://mt.wikipedia.org/wiki/Jesmond_Mugliett">Jesmond Mugliett</ref> ma kinux se jitħallew jikkontestaw l-elezzjoni ġenerali li jmiss f'isem il-PN, għalkemm Pullicino Orlando kien iddikjara preċedentament li ma kienx se jikkontesta.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Pullicino Orlando irriżenja mill-Partit u mill-Grupp Parlamentari b'effett immedjat fid-19 ta' Lulju wara li l-eżekuttiv tal-Partit b'mod unanimu irrifjuta s-sejħa tiegħu sabiex jiġi mkeċċi r-rappreżentat permanenti għall-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, <ref target="https://mt.wikipedia.org/wiki/Richard_Cachia_Caruana">Richard Cachia Caruana</ref>,<ref target="https://mt.wikipedia.org/wiki/Il-Paġna_prinċipali#cite_note-riżenja-jpo-5">[5]</ref> bir-raġuni miġjuba kontra Cachia Caruana kienet li r-riattivazzjoni tas-<ref target="https://mt.wikipedia.org/wiki/Sħubija_għall-Paċi">Sħubija għall-Paċi</ref> (PfP) saret minn wara dahar il-Parlament Malti min-naħa ta' dan tal-aħħar.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Il-Prim Ministru attwali <ref target="https://mt.wikipedia.org/wiki/Lawrence_Gonzi">Lawrence Gonzi</ref> ħabbar li Pullicino Orlando kien se jibqa' bħala membru parlamentari.</p>
<p>Pullicino Orlando, għaxart ijiem qabel l-elezzjoni li seħħet f'Mejju tal-2017, ħabbar li aċċetta li jikkontesta mal-Partit Laburista fl-<ref target="https://mt.wikipedia.org/wiki/Elezzjonijiet_Ġenerali_2017_(Malta)">elezzjonijiet ġenerali tal-2017</ref> fuq insistenza tal-Prim Ministru <ref target="https://mt.wikipedia.org/wiki/Joseph_Muscat">Joseph Muscat</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Fl-elezzjonijiet ikkontesta fis-seba' distrett però ma ġiex elett.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Kunsill Malti għax-Xjenza u t-Teknoloġija
<figure><caption>Esplora facade (before restoration)</caption></figure>
<figure><caption>Esplora facade (after restoration)</caption></figure>
<figure><caption>Esplora Planetarium</caption></figure>
<figure><caption>Esplora Foreshore (before restoration)</caption></figure>
<figure><caption>Esplora Foreshore (after restoration)</caption></figure>
<p>Pullicino Orlando inħatar bħala ċermen tal-MCST f'Marzu tal-2010 mill-Prim Ministru Lawrence Gonzi. It-terminu tiegħu f'din il-kariga ġie estiż darbtejn mill-amministrazzjoni <ref target="https://mt.wikipedia.org/wiki/Partit_Laburista_(Malta)">Laburista</ref> mmexxija minn Joseph Muscat u reġa' ġie ikkonfermat minn <ref target="https://mt.wikipedia.org/wiki/Robert_Abela">Robert Abela</ref> wara li ġie maħtur bħala l-mexxej ġdid tal-Partit Laburista u Prim Ministru ta' Malta.</p>
<p>Taħt it-tmexxija tiegħu, l-irwol tal-Kunsill ġie estiż biex jinkludi wkoll oqsma bħal dawk tal-ispazju, PRIMA (Sħubija fir-Riċerka u l-Innovazzjoni fiż-Żona tal-<ref target="https://mt.wikipedia.org/wiki/Baħar_Mediterran">Mediterran</ref>),<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> u ra żieda esponenzjali fir-relazzjonijiet internazzjonali fil-qasam tar-Riċerka u l-Innovazzjoni. Kisba oħra notevoli kienet l-iżvilupp tal-Esplora, iċ-Ċentru Interattiv għax-Xjenza Nazzjonali. Il-proġett ta' żvilupp tal-Esplora kien jinvolvi r-riabilitazzjoni ta' dak li qabel kien l-Isptar Navali Bighi, li kien fi stat ta' kollass imminenti, f'kumpless ta' 22,000 metru kwadru li jinkludi planetarju uniku u aktar minn 250 esebit interattiv. Dan il-kumpless ġie inawgurat fit-28 ta' Ottubru 2016.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Iċ-Ċentru ġie iddikjarat mill-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> bħala Proġett Emblematiku fl-għeluq tat-30 Anniversarju tal-Politika ta' Koeżjoni f'April tal-2018.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Flimkien mal-Esplora, fl-2021, tnieda l-pjan għal EsploraNatura li se tkun sezzjoni ġdida ddedikata fuq ix-xjenzi naturali.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Il-proġett se jara li l-<ref target="https://mt.wikipedia.org/wiki/Mużew">mużew</ref> l-antik tal-istorja naturali fil-Palazz Vilhena jingħalaq u l-palazz jiġi rriabilitat . L-esebiti se jiġu trsferiti lejn ċentru ġdid fuq in-naħa tal-Lvant tal-<ref target="https://mt.wikipedia.org/wiki/Peniżola">peniżola</ref> ta' Bighi, u l-esperjenza se tittejjeb biż-żieda ta' diversi esebiti ġodda u l-użu ta' teknoloġija avvanzata.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Fondazzjoni kENUP
<p>Pullicino Orlando huwa wieħed mill-fundaturi u direttur tal-Fondazzjoni kENUP.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Din il-fondazzjoni taħdem għall-benefiċċju pubbliku mingħajr skop ta' qligħ u tappoġġja innovazzjoni li hija bbażata fuq riċerka fil-qasam tas-saħħa. L-għan ewlieni ta' kENUP hu li tassigura li aġenti terapewtiċi, b'użu effettiv u affordabbli, ikunu disponibbli b'mod kumplessiv. kENUP hija bbażata f'Malta u għandha s-sosten sħiħ tal-Kummissjoni Ewropea permezz tal-Fond Ewropew għall-Investiment Strateġiku.</p>
Awtobijografija
<p>F'Ġunju tal-2021 ġiet ippubblikata l-<ref target="https://mt.wikipedia.org/wiki/Awtobijografija">awtobijografija</ref> ta' Pullicino Orlando, <hi rend="italic">With All Due Respect</hi> ("Bir-Rispett Kollu"). Fiha, l-awtur ta perspettiva tal-avvenimenti li sawru l-istorja riċenti ta' Malta minħabba li Pullicino Orlando kien involut direttament maż-żewġ partiti ewlenin u fl-ogħla livelli.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref><ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
</text></body></html>