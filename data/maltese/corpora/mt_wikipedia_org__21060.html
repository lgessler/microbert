<html><body><text id="wikipedia_mt_wikipedia_org__21060.html" ns="0" revid="244409" sourceurl="https://mt.wikipedia.org/wiki/Asso%C4%8Bjazzjoni_tal-Futbol_ta%27_Malta" title="Assoċjazzjoni tal-Futbol ta' Malta" type="wikipedia">Assoċjazzjoni tal-Futbol ta' Malta
<p>L-<hi rend="bold">Assoċjazzjoni tal-Futbol ta' Malta</hi>, magħrufa aħjar bħala l-<hi rend="bold">Malta Football Association</hi> (MFA) hi l-assoċjazzjoni li tiggwida l-logħba tal-<ref target="https://mt.wikipedia.org/wiki/Futbol">futbol</ref> f'<ref target="https://mt.wikipedia.org/wiki/Malta">Malta</ref>. Din ġiet fundata fil-bidu tas-seklu 20, waħda mill-ewwel strutturi tal-futbol fid-dinja.</p>
<p>Mill-1910, ilha torganizza kampjonat tal-futbol Malti, waqt li fis-snin tletin introduċiet l-<ref target="https://mt.wikipedia.org/wiki/U*Bet_FA_Trophy">FA Trophy</ref>, kompetizzjoni fuq bażi eliminatorja għall-<ref target="https://mt.wikipedia.org/wiki/Klabb_tal-futbol">klabbs</ref>. L-MFA torganizza wkoll kompetizzjonijiet oħra, għal-logħba tal-futbol maskili, għal dik femminili u għall-<ref target="https://mt.wikipedia.org/wiki/Futsal">futsal</ref>.</p>
<p>Bl-affiljazzjoni mal-<ref target="https://mt.wikipedia.org/wiki/FIFA">FIFA</ref> (1959) u mal-<ref target="https://mt.wikipedia.org/wiki/UEFA">UEFA</ref> (1960), it-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali Malti</ref> u timijiet nazzjonali ta' livelli differenti setgħu jikkompetu f'kompetizzjonijiet internazzjonali organizzati minn dawn iż-żewġ konfederazzjonijiet, fosthom fil-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref> u fit-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>. Din is-sħubija fetħet iċ-ċansijiet għall-klabbs Maltin sabiex jikkompetu f'kompetizzjonijiet għall-klabbs tal-UEFA, fosthom il-<ref target="https://mt.wikipedia.org/wiki/UEFA_Champions_League">UEFA Champions League</ref> u l-<ref target="https://mt.wikipedia.org/wiki/UEFA_Europa_League">UEFA Europa League</ref>.</p>
<p>Skont l-Att dwar l-Isports tat-23 ta' Jannar 2003, l-MFA għandha tieħu ħsieb l-<ref target="https://mt.wikipedia.org/wiki/Grawnd_Nazzjonali_ta'_Ta'_Qali">Grawnd Nazzjonali</ref> u s-Centenary Stadium. Dan il-kumpless jinvolvi grawnds għat-taħriġ, ġinnasju, pixxina, u klinika fiżjoterapewtika.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Struttura
<p>L-istruttura tal-MFA tinkludi 53 klabb membru, u kif ukoll 10 assoċjazzjonijiet membri. Il-klabbs jieħdu sehem f'erba' diviżjonijiet: il-<ref target="https://mt.wikipedia.org/wiki/Premier_League_Malti">Premier League</ref>, l-<ref target="https://mt.wikipedia.org/wiki/L-Ewwel_Diviżjoni_Maltija">Ewwel</ref>, it-<ref target="https://mt.wikipedia.org/wiki/Tieni_Diviżjoni_Maltija">Tieni</ref>, u t-<ref target="https://mt.wikipedia.org/wiki/Tielet_Diviżjoni_Maltija">Tielet Diviżjoni</ref>. L-għaxar assoċjazzjonijiet membri huma:</p>
<list type="unordered"><item><ref target="https://mt.wikipedia.org/wiki/Assoċjazzjoni_tal-futbol_t'Għawdex">Assoċjazzjoni tal-futbol t'Għawdex</ref>, li torganizza kompetizzjonijiet għal timijiet minn <ref target="https://mt.wikipedia.org/wiki/Għawdex">Għawdex</ref></item>
<item>Inter Amateur Soccer Competition (IASC), li tieħu ħsieb il-futbol dilettantesk</item>
<item>Employees Sports Association</item>
<item>Malta Hotels and Restaurants Sports Association</item>
<item>Industries Soccer Association</item>
<item>District Football Association</item>
<item><ref target="https://mt.wikipedia.org/wiki/Malta_Youth_Football_Association">Malta Youth Football Association</ref>, struttura għal tfal u żgħażagħ taħt is-sittax-il sena</item>
<item>Malta Amateur Football Association</item>
<item>Malta Football Coaches Association</item>
<item>Malta Football Referees Association</item></list>


Ħoloq esterni
<list type="unordered"><item><ref target="http://www.mfa.com.mt/">Sit uffiċjali</ref></item>
<item><ref target="http://www.uefa.com/memberassociations/association=mlt/index.html">Profil tal-assoċjazzjoni</ref> fuq UEFA.com</item>
<item><ref target="http://www.maltafootball.com/">MaltaFootball.com</ref>, aħbarijiet u artikli dwar il-futbol f'Malta</item></list>
</text></body></html>