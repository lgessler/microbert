<html><body><text id="wikipedia_mt_wikipedia_org__23277.html" ns="0" revid="271647" sourceurl="https://mt.wikipedia.org/wiki/Marlene_Farrugia" title="Marlene Farrugia" type="wikipedia">Marlene Farrugia

<p><hi rend="bold">Marlene Farrugia</hi> (twieldet iż-<ref target="https://mt.wikipedia.org/wiki/Iż-Żurrieq">Żurrieq</ref> fl-24 ta' Lulju 1966) hija <ref target="https://mt.wikipedia.org/wiki/Dentist">dentista</ref> u Kap tal-<ref target="https://mt.wikipedia.org/wiki/Partit_Demokratiku_(Malta)">Partit Demokratiku</ref> u <ref target="https://mt.wikipedia.org/wiki/Politiku">Deputat</ref> Parlamentari fil-Lista tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>.</p>
Tfulija
<p>Farrugia twieldet u trabbiet fiż-Żurrieq. "Gawdejt il-ġmiel kollu ta' raħal twelidi bil-kampanja, ix-xagħri u l-widien ta' madwar. Mill-baħar ma konniex neqsin. Konna nqattgħu sjuf sħaħ f'Wied iż-Żurrieq u kultant f'Wied ix-Xoqqa jew f'Wied il-Buni ġo <ref target="https://mt.wikipedia.org/wiki/Birżebbuġa">Birżebbuġa</ref>, fejn kien joqgħod il-bużnannu". </p>
Studju
<p>Attendiet l-Iskola Primarja taż-Żurrieq u wara l-Iskola Sekondarja tal-<ref target="https://mt.wikipedia.org/wiki/Qrendi">Qrendi</ref> u dik ta' <ref target="https://mt.wikipedia.org/wiki/Santa_Marija">Marija</ref> Assunta, fil-<ref target="https://mt.wikipedia.org/wiki/Ħamrun">Ħamrun</ref>. </p>
<p>Ta' sittax-il sena bdiet il-kors tad-dentistrija fl-<ref target="https://mt.wikipedia.org/wiki/Università_ta'_Malta">Università ta' Malta</ref>. Hawnhekk kienet rappreżentanta tal-istudenti tad-dentistrija fuq il-Bord tal-Fakultà u membru tal-KSU.</p>
<p>Iggradwat fl-1986, u baqgħet tipprattika l-<ref target="https://mt.wikipedia.org/wiki/Professjoni">professjoni</ref> mill-kliniki privati tagħha f'<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, is-<ref target="https://mt.wikipedia.org/wiki/Siġġiewi">Siġġiewi</ref> u ż-Żurrieq. </p>
Politika
Kunsilliera tal-PN
<p>Minkejja li ġejja minn familja <ref target="https://mt.wikipedia.org/wiki/Partit_Laburista_(Malta)">Laburista</ref>, hija bdiet isservi bħala kunsilliera mal-Partit Nazzjonalista fil-Kunsill Lokali ta' Ħaż-Żebbuġ fl-1996. Ikkontestat l-elezzjoni ġenerali għall-ewwel darba fl-1998, mal-Partit Nazzjonalista, u ma kinitx eletta, l-iktar għax kienet taqbel ma' sħubija sħiħa fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. "Kont nippreferi kieku l-PL dak iż-żmien ta kontribut aktar siewi, għax forsi kien ikollna pakkett ta' sħubija aħjar minn dak li rnexxielhom iġibu l-PN waħedhom".</p>
Membru Parlamentari Laburista
<p>Meta kkontestat għall-ewwel darba mal-Partit Laburista fl-2008, wara li fi kliemha dawn ukoll adottaw l-għażla tal-poplu fir-referendum u l-elezzjoni ġenerali għall-<ref target="https://mt.wikipedia.org/wiki/Politika">politika</ref> barranija fi ħdan l-UE; għażlet il-PL għax emmnet li Malta kellha bżonn bidla fil-mod ta' kif issir il-politika.</p>
<p>"Minn politika tal-wegħdi u retorika, xtaqt u nixtieq nara politika prattika, imsejsa fuq l-interess nazzjonali u mhux partiġġjan, u mħaddma b'mod responsabbli li jirrendi l-aktar ġid minn dak li nkunu qegħdin ninvestu bħala poplu, kemm jekk hu xogħol u finanzi f'kull qasam".</p>
<p>Hija kienet eletta bħala Deputata Laburista fl-2008 mill-ħames distrett minn fejn ġabet 3,375 vot, u fejn ingħatat ir-responsabbiltà ta' Kelliema għall-Utilitajiet. Wara r-riżenja ta' <ref target="https://mt.wikipedia.org/wiki/Alfred_Sant">Alfred Sant</ref> minn Mexxej tal-Partit Laburista, hija appoġġjat in-nomina ta' <ref target="https://mt.wikipedia.org/wiki/George_Abela">George Abela</ref> għal Mexxej ġdid tal-Partit li iżda ntrebħet minn <ref target="https://mt.wikipedia.org/wiki/Joseph_Muscat">Joseph Muscat</ref>.</p>
<p>Fl-2013, hija reġgħet kienet eletta mal-Partit Laburista li din id-darba rebaħ l-<ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjoni Ġenerali</ref> b'maġġoranza storika. F'din l-elezzjoni hija naqqset 850 vot, u ġabet 2,525 vot. Is-sieħeb tagħha, <ref target="https://mt.wikipedia.org/wiki/Godfrey_Farrugia">Godfrey Farrugia</ref> nħatar Ministru tas-Saħħa. Ftit jiem biss wara li saret Assistenta tal-Ministru, hija irriżenjat wara kritika kbira mill-Partit Nazzjonalista u mill-opinjoni pubblika.</p>
Indipendenti
<p>Fis-17 ta' Novembru 2015 hija rriżenjat mill-Partit Laburista wara li vvutat mal-Oppożizzjoni kontra emendi fl-Att għall-Ħarsien tal-Ambjent, iżda baqgħet iżżomm is-siġġu parlamentari bħala Membru Indipendenti.</p>
<p>Nhar l-4 ta' Mejju 2016, hija ressqet mozzjoni ta’ sfiduċja fil-konfront tal-Ministru <ref target="https://mt.wikipedia.org/wiki/Konrad_Mizzi">Konrad Mizzi</ref>, li iżda ma għaddietx b’31 vot favur u 36 kontra.</p>
Partit Demokratiku
<p>Nhar l-4 ta' Ġunju 2016, hija nediet partit ġdid f'Malta, il-<ref target="https://mt.wikipedia.org/wiki/Partit_Demokratiku_(Malta)">Partit Demokratiku</ref>. Fit-22 ta' Ottubru 2016, inħatret bħala kap ta' dan il-partit.</p>
<p>Skont stħarriġ tal-Malta Today, 0.5% biss tal-Laburisti li vvutaw PL fl-2013 kieku kienu jivvutaw lil Farrugia f'elezzjoni ġenerali. 2% ta' dawk li vvutaw PN fl-2013, kienu jivvutawlha kieku kellha ssir elezzjoni.</p>
<p>Fis-6 ta' Ġunju 2017, hija ġiet eletta fuq il-lista tal-PN bħala kandidata "tal-Oranġjo" (Partit Demokratiku) fuq l-għaxar distrett.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Kandidata għal Kap tal-Partit Nazzjonalista
<p>Fis-6 ta' Ġunju 2017, meta intervistata qalet li ma teskludix li tikkontesta biex tkun Kap tal-Partit Nazzjonalista, wara li jum qabel tħabbret ir-riżenja ta’ <ref target="https://mt.wikipedia.org/wiki/Simon_Busuttil">Simon Busuttil</ref>. F’kumment li tat lill-midja fil-post tal-għadd tal-voti, Farrugia sostniet li jekk ma tikkontestax tixtieq li jkollha sehem fil-proċess biex jintgħażel kap ġdid.</p>
Ħajja Personali
<p>Hija kienet miżżewġa lil <ref target="https://mt.wikipedia.org/wiki/Jeffrey_Pullicino_Orlando">Jeffrey Pullicino Orlando</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u hija omm ta' tlett itfal. Is-sieħeb tagħha hu t-Tabib <ref target="https://mt.wikipedia.org/wiki/Godfrey_Farrugia">Godfrey Farrugia</ref>, l-eks Whip tal-Partit Laburista u eks Ministru tas-Saħħa. Taħdem għal rasha bħala dentista, b'numru ta' kliniki privati f'diversi lokalitajiet. Fost il-passatempi li għandha, hi tħobb l-iżjed il-qari, l-ivvjaġġar u l-antikità.</p>
</text></body></html>