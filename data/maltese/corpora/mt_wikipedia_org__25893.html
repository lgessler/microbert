<html><body><text id="wikipedia_mt_wikipedia_org__25893.html" ns="0" revid="273466" sourceurl="https://mt.wikipedia.org/wiki/Ewropa_tal-Lvant" title="Ewropa tal-Lvant" type="wikipedia">Ewropa tal-Lvant<figure><caption>Il-konfini tal-Ewropa tal-Lvant skont diversi definizzjonijiet:id-definizzjoni ġeografika (it-tliet tonalitajiet ta’ kannella);u d-definizzjoni ġeopolitika storika (il-pajjiżi bir-roża ċar huma dawk li kellhom ekonomija Soċjalista sal-1990; u bl-abjad tinkludi t-<ref target="https://mt.wikipedia.org/wiki/Turkija">Turkija</ref>)</caption></figure>
<p>L-<hi rend="bold">Ewropa tal-Lvant</hi> hija reġjun tal-kontinent Ewropew bejn bejn l-<ref target="https://mt.wikipedia.org/wiki/Ewropa_tal-Punent">Ewropa tal-Punent</ref> u l-<ref target="https://mt.wikipedia.org/wiki/Asja">Asja</ref>. Ma hemm l-ebda definizzjoni konsistenti dwar iż-żona preċiża li jkopri dan ir-reġjun, parzjalment għaliex it-terminu għandu firxa wiesgħa ta’ konnotazzjonijiet ġeopolitiċi, ġeografiċi, etniċi, kulturali, u soċjoekonomiċi. Ir-<ref target="https://mt.wikipedia.org/wiki/Russja">Russja</ref>, li tinsab ukoll fil-Ewropa tal-Lvant, hija l-ikbar pajjiż tal-<ref target="https://mt.wikipedia.org/wiki/Ewropa">Ewropa</ref> u l-iktar wieħed popolat; bejn wieħed u ieħor tirrappreżenta 40% tal-massa tal-art totali tal-kontinent, b’iktar minn 15% tal-popolazzjoni totali tagħha.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Skont iċ-Ċentru għat-Teknoloġiji Edukattivi fl-Università tal-Ġiżwiti ta’ Wheeling, fl-<ref target="https://mt.wikipedia.org/wiki/Stati_Uniti">Istati Uniti</ref>, hemm “definizzjonijiet tal-Ewropa tal-Lvant kważi daqs kemm hemm studjużi tar-reġjun”. Dokument relatat tan-<ref target="https://mt.wikipedia.org/wiki/Nazzjonijiet_Uniti">Nazzjonijiet Uniti</ref> jżid li “kull valutazzjonit ta’ identitajiet spazjali hija essenzjalment kostrutt soċjali u kulturali”.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Definizzjoni partikolari tiddeskrivi l-Ewropa tal-Lvant bħala entità kulturali: ir-reġjun fl-Ewropa b’karatteristiċi prinċipali li jikkonsistu minn influwenzi kulturali Slavi, <ref target="https://mt.wikipedia.org/wiki/Greċja">Griegi</ref>, <ref target="https://mt.wikipedia.org/wiki/Biżantini">Biżantini</ref>, Ortodossi tal-Lvant u anke <ref target="https://mt.wikipedia.org/wiki/Imperu_Ottoman">Ottomani</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Definizzjoni oħra nħolqot matul il-<ref target="https://mt.wikipedia.org/wiki/Gwerra_Bierda">Gwerra Bierda</ref> u ntużat daqslikieku sinonimu tat-terminu “Blokk tal-Lvant”. Definizzjoni simili ssemmi l-istati Ewropej li qabel kienu Komunisti ’l barra mill-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> bħala l-Ewropa tal-Lvant. Tali definizzjonijiet spiss jitqiesu antikwati<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, iżda xi drabi jintużaw għal skopijiet statistiċi.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Definizzjonijiet
<figure><caption>Ir-reġjuni kif jintużaw għal skopijiet statisitiċ mid-Diviżjoni tal-Istatistika tan-Nazzjonijiet Uniti (l-Ewropa tal-Lvant bir-roża, l-Ewropa tat-Tramuntana bil-blu, l-Ewropa tan-Nofsinhar bl-aħdar, u l-Ewropa tal-Punent biċ-ċilesti)</caption></figure>
<p>Illum il-ġurnata jeżistu diversi definizzjonijiet tal-Ewropa tal-Lvant iżda spiss ikollhom nuqqas ta’ preċiżjoni, ikunu ġenerali wisq, jew ikunu antikwati. Dawn id-definizzjonijiet jiġu dibattuti b’mod trasversali fost il-kulturi u fost l-esperti, anke fost ix-xjentisti politiċi<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, peress li t-terminu għandu firxa wiesgħa ta’ konnotazzjonijiet ġeopolitiċi, ġeografiċi, kulturali u soċjoekonomiċi. It-terminu “Ewropa tal-Lvant” ġie deskritt bħala “mċajpar”, peress li l-idea stess tal-Ewropa tal-Lvant qed tevolvi b’mod kostanti. Is-solidifikazzjoni tal-idea ta’ “Ewropa tal-Lvant” tmur lura l-iktar għall-perjodu tal-Illuminazzjoni (Franċiża).<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Geografiċi
<p>Filwaqt li l-konfini ġeografiċi tal-Lvant tal-Ewropa huma definiti sew, il-konfini bejn l-Ewropa tal-Lvant u tal-Punent mhijiex ġeografika iżda storika, reliġjuża u kulturali, għaldaqstant iktar għadma iebsa biex tiġi ddeżinjata.</p>
<p>Il-Muntanji tal-Ural, ix-xmara Ural, u l-Muntanji tal-Kawkasu huma l-fruntiera ġeografika tal-art tat-tarf tal-Lvant tal-Ewropa. Pereżempju l-<ref target="https://mt.wikipedia.org/wiki/Każakistan">Każakistan</ref>, li jinsab l-iktar fl-<ref target="https://mt.wikipedia.org/wiki/Asja_Ċentrali">Asja Ċentrali</ref> bl-iktar partijiet tal-Punent tiegħu jinsabu fix-xmara Ural, jikkondividi parti mal-Ewropa tal-Lvant.</p>
<p>Madankollu, fil-Punent, il-konfini storiċi u kulturali tal-Ewropa tal-Lvant x’aktarx li jkunu soġġetti għal trikkib u, l-iktar ħaġa importanti, għaddew minn fluttwazzjonijiet storiċi, li jfisser li huwa pjuttost diffiċli li jkun hemm definizzjoni preċiża tal-konfini ġeografiċi tal-Punent tar-reġjun tal-Ewropa tal-Lvant (kif ukoll taċ-ċentru ġeografiku tal-Ewropa).</p>
Reliġjużi
<figure><caption>Raggruppament reġjonali Ewropew skont The World Factbook (hawnhekk l-Ewropa tal-Lvant bir-roża hija ekwivalenti għall-parti Ewropea tal-eks Unjoni Sovjetika; l-Ewropa tat-Tramuntana bil-blu, l-Ewropa tal-Punent biċ-ċilesti, l-Ewropa Ċentrali bl-isfar ċar, l-Ewropa tal-Lbiċ bl-aħmar, l-Ewropa tan-Nofsinhar bl-aħdar u l-Ewropa tax-Xlokk bil-kannella)</caption></figure>
<p>Ix-xiżma bejn il-Lvant u l-Punent (li bdiet fis-seklu 11 u tippersisti fil-preżent) qasmet il-<ref target="https://mt.wikipedia.org/wiki/Kristjaneżmu">Kristjaneżmu</ref> fl-Ewropa (konsegwentement fid-<ref target="https://mt.wikipedia.org/wiki/Id-Dinja">dinja</ref>) fi tnejn: il-Kristjaneżmu tal-Punent u l-Kristjaneżmu tal-Lvant.</p>
<p>L-<hi rend="italic">Ewropa tal-Punent</hi> skont dan il-puntdivista hija magħmula minn pajjiżi bi knejjes Protestanti u <ref target="https://mt.wikipedia.org/wiki/Knisja_Kattolika">Kattoliċi Rumani</ref> dominanti (inkluż pajjiżi tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> bħall-<ref target="https://mt.wikipedia.org/wiki/Kroazja">Kroazja</ref>, is-<ref target="https://mt.wikipedia.org/wiki/Slovenja">Slovenja</ref>, l-<ref target="https://mt.wikipedia.org/wiki/Awstrija">Awstrija</ref>, iċ-<ref target="https://mt.wikipedia.org/wiki/Ċekja">Ċekja</ref>, il-<ref target="https://mt.wikipedia.org/wiki/Ġermanja">Ġermanja</ref>, l-<ref target="https://mt.wikipedia.org/wiki/Ungerija">Ungerija</ref>, il-<ref target="https://mt.wikipedia.org/wiki/Polonja">Polonja</ref> u s-<ref target="https://mt.wikipedia.org/wiki/Slovakkja">Slovakkja</ref>).</p>
<p>L-<hi rend="italic">Ewropa tal-Lvant</hi> hija magħmula minn knejjes Ortodossi dominanti, bħal pereżempju l-<ref target="https://mt.wikipedia.org/wiki/Armenja">Armenja</ref>, il-<ref target="https://mt.wikipedia.org/wiki/Bjelorussja">Belarussja</ref>, il-<ref target="https://mt.wikipedia.org/wiki/Bulgarija">Bulgarija</ref>, <ref target="https://mt.wikipedia.org/wiki/Ċipru">Ċipru</ref>, il-<ref target="https://mt.wikipedia.org/wiki/Ġeorġja">Georgia</ref>, il-<ref target="https://mt.wikipedia.org/wiki/Greċja">Greċja</ref>, il-<ref target="https://mt.wikipedia.org/wiki/Moldova">Moldova</ref>, il-<ref target="https://mt.wikipedia.org/wiki/Montenegro">Montenegro</ref>, il-<ref target="https://mt.wikipedia.org/wiki/Repubblika_tal-Maċedonja_ta'_Fuq">Maċedonja ta’ Fuq</ref>, ir-<ref target="https://mt.wikipedia.org/wiki/Rumanija">Rumanija</ref>, ir-Russja, is-<ref target="https://mt.wikipedia.org/wiki/Serbja">Serbj</ref>a u l-<ref target="https://mt.wikipedia.org/wiki/Ukrajna">Ukrajna</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Il-Knisja Ortodossa tal-Lvant kellha rwol prominenti fl-istorja u l-kultura tal-Ewropa tal-Lvant u tax-Xlokk.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Xiżma hija d-diviżjoni tat-twemmin u tat-teoloġija tal-istess nisel, li issa huma maqsuma fil-knejjes tal-Lvant (Ortodossi) u tal-Punent (Kattoliċi Rumani mis-seklu 11 kif ukoll Protestanti mis-seklu 16). Din id-diviżjoni ddominat l-Ewropa għal sekli sħaħ, għad-differenza tad-diviżjoni tal-Gwerra Bierda li damet biss erba’ deċennji.</p>
<p>Mix-Xiżma l-Kbira tal-1054, l-Ewropa ġiet diviża bejn il-knejjes Kattoliċi Rumani u Protestanti fil-Punent, u l-knejjes Kristjani Ortodossi tal-Lvant (ħafna drabi msejħa Ortodossi Griegi bi żball) fil-Lvant. Minħabba din il-qasma reliġjuża, il-knejjes Ortodossi tal-Lvant spiss jiġu assoċjati mal-Ewropa tal-Lvant. Madankollu, qasma ta’ dan it-tip spiss tkun problematika; pereżempju, il-<ref target="https://mt.wikipedia.org/wiki/Greċja">Greċja</ref> għandha maġġoranza kbira Ortodossa, iżda qajla tiġi inkluża fl-Ewropa tal-Lvant, għal varjetà ta’ raġunijiet, u l-iktar waħda prominenti hi li l-istorja tal-Greċja, fil-biċċa l-kbira tagħha, kienet iktar influwenzata minn kulturi u kuntatti <ref target="https://mt.wikipedia.org/wiki/Baħar_Mediterran">Mediterranji</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Gwerra Bierda
<p>Il-waqgħa tal-<ref target="https://mt.wikipedia.org/wiki/Purtiera_tal-Ħadid">Purtiera tal-Ħadid</ref> temmet id-diviżjoni bejn il-Lvant u l-Punent fl-Ewropa ta’ żmien il-Gwerra Bierda<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>, iżda dan il-kunċett ġeopolitiku xi kultant jintuża għal referenza ta’ malajr mill-mezzi tax-xandir.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Definizzjoni oħra li ntużat matul il-Gwerra Bierda li damet 40 sena bejn l-1947 u l-1989, kienet bejn wieħed u ieħor sinonima mat-termini l-Blokk tal-Lvant u l-<ref target="https://mt.wikipedia.org/wiki/Patt_ta’_Varsavja">Patt ta’ Varsavja</ref>. Definizzjoni simili ssemmi l-istati Ewropej eks Komunisti ’l barra mill-Unjoni Sovjetika bħala l-Ewropa tal-Lvant.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>L-istoriċi u x-xjentisti soċjali ġeneralment iqisu li tali definizzjonijiet huma kemxejn antikwati jew ma japplikawx iżjed.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
EuroVoc
<figure><caption>Sottoreġjuni Ewropej skont il-EuroVoc (l-Ewropa Ċentrali u tal-Lvant bl-aħmar, l-Ewropa tal-Punent bl-aħdar, l-Ewropa tan-Nofsinhar bl-isfar, u l-Ewropa tat-Tramuntana bil-blu)</caption></figure>
<p>EuroVoc, teżawru multilingwi ġestit mill-Uffiċċju tal-Pubblikazzjonijiet tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, għandu entrati bi “23 lingwa tal-UE” (il-<hi rend="italic">Bulgaru,</hi> il-<ref target="https://mt.wikipedia.org/wiki/Lingwa_Kroata"><hi rend="italic">Kroat</hi></ref>, iċ-<hi rend="italic">Ċek</hi>, id-Daniż, l-Olandiż, l-<ref target="https://mt.wikipedia.org/wiki/Lingwa_Ingliża">Ingliż</ref>, l-Estonu, il-Finlandiż, il-Franċiż, il-Ġermaniż, il-Grieg, l-<hi rend="italic">Ungeriż</hi>, it-<ref target="https://mt.wikipedia.org/wiki/Lingwa_Taljana">Taljan</ref>, il-Litwan, il-Latvjan, il-<ref target="https://mt.wikipedia.org/wiki/Lingwa_Maltija">Malti</ref>, il-<hi rend="italic">Pollakk</hi>, il-Portugiż, ir-<hi rend="italic">Rumen</hi>, is-<ref target="https://mt.wikipedia.org/wiki/Lingwa_Slovakka"><hi rend="italic">Slovakk</hi></ref>, is-<hi rend="italic">Sloven</hi>, l-<ref target="https://mt.wikipedia.org/wiki/Lingwa_Spanjola">Ispanjol</ref> u l-Iżvediż), kif ukoll bil-lingwi tal-pajjiżi kandidati (l-<hi rend="italic">Albaniż</hi>, il-<hi rend="italic">Maċedonu</hi> u s-<hi rend="italic">Serbjan</hi>). Minn dawn il-lingwi, dawk bil-korsiv huma kklassifikati bħala l-Ewropa Ċentrali u tal-Lvant f’dan is-sors.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
Żviluppi kontemporanji
Stati Baltiċi
<p>L-<ref target="https://mt.wikipedia.org/wiki/UNESCO">UNESCO</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref>, il-EuroVoc, in-National Geographic Society, il-Kumitat għall-Kooperazzjoni Internazzjonali fir-Riċerka Nazzjonali fid-Demografija, u t-Teżawru STW għax-Xjenza Ekonomika jpoġġu l-Istati Baltiċi fl-Ewropa tat-Tramuntana, filwaqt li l-World Factbook tas-CIA jpoġġi r-reġjun fl-Ewropa tal-Lvant b’assimilazzjoni b’saħħitha mal-Ewropa tat-Tramuntana. Dawn huma t-tmien membri tal-forum tal-kooperazzjoni reġjonali Nordika-Baltika msejħa l-Grupp ta’ Visegrád.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Il-Forum tal-Ġejjieni tat-Tramuntana, il-Bank tal-Investiment Nordiku, il-Grupp tal-Battalja Nordiku, il-forum tal-kooperazzjoni reġjonali Nordika-Baltika u l-Lega Anseatika l-Ġdida huma eżempji oħra ta’ kooperazzjoni Ewropea tat-Tramuntana li jinkludu t-tliet pajjiżi b’mod kollettiv bħala l-Istati Baltiċi:</p>
<list type="unordered"><item>l-<ref target="https://mt.wikipedia.org/wiki/Estonja">Estonja</ref>,</item>
<item>il-<ref target="https://mt.wikipedia.org/wiki/Latvja">Latvja</ref>, kif ukoll</item>
<item>il-<ref target="https://mt.wikipedia.org/wiki/Litwanja">Litwanja</ref>.</item></list>
Kawkasu
<p>Tliet nazzjonijiet tal-Kawkasu huma inklużi f’definizzjonijiet jew l-ġrajjiet storiċi tal-Ewropa tal-Lvant. Dawn jinsabu fiż-żona ta’ tranżizzjoni tal-Ewropa tal-Lvant u l-Asja tal-Punent. Huma jipparteċipaw fil-programm tas-Sħubija tal-Lvant tal-Unjoni Ewropea, fl-Assemblea Parlamentari tal-Euronest, u huma membri tal-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref>, li jispeċifikaw li t-tliet pajjiżi għandhom konnessjonijiet politiċi u kulturali mal-Ewropa. F’Jannar 2002, il-<ref target="https://mt.wikipedia.org/wiki/Parlament_Ewropew">Parlament Ewropew</ref> indika li l-Armenja u l-Georgia jaf jidħlu fl-UE fil-futur.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Madankollu, il-Georgia attwalment hija l-unika nazzjon tal-Kawkasu li qed ifittex attivament li jikseb is-sħubija fl-UE u fin-<ref target="https://mt.wikipedia.org/wiki/NATO">NATO</ref>. It-tliet nazzjonijiet ikkonċernati huma:</p>
<list type="unordered"><item>l-Armenja,</item>
<item>l-<ref target="https://mt.wikipedia.org/wiki/Ażerbajġan">Ażerbajġan</ref>, kif ukoll</item>
<item>il-Georgia.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></item></list>
<p>Fir-reġjun tal-Kawkasu hemm tliet Repubbliki indipendenti <hi rend="italic">de facto</hi>, b’rikonoxximent limitat. Dawn it-tliet stati jipparteċipaw fil-Komunità għad-Demokrazija u d-Drittijiet tan-Nazzjonijiet u huma:</p>
<list type="unordered"><item>ir-Repubblika tal-<ref target="https://mt.wikipedia.org/wiki/Abkażja">Abkażja</ref>,</item>
<item>ir-Repubblika ta’ Artsakh (jew ta’ <ref target="https://mt.wikipedia.org/wiki/Nagorno-Karabakh">Nagorno-Karabakh</ref>), kif ukoll</item>
<item>l-Ossezja tan-Nofsinhar.</item></list>
Stati Eks Sovjetiċi
<p>Xi repubbliċi Ewropej tal-Eks Unjoni Sovjetika jitqiesu bħala parti mill-Ewropa tal-Lvant:</p>
<list type="unordered"><item>il-Belarussja,</item>
<item>il-Moldova (is-soltu tiġi raggruppata mal-istati mhux Baltiċi post-Sovjetiċi iżda xi drabi titqies bħala parti mill-Ewropa tax-Xlokk),<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></item>
<item>ir-Russja (ir-Russja Ewropea),</item>
<item>l-Ukrajna.</item></list>
<p>Fost l-istati kontroversjali hemm:</p>
<list type="unordered"><item>it-<ref target="https://mt.wikipedia.org/wiki/Transnistrija">Transnistria</ref>.</item></list>
Ewropa Ċentrali
<p>It-terminu Ewropa Ċentrali sikwit jintuża mill-istoriċi biex jirreferu għall-istati li qabel kien jiffurmaw parti mill-<ref target="https://mt.wikipedia.org/wiki/Imperu_Ruman">Imperu Ruman Sagru</ref>, mill-Imperu Awstro-Ungariku, u l-porzjon tal-Punent tal-Commonwealth Pollakk-Litwan.</p>
<p>Għalhekk, f’xi sorsi tal-mezzi tax-xandir, it-terminu Ewropa Ċentrali jista’ parzjalment ikollu trikkib mat-terminu Ewropa tal-Lvant ta’ żmien il-Gwerra Bierda. Il-pajjiżi li ġejjin jiġu rreferuti bħala tal-Ewropa Ċentrali minn xi kummentaturi, minkejja li oħrajn għadhom jikkunsidrawhom bħala tal-Ewropa tal-Lvant<ref target="https://mt.wikipedia.org/wiki/Il-Paġna_prinċipali#cite_note-:4-20">[20]</ref><ref target="https://mt.wikipedia.org/wiki/Il-Paġna_prinċipali#cite_note-:5-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-:6-22">[22]</ref>:</p>
<list type="unordered"><item>l-Awstrija,<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></item>
<item>iċ-Ċekja,</item>
<item>il-Kroazja (tiġi inkluża wkoll kemm fl-Ewropa Ċentrali<ref target="https://mt.wikipedia.org/wiki/Il-Paġna_prinċipali#cite_note-:6-22">[22]</ref> kif ukoll tax-Xlokk<ref target="https://mt.wikipedia.org/wiki/Il-Paġna_prinċipali#cite_note-:7-24">[24]</ref>),</item>
<item>l-Ungerija,</item>
<item>il-Polonja,</item>
<item>ir-Rumanija (tiġi inkluża wkoll kemm fl-Ewropa Ċentrali kif ukoll tax-Xlokk<ref target="https://mt.wikipedia.org/wiki/Il-Paġna_prinċipali#cite_note-:8-25">[25]</ref>),</item>
<item>is-Serbja (tiġi inkluża l-iktar fl-Ewropa tax-Xlokk iżda xi drabi fl-Ewropa Ċentrali),<ref target="https://mt.wikipedia.org/wiki/Il-Paġna_prinċipali#cite_note-:9-26">[26]</ref></item>
<item>is-Slovakkja,</item>
<item>is-Slovenja (tiġi inkluża l-iktar fl-Ewropa Ċentrali iżda xi drabi wkoll fl-Ewropa tax-Xlokk).<ref target="https://mt.wikipedia.org/wiki/Il-Paġna_prinċipali#cite_note-:10-27">[27]</ref></item></list>
Ewropa tax-Xlokk
<p>Xi pajjiżi fl-Ewropa tax-Xlokk jistgħu jitqiesu bħala parti mill-Ewropa tal-Lvant. Xi drabi wħud minnhom, allavolja qajla tiġri, jistgħu jiġu kkaratterizzati bħala pajjiżi li jiffurmaw parti mill-Ewropa tan-Nofsinhar<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref>, u oħrajn jistgħu jiġu inklużi wkoll fl-Ewropa Ċentrali.</p>
<p>Għalhekk, f’xi sorsi tal-mezzi tax-xandir, it-terminu Ewropa tax-Xlokk jista’ parzjalment ikollu trikkib mat-terminu Ewropa tal-Lvant ta’ żmien il-Gwerra Bierda. Il-pajjiżi li ġejjin jiġu rreferuti bħala tal-Ewropa tax-Xlokk minn xi kummentaturi, minkejja li oħrajn għadhom jikkunsidrawhom bħala tal-Ewropa tal-Lvant<ref target="https://mt.wikipedia.org/wiki/Il-Paġna_prinċipali#cite_note-:4-20">[20]</ref><ref target="https://mt.wikipedia.org/wiki/Il-Paġna_prinċipali#cite_note-:5-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-:6-22">[22]</ref>:.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
<list type="unordered"><item>l-Albanija,</item>
<item>il-<ref target="https://mt.wikipedia.org/wiki/Bożnija_u_Ħerżegovina">Bożnija-Ħerzegovina</ref>,</item>
<item>il-Bulgarija,</item>
<item>il-Kroazja (tiġi inkluża wkoll kemm fl-Ewropa Ċentrali<ref target="https://mt.wikipedia.org/wiki/Il-Paġna_prinċipali#cite_note-:6-22">[22]</ref> kif ukoll tax-Xlokk<ref target="https://mt.wikipedia.org/wiki/Il-Paġna_prinċipali#cite_note-:7-24">[24]</ref>),</item>
<item>il-Greċja,</item>
<item>il-Moldova (is-soltu tiġi raggruppata mal-istati mhux Baltiċi post-Sovjetiċi iżda xi drabi titqies bħala parti mill-Ewropa tax-Xlokk)<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></item>
<item>il-Montenegro,</item>
<item>il-Maċedonja ta’ Fuq,</item>
<item>ir-Rumanija (tiġi inkluża wkoll kemm fl-Ewropa Ċentrali kif ukoll tax-Xlokk<ref target="https://mt.wikipedia.org/wiki/Il-Paġna_prinċipali#cite_note-:8-25">[25]</ref>),</item>
<item>is-Serbja (tiġi inkluża l-iktar fl-Ewropa tax-Xlokk iżda xi drabi fl-Ewropa Ċentrali),<ref target="https://mt.wikipedia.org/wiki/Il-Paġna_prinċipali#cite_note-:9-26">[26]</ref></item>
<item>is-Slovenja (tiġi inkluża l-iktar fl-Ewropa Ċentrali iżda xi drabi wkoll fl-Ewropa tax-Xlokk),<ref target="https://mt.wikipedia.org/wiki/Il-Paġna_prinċipali#cite_note-:10-27">[27]</ref></item>
<item>it-Turkija (ir-reġjun tat-Traċja tal-Lvant biss, fil-Punent tal-Istretti Torok; dan jikkostitwixxi inqas minn 3% tal-massa tal-art tal-pajjiż iżda jinkludi 14% tal-popolazzjoni totali).</item></list>
<p>Fost l-Istati parzjalment rikonoxxuti hemm:</p>
<list type="unordered"><item>il-<ref target="https://mt.wikipedia.org/wiki/Kosovo">Kosovo</ref>.</item></list>
</text></body></html>