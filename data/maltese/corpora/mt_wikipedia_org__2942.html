<html><body><text id="wikipedia_mt_wikipedia_org__2942.html" ns="0" revid="260951" sourceurl="https://mt.wikipedia.org/wiki/Dante_Alighieri" title="Dante Alighieri" type="wikipedia">Dante Alighieri
<figure><caption>Ir-ritratt ta' Dante l-iżjed antik li nafu bih, dettal minn affresch fil-kappella Bargello attribwit lil <ref target="https://mt.wikipedia.org/wiki/Giotto_di_Bondone">Giotto di Bondone</ref></caption></figure>
<p><hi rend="bold">Dante Alighieri</hi> (<hi rend="italic">Durante degli Alighieri</hi>), poeta, politiku u kittieb <ref target="https://mt.wikipedia.org/wiki/Firenze">Fjorentin</ref> (twieled bejn l-14 ta' Mejju u t-13 ta' Ġunju<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> <ref target="https://mt.wikipedia.org/wiki/Il-Paġna_prinċipali#cite_note-2">[2]</ref> 1265 f'<ref target="https://mt.wikipedia.org/wiki/Firenze">Firenze</ref> u miet fl-14 ta' Settembru 1321 f'<ref target="https://mt.wikipedia.org/wiki/Ravenna">Ravenna</ref>).</p>
<p>Dante kien l-ewwel poeta kbir tal-<ref target="https://mt.wikipedia.org/wiki/Taljan">ilsien Taljan</ref>, u l-ktieb tiegħu <hi rend="italic"><ref target="https://mt.wikipedia.org/wiki/Il-Kummiedja_Divina">Il-Kummiedja Divina</ref></hi> hu meqjus bħala wieħed mill-kapulavuri tal-letteratura universali.</p>
Iż-żgħożija
<figure><caption>Pittura fuq l-injam fil-<ref target="https://mt.wikipedia.org/wiki/Gallerija_tal-Uffizi">Gallerija tal-Uffizi</ref> <ref target="https://mt.wikipedia.org/wiki/Firenze">Firenze</ref> li tirrapreżenta 'l Dante, impittra minn <ref target="https://mt.wikipedia.org/wiki/Andrea_del_Castagno">Andrea del Castagno</ref> fl-1450.</caption></figure>
<p>Nafu li l-familja tiegħu kienet familja importanti Fjorentina, li kienet iżżomm mal-partit tal-<ref target="https://mt.wikipedia.org/wiki/Gwelfi">Gwelfi</ref> u li isimha — fil-forma tagħha oriġinali — kien <hi rend="italic">Alaghieri</hi>. Missieru, Alighiero di Bellincione, kien <ref target="https://mt.wikipedia.org/wiki/Gwelfi">Gwelf abjad</ref>, imma ma sofriex il-vendetta tal-<ref target="https://mt.wikipedia.org/wiki/Gibellini">Gibellini</ref>, wara r-rebħa tagħhom fil-Battalja ta' Montaperti, u dan ta ċertu prestiġju lill-familja. Omm Dante kienet Bella degli Abati; <hi rend="italic">Bella</hi> hu d-diminuttiv ta' <hi rend="italic">Gabriella</hi>, imma jfisser ukoll "sabiħa". Mietet meta Dante kellu 13-il sena, fl-1278 (missieru miet 5 snin wara fl-1282). Alighiero kien jgħix għal xi żmien ma' Lapa di Chiarissimo Cialuffi (mhux ċert jekk kinux miżżewġin), u kellu żewġt ulied magħha, ħu Dante, Francesco, u oħtu, Tana (Gaetana).</p>
<p>Meta Dante kellu 12-il sena, fl-1277, ġie miftiehem iż-żwieġ tiegħu ma' Gemma, bint <hi rend="italic">Messer</hi> Manetto Donati, u wara żżewwiġha. Iż-żwiġijiet miftehmin f'dawn l-etajiet baxxi ma kinux ħaġa rari u għalihom kienet issir ċerimonja importanti li teħtieġ kuntratti uffiċjali ffirmati quddiem in-nutar. Dante kellu tliet ulied minn Gemma: Jacopo, Pietro u Antonia. Antonia daħlet soru bl-isem ta' Sor Beatrice. Ieħor jismu, Giovanni, kien jgħid li kien bin Dante u akkompanjah fl-eżilju imma m'hemm l-ebda prova li kien ibnu.</p>
<p>Ftit nafu dwar l-edukazzjoni ta' Dante; wieħed jista' jippreżumi li studja d-dar. Għadda xi żmien <ref target="https://mt.wikipedia.org/wiki/Bolonja">Bolonja</ref> u f'<ref target="https://mt.wikipedia.org/wiki/Firenze">Firenze</ref> tgħallem fl-iskola Franġiskana ta' <ref target="https://mt.wikipedia.org/wiki/Santa_Croce">Santa Croce</ref>, taħt Remiġju dei Girolami tal-iskola Dumnikana ta' <ref target="https://mt.wikipedia.org/wiki/Santa_Maria_Novella">Santa Maria Novella</ref> u taħt <ref target="https://mt.wikipedia.org/wiki/Brunetto_Latini">Brunetto Latini</ref>. Iltaqa' ma' poeti u beda ħbiberija soda ma' <ref target="https://mt.wikipedia.org/wiki/Guido_Cavalcanti">Guido Cavalcanti</ref>. Huwa kważi ċert li studja l-poeżija Toskana, fil-mument meta l-iskola poetika Sqallija, grupp kulturali minn <ref target="https://mt.wikipedia.org/wiki/Sqallija">Sqallija</ref>, bdiet issir magħrufa fit-<ref target="https://mt.wikipedia.org/wiki/Toskana">Toskana</ref>. Minħabba l-interessi tiegħu skopra l-<ref target="https://mt.wikipedia.org/wiki/Menestrelli">menestrelli</ref>, il-poeti <ref target="https://mt.wikipedia.org/wiki/Provenza">Provenzali</ref> u l-kultura Latina. Jidher ċar li kellu ammirazzjoni kbira lejn Virġilju "<hi rend="italic">Inti l-imgħallem tiegħi u l-awtur tiegħi; inti dak biss li minnu ħadt l-istil sabiħ li għamilli unur.</hi>", kiteb fil-<hi rend="italic"><ref target="https://mt.wikipedia.org/wiki/Kummiedja_Divina">Kummiedja Divina</ref></hi> (L-Infern — Canto I).</p>
<p>Wieħed irid jenfasizza li fil-<ref target="https://mt.wikipedia.org/wiki/Medjuevu">Medjuevu</ref> l-fdalijiet tal-<ref target="https://mt.wikipedia.org/wiki/Imperu_Ruman">Imperu Ruman</ref> kienu saru mifrudin għal kollox, u baqa' xi tużżana stati żgħar, b'mod li <ref target="https://mt.wikipedia.org/wiki/Sqallija">Sqallija</ref> kienet imbiegħda (kulturalment u politikament) mit-<ref target="https://mt.wikipedia.org/wiki/Toskana">Toskana</ref> daqs li din kienet minn <ref target="https://mt.wikipedia.org/wiki/Provenza">Provenza</ref>: ir-reġjuni ma kellhomx l-istess lingwa u l-komunikazzjoni kienet diffiċli.</p>
<p>Nistgħu nissoponu li Dante bħan-nies intellettwali ta' żmienu, kien raffinat u kellu bosta interessi biex ngħidu hekk "internazzjonali".</p>
Beatrice u l-Vita Nuova
<figure><caption><hi rend="italic">Dante u Beatrice fil-Ġenna</hi> ta' <ref target="https://mt.wikipedia.org/wiki/Gustave_Doré">Gustave Doré</ref> (1832-1883) </caption></figure>
<p>Kien fl-1274 li Dante ltaqa' għall-ewwel darba ma' Beatrice. Isimha veru kien <hi rend="italic">Bice di Folco Portinari</hi>, iżżewġet lil <hi rend="italic">Simone de Bardi</hi> u mietet fl-1290. Ftit nafu fuq l-istorja tal-imħabba tiegħu għal Beatrice, issublimata fil-<hi rend="italic">Vita Nuova</hi> (miktuba bejn l-1292 u l-1294) li fiha ddeskriva l-ewwel laqgħa ma' Beatrice, li dak iż-żmien kellha biss disa' snin. Qabel it-tieni laqgħa għaddew disa' snin oħra (spjega iżjed tard it-tifsira simbolika tan-numru disa', in-numru ta' Beatrice). Fil-<hi rend="italic">Vita Nuova</hi> Dante ddeskriva l-imħabba tiegħu u d-disperazzjoni li ħass meta mietet Beatrice. Irrakkonta l-kriżi profonda li qabditu, il-ġiri tiegħu 'l hemm u 'l hawn u l-avventura tiegħu ma' "sinjura nobbli" (bla dubju allegorija għall-filosofija), u fl-aħhar l-indima tiegħu. Għalkemm il-<hi rend="italic">Vita Nuova</hi> hi x'aktarx ispirata mill-ħajja personali ta' Dante, bosta kritiċi għandhom dubju fuq l-eżistenza vera ta' Beatrice, jaraw fiha figura allegorika (xi wħud għadhom tal-fehma sal-lum li fil-<hi rend="italic">Kummiedja Divina</hi>, <ref target="https://mt.wikipedia.org/wiki/Virġilju">Virġilju</ref> jirrappreżenta r-raġuni naturali, u Beatrice t-<ref target="https://mt.wikipedia.org/wiki/Teoloġija">teoloġija</ref>).</p>
<p>Ħolma li kellu Dante, u li daħħalha mal-ewwel poeżija fil-ktieb, tagħtina xi dawl: lil Dante jidhirlu l-alla <hi rend="italic">Mħabba</hi> fi sħaba tan-nar u jġib miegħu lil Beatrice għarwiena mdawra b'liżar lewn id-demm. L-alla <hi rend="italic">Mħabba</hi> jżomm f'idu l-qalb taqbad bin-nar ta' Dante u jagħtiha 'l Beatrice biex tikolha, imbagħad jitla' lejn is-sema magħha. Din il-ħolma turi r-rikkezza u l-qawwa evokatriċi tal-poeta fil-Vita Nuova, xogħol diffiċli biex ninterpretawh: it-tradizzjoni mistika (is-sħaba tan-nar pereżempju) imħabbla mat-tradizzjoni kortiża (l-istorja tal-qalb li tittikel), is-sejħiet lill-"fidili tal-imħabba" u l-laqgħat ta' dami jistiednu qari eżoteriku, waqt li l-viżjonijiet u l-ħolm enigmatiku jqiegħed ix-xogħol f'dimensjoni f'l-istess ħin eskatoloġika (il-mewt ta' Beatrice bħala orizzont) u misterjuża. Beatrice ġiet sikwit imxebbħa ma' qaddisa (b'referenza għall-aġjografija Franġiskana b'mod partikulari), u wieħed mill-aħjar manjieri li bihom nistgħu inħarsu lejn din il-figura ta' mara sovrana hi billi nistudjaw l-analoġiji notevoli ma' Kristu. Jekk inwarrbu fil-ġenb id-deskrizzjoni tal-virtujiet u r-rakkonti tal-mirakli li nsibu mferrxin mal-ħajja tal-qaddisin, bħalhom, il-Vita Nuova tiġbor fiha il-misterji ta' Beatrice.</p>
<p>Il-<hi rend="italic">Vita Nuova</hi>, li kienet diġà differenti mill-istil ta' dak iż-żmien, id-"Dolce Stil Novo", hi magħmula minn xi tletin poeżija, il-biċċa l-kbira sunetti, jixgħelu bi fjamma ta' mħabba u mistiċiżmu fl-istess ħin. Tnejn u erbgħin kapitlu bil-<ref target="https://mt.wikipedia.org/wiki/Proża">proża</ref> jikkumentaw fuq il-versi wieħed wieħed. Dante jagħlaq dan ix-xogħol bi stqarrija qisha viżjoni mis-sema li daħħal wara l-aħħar sunett: Ħa jikteb xi ħaġa li ħadd qatt ma kiteb, biex jgħanni l-glorja tal-maħbuba. Forsi kien diġà ħaseb fil-kapulavur tiegħu, il- <ref target="https://mt.wikipedia.org/wiki/Kummiedja_Divina">Kummiedja Divina</ref>.</p>
Fjorentin attiv
<figure><caption>Statwa ta' Dante fil-<ref target="https://mt.wikipedia.org/wiki/Gallerija_tal-Uffizi">gallerija tal-Uffizi</ref>, Firenze</caption></figure>
<p>

Dante kellu sehem attiv ħafna fil-ħajja politika ta' <ref target="https://mt.wikipedia.org/wiki/Firenze">Firenze</ref>. Fil-ġlied li kien iħarbat l-<ref target="https://mt.wikipedia.org/wiki/Italja">Italja</ref> f'dak iż-żmien, Dante kien <ref target="https://mt.wikipedia.org/wiki/Gwelf">Gwelf</ref> akanit: indaħal f'bosta espedizzjonijiet kontra l-<ref target="https://mt.wikipedia.org/wiki/Gibelllini">Gibelllini</ref> ta' <ref target="https://mt.wikipedia.org/wiki/Arezzo">Arezzo</ref>, ta' <ref target="https://mt.wikipedia.org/wiki/Bolonja">Bolonja</ref> u ta' <ref target="https://mt.wikipedia.org/wiki/Piża">Piża</ref>, u kontribwixxa ħafna bil-qlubija tiegħu għar-rebħa ta' Campaldino (1289) kontra l-Gwelfi ta' Arezzo, kif ukoll tal-kastell ta' Caprona, kontra 'l Piżanin (1290).</p>
<p>Temm b'suċċess għadd kbir ta' missjonijiet politiċi u nħatar prijur ta' <ref target="https://mt.wikipedia.org/wiki/Firenze">Firenze</ref> fl-1300, jiġifieri sar wieħed mill-maġistrati supremi tal-eżekuttiv. Imma l-Gwelfi , li kienu jiddominaw Firenze kienu maqsumin f'żewġ partiti: is<hi rend="italic">Suwed</hi>, favur il-politika papali ta' <ref target="https://mt.wikipedia.org/wiki/Bonifazju_VIII">Bonifazju VIII</ref>, u l-<hi rend="italic">Bojod</hi>, li riedu iżjed awtonomija għall-belt. Fl-1300, il-papa <ref target="https://mt.wikipedia.org/wiki/Bonifazju_VIII">Bonifazju VIII</ref> ried li l-komuni Toskani jkunu taħt il-ħakma imperjali ta' Ruma. Minn dak il-mument, Dante sar iżomm bil-qawwa man-naħa tal-<hi rend="italic">Gwelfi bojjod</hi>, jiġifieri kontra l-indħil tal-papa. F'Ottubru tal-1301, bħala membru tal-Kunsill tal-mija, mar <ref target="https://mt.wikipedia.org/wiki/Ruma">Ruma</ref> biex jipprova għall-aħħar darba biex issir konċiljazzjoni. Sadattant, Charles de Valois (1270-1325), jirrapreżenta 'l-papa, mar Firenze u ħataf il-belt bl-għajnuna tal-<hi rend="italic">Gwelfi suwed</hi> trijunfanti. Bdew l-akkużi u s-sentenzi. Dante sar jaf fi triqtu lura li kien ikkundannat għal qliegħ illiċtu u insubordinazzjoni lejn il-papa u Charles de Valois. Irrifjuta li jidher quddiem il-qorti. Sentenza oħra li ħarġet fl-10 ta' Marzu 1302 mill-<ref target="https://mt.wikipedia.org/wiki/Podestà">podestà</ref> Cante Gabrielli ta' <ref target="https://mt.wikipedia.org/wiki/Gubbio">Gubbio</ref>, ikkundannatu għall-ħruq. Ġidu kollu ġie kkonfiskat u hu ġie eżiljat ma' Gwelfi bojod oħra u qatt ma mar lura Firenze iżjed.</p>
Eżilju prolifiku
<figure><caption>L-Infern ta' Dante spira ħafa xbihat (din t'hawn hi ta' Giovanni Stradano).</caption></figure>
<figure><caption>Mappa tad-daħla u d-disa' ċrieki tal-infern. Stampa ta' de Giovanni Stradano.</caption></figure>
<p>Fil-bidu tal-eżilju, Dante kien jaħseb biex jassedja l-belt, flimkien ma' Gwelfi u Gibellini eżiljati oħra. Imma malajr abbandunah dan il-ħsieb u beda jiġri minn belt għal belt, jiġġieled kontra l-miżerja u jfittex il-protezzjoni fil-qortijiet tal-Italja ta' fuq: <ref target="https://mt.wikipedia.org/wiki/Forlì">Forlì</ref>, <ref target="https://mt.wikipedia.org/wiki/Verona">Verona</ref>, <ref target="https://mt.wikipedia.org/wiki/Siena">Siena</ref> u għal darba oħra <ref target="https://mt.wikipedia.org/wiki/Arezzo">Arezzo</ref>. Għadda xi żmien <ref target="https://mt.wikipedia.org/wiki/Pariġi">Pariġi</ref> fejn kien jattendi l-università u fl-aħħar spiċċa <ref target="https://mt.wikipedia.org/wiki/Ravenna">Ravenna</ref> għand Guido de Polenta, fejn miet bil-<ref target="https://mt.wikipedia.org/wiki/Malarja">malarja</ref> fil-lejl tat-13 jew l-14 ta' Settembru 1321, wara li kien ipprova għal xejn imur lura pajjiżu.</p>
<p>Il-qabar veru tiegħu, ordnat mill-kardinal Gonzaga fl-1780, qiegħed <ref target="https://mt.wikipedia.org/wiki/Ravenna">Ravenna</ref>, fil-pjazza San Francesco, fiċ-ċentru storiku tal-belt. S'issa l-Fjorentini għadhom jixtiequ jieħdu lura l-fdalijiet tiegħu biex iqegħduhom f'sarkofagu fiċ-ċenotafju, mibni minn Luigi de Cambray Digny bl-istatwi ta' Stefano Ricci, li nistgħu naraw fin-navi tal-knisja ta' <ref target="https://mt.wikipedia.org/wiki/Santa_Croce">Santa Croce</ref> ta' Firenze, imma Ravenna baqgħet tirrifjuta li tagħti lura 'l din il-belt il-ġisem ta' persunaġġ li keċċiet.</p>
It-trattati
De vulgari eloquentia
<p>Is-snin tal-eżilju kienu għal Dante perjodu ta' attività intellettwali sfieqa. Fl-1303, ikkonċentra fuq il-kwistjoni tal-lingwa vulgari u kiteb fuqha trattat bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic"><ref target="https://mt.wikipedia.org/wiki/De_vulgari_eloquentia">De vulgari eloquentia</ref></hi>. L-ewwel ktieb kien iddedikat għal-bidu tal-ilsna, u wara għall-analisi tad-djaletti differenti Taljani. Dante wasal għall-konklużjoni li l-ebda lingwa vulgari m'hi aħjar minn oħra. Għalhekk kien jittama li titwaqqaf lingwa vulgari waħda li setgħet tinfirex mal-peniżola Taljana kollha. Fit-tieni ktieb, Dante wera li lingwa vulgari imma kkurata tista' tintuża għas-suġgetti l-iżjed nobbli, u tista' tiġi applikata fl-istil traġiku.</p>
Il Convivio
<p>Deher li fl-1305 Dante waqaf mill-kitba ta' <hi rend="italic">De vulgari eloquentia</hi> mingħajr ma' lestiha, meta kien kiteb biss żewġ kotba mill-erbgħa li kienu ppjanati fil-bidu. Issa beda jipprattika l-ideat tiegħu billi tefa' ruħu fuq ix-xogħol monumentali tiegħu bid-djalett Toskan: <hi rend="italic">Il Convivio</hi>. Fih is-suġġetti li s-soltu kienu jiġu ttrattati bil-Latin bħal: il-ġerarkiji tal-anġli, it-tifħir tal-filosofija u x-xjenza bħala t-triq għall-iżvilupp tal-bniedem, l-eżaltazzjoni tan-nobbiltà bħala valur intellettwali u morali li jikseb l-individwu, etc. Qisu Dante ħa f'idejh il-missjoni li jiftaħ il-bibien tal-kultura u tax-xjenzi antiki u kontemporanji għal numru ikbar. Barra minn hekk, ċerti passaġġi tal-<hi rend="italic">Convivio</hi> għandhom l-għan li jiddefendu l-awtur mill-akkużi miġjubin kontra tiegħu. Jgħid fuq l-imrar li kellu f'qalbu minħabba li tkeċċa minn <ref target="https://mt.wikipedia.org/wiki/Firenze">Firenze</ref>, belt twelidu li rabbietu fi ħdanha qabel tefgħetu 'l barra. <hi rend="italic">Il Convivio</hi> fil-bidu kellu jkun fih ħmistax-il trattat, imma l-ewwel erbgħa biss inkitbu.</p>
De Monarchia
<p>Dante reġa' dar għal-Latin biex jesprimi l-opinjonijiet politiċi tiegħu fit-trattat <hi rend="italic">De Monarchia</hi>, miktub bejn l-1313 u l-1318. Forsi kienet il-mewt ta' Neriku VII fl-1313 li tagħtu l-idea li jikteb trattat ġdid. In fatti, mal-mewt tar-re għebet għal kollox kull tama li Dante xi jum jara l-awtorità imperjali terġa’ taħkem il-peniżola, għad-dannu tal-ħakma tal-papa. Fl-ewwel ktieb tat-trattat, Dante jfaħħar il-monarkija universali bħala sistema politika ideali biex tiggarantixxi l-paċi u, hekk l-hena tal-bnedmin. It-tieni ktieb jipprova juri li hu l-poplu Ruman li għandu jkollu l-awtorità suprema, għax hu bid-dritt l-eredi tal-<ref target="https://mt.wikipedia.org/wiki/Imperu_Ruman">Imperu Ruman</ref>, jiġifieri skont ir-rieda t'Alla, u mhux biss bil-forza. Fl-aħħar, it-tielet u l-aħħar ktieb jittratta r-relazzjonijiet bejn l-imperatur u l-papa, l-awtorità tat-tnejn ġejja minn Alla, imma kull wieħed għandu jeżerċitaha fil-qasam proprju tiegħu: il-qasam spiritwali għall-papa u l-qasam temporali għall-imperatur. It-trattat kien meqjus bħala eretiku u mqiegħed fuq l-<ref target="https://mt.wikipedia.org/wiki/Index_Librorum_Prohibitorum">indiċi tal-kotba projbiti</ref> fejn baqa' sal-1881.</p>
<p>Dante x'aktarx kien ukoll l-awtur ta' <hi rend="italic">Quaestio de aqua et terra</hi>, trattat qasir li jipprova juri li l-<ref target="https://mt.wikipedia.org/wiki/Armonija_tal-isferi">isferi</ref> tal-ilma u tal-art m'humiex konċentriċi.</p>
<p>Barra mit-trattati, wiritna żewġ <ref target="https://mt.wikipedia.org/wiki/Egloga">egloġi</ref> bil-Latin mibnija fuq il-manjiera ta' <ref target="https://mt.wikipedia.org/wiki/Virġilju">Virġilju</ref> li minn żogħżitu kien jammira bil-qalb. Dawn kienu risposti ndirizzati lil Giovanni del Virgilio li kien jgħallem ir-<ref target="https://mt.wikipedia.org/wiki/Retorika">retorika</ref> fl-università ta' <ref target="https://mt.wikipedia.org/wiki/Bolonja">Bolonja</ref> u kien iċanfar lil Dante talli kien kiteb il-<ref target="https://mt.wikipedia.org/wiki/Kummiedja_Divina">Kummiedja Divina</ref> bit-Toskan minflok bil-Latin.</p>
Esperiment poetiku oriġinali
<p>Il-kollezzjoni ta' <hi rend="italic">Le Rime</hi> li tiġbor fiha 54 biċċa hija tassew xogħol ta' sperimentazzjoni poetika. Minkejja li l-ġabra u l-organizzazzjoni ta' dawn il-kitbiet saru wara Dante, x'aktarx li hu kien l-awtur tal-parti l-kbira tal-poeżiji. Fost dawn il-kitbiet sperimentali, insibu r-<hi rend="italic">rime petrose</hi> li tiġbor fiha żewġ għanjiet li jiddeskrivu ritratt ta' mara b'qalb tal-blat li ma jistgħux ma tjfakkruniex fil-poeżiji tal-<ref target="https://mt.wikipedia.org/wiki/Trovaturi">trovaturi</ref> Provenzali.</p>
Il-kapulavur ta' ħajtu
<figure><caption><hi rend="italic">Dante u <ref target="https://mt.wikipedia.org/wiki/Virġilju">Virġilju</ref> jżuru l-<ref target="https://mt.wikipedia.org/wiki/Infern">Infern</ref></hi>, pittura ta' <ref target="https://mt.wikipedia.org/wiki/William_Bouguereau">William Bouguereau</ref></caption></figure>
<p>Dante beda jikteb il-<hi rend="italic">Kummiedja Divina</hi> mill-1306 u x'aktarx baqa' sejjer biha sa mewtu. Ix-xogħol fil-bidu kellu sempliċiment l-isem <hi rend="italic">Commedia</hi>, imma wara, il-kummentaturi ewlenin tal-ktieb żiedu l-aġġettiv <hi rend="italic">divina</hi>. Ix-xogħol jirrakkonta vjaġġ immaġinarju ta' narratur li jsib ruħu f'daqqa waħda ġo foresta mudlama. Hemm, jiltaqa' ma' <ref target="https://mt.wikipedia.org/wiki/Virġilju">Virġilju</ref> li jistiednu jidħol ġod-dinja ta' lil hemm. Dante jsegwiħ u jibda' d-dawra tiegħu b'żjara lill-<ref target="https://mt.wikipedia.org/wiki/Infern">infern</ref> u wara lill-<ref target="https://mt.wikipedia.org/wiki/Purgatorju">purgatorju</ref> u fl-aħħar lill-<ref target="https://mt.wikipedia.org/wiki/Ġenna">ġenna</ref>. Il-vjaġġ sħiħ lil Dante ħadlu l-<ref target="https://mt.wikipedia.org/wiki/Ġimgħa_mqaddsa">ġimgħa mqaddsa</ref> kollha tas-sena 1300. Immexxi minn Virġilju, niżel id-disa' ċrieki tal-infern, imbagħad tela' s-seba' terrazzi tal-purgatorju sal-ġenna tal-art u fl-aħħar tela' fid-disa' sferi konċentriċi tal-ġenna. Virġilju qdieh bħala gwida sal-bieb tal-ġenna, imma ma setax jidħol ġewwa miegħu għax billi kien twieled qabel il-miġja ta' <ref target="https://mt.wikipedia.org/wiki/Ġesù_Kristu">Kristu</ref>, ma setagħx jibbenefika mill-Passjoni tiegħu. Għalhekk kienet Beatrice li ħaditu f'idejha u mexxiet 'l Dante fl-<ref target="https://mt.wikipedia.org/wiki/Empirew">Empirew</ref>. Fetħet il-bieb tas-salvazzjoni, imbagħad <ref target="https://mt.wikipedia.org/wiki/San_Bernard">San Bernard</ref> iggwida r-rakkontatur fil-Warda tal-Qaddisin sal-viżjoni suprema.</p>
<p>Ir-rakkont miktub fl-ewwel persuna, hu vjaġġ tassew innovattiv. Matulu, Dante jiltaqa' ma' xi mitt personalità, mill-figuri kbar mitiċi tal-antikità bħall-filosfi sal-personalitajiet lokali kontemporanji ta' Dante. Dan ix-xogħol monumentali nistgħu naqrawh f'bosta manjieri differenti, hu fl-istess ħin rakkont tal-vjaġġ personali ta' Dante, manwal teoloġiku nisrani li jiddeskrivi d-dinja ta' lil hemm, rumanz ta' valur etiku u morali u wkoll riflessjoni fuq it-tfittxija għas-salvazzjoni eterna. Parti mill-ġenju ta' Dante kien f'li kien jaf iħallat il-postijiet immaġinarji ma' esperjenzi konkreti. Minkejja li l-azzjoni ssir f'univers totalment metafiżiku, Dante kien jaf jiddeskrivi dawn l-imkejjen b'mod iddettaljat u jagħnihom b'ħafna realiżmu waqt li għammarhom b'dawn il-figuri kollha famużi u m'humiex. Fl-aħħar ta' vjaġġ għani imma iebes, is-salvazzjoni mogħtija lin-narratur hu messaġġ ta' tama għall-umanità kollha: il-wegħda tas-salvazzjoni għal kulħadd.</p>
Dante fil-kultura moderna
<figure><caption><hi rend="italic">De vulgari eloquentia</hi>, 1577</caption></figure>
<p>I|l-ħajja u x-xogħol ta' Dante kellhom influwenza determinanti fuq it-tiswir tal-identità Taljana u b’mod ġenerali fuq il-kultura moderna. Hemm għadd kbir ta' kittieba u intellettwali li użaw u jkomplu jużaw il-<hi rend="italic">Kummiedja</hi> u x-xogħlijiet l-oħra Danteski bħala għajn ta' ispirazzjoni tematika, lingwistika u espressiva. Hawn nagħtu ftit minhom.</p>
<p>Letteratura Taljana tas-seklu 20:</p>
<list type="unordered"><item>Fix-xogħol poetiku ta' <ref target="https://mt.wikipedia.org/wiki/Eugenio_Montale">Eugenio Montale</ref> jintużaw sikwit termini u formuli mill-poeżija u mill-<hi rend="italic">Kummiedja</hi> ta' Dante.</item></list>
<list type="unordered"><item>Il-poeta <ref target="https://mt.wikipedia.org/wiki/Mario_Luzi">Mario Luzi</ref> uża bosta drabi it-temi Danteski u b'mod partikulari 'purgatorjali', pereżempju fil-poeżija <hi rend="italic">La notte lava la mente</hi>.</item></list>
<list type="unordered"><item>F' "<ref target="https://mt.wikipedia.org/wiki/Se_questo_è_un_uomo">Se questo è un uomo</ref>" ta' <ref target="https://mt.wikipedia.org/wiki/Primo_Levi">Primo Levi</ref> insibu bosta riferimenti għall-inżul Dantesk fl-<ref target="https://mt.wikipedia.org/wiki/Infern">Infern</ref>; barra minn hekk wieħed mill-kapitli hu strutturat bħala l-kontinwazzjoni tal-vjaġġ ta' <ref target="https://mt.wikipedia.org/wiki/Ulisse">Ulisse</ref> fil-canto XXVI tal-<hi rend="italic">Inferno</hi>.</item></list>
<p>Letteratura dinjija tas-seklu 20:</p>
<list type="unordered"><item>Il-poeta <ref target="https://mt.wikipedia.org/wiki/Thomas_Stearns_Eliot">Thomas Stearns Eliot</ref> ħa ispirazzjoni minn Dante u fil-v. 63 tal-poeżija <hi rend="italic"><ref target="https://mt.wikipedia.org/wiki/The_waste_land">The waste land</ref></hi> (L-art iddeżolata) jittraduċi letteralment il-versi 56-57 tat-tielet canto tal-Inferno: "i' non averei creduto / che morte tanta n'avesse disfatta"<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Il-passaġġ jiddeskrivi għodwa Londiniża fejn il-folla tan-nies sejrin ix-xogħol hi assoċjata max-xbieha Danteska tal-<ref target="https://mt.wikipedia.org/wiki/Ignavi">ignavi</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Fl-istess "The waste land", f' "<ref target="https://mt.wikipedia.org/wiki/What_the_thunder_said">What the thunder said</ref>" jiċċita espliċitament il-v. 148 tal-canto XXVI tal-Purgatorio:"Poi s'ascose nel fuoco che gli affina"<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Barra minn hekk jagħti l-vs 61-66 tal-canto XXVII tal-Inferno fid-daħla tal-poeżija "The Love Song of J. Alfred Prufrock".</item></list>
<list type="unordered"><item>Fin-novella <hi rend="italic">The Celestial Omnibus</hi> il-kittieb Ingliż <ref target="https://mt.wikipedia.org/wiki/Edward_Morgan_Forster">Edward Morgan Forster</ref> introduċa persunaġġ misterjuż "ta' ġilda saffra, leħitu tal-biza' u għajnejh fil-ħofra", li "kien jismu Dan xiħadd" li kien imexxi vettura stramba biż-żwiemel, li fiha kien hemm miktub "Lasciate ogni baldanza voi ch'entrate"; imma wieħed mill-karattri, is-Sur Bons qal li kienet "lashy arty" jew xi ħaġa hekk u li <hi rend="italic">baldanza</hi> kienet żball għal <hi rend="italic">speranza</hi>. Fl-aħħar tad-dawra f'dinjiet abitati minn persunaġġi kbar tal-leġenda u tal-poeżija, it-tifel li temm il-vjaġġ "ħass weraq friski fuq ġbinu. Xi ħadd kien inkurunah."</item></list>
<list type="unordered"><item>Il-poeta <ref target="https://mt.wikipedia.org/wiki/Ezra_Pound">Ezra Pound</ref> kien jaf fil-fond il-poeżija Danteska u użaha f'xi passaġġi tax-xogħol ewlieni tiegħu, <hi rend="italic">The Cantos</hi>.</item></list>
<list type="unordered"><item>Il-poeta Arġentin <ref target="https://mt.wikipedia.org/wiki/Jorge_Luis_Borges">Jorge Luis Borges</ref> li kien wieħed mill-kittieba l-iżjed importanti tas-seklu 20 tant kien jammira 'l-Kummiedja ta' Dante li wasal biex jgħid li kienet l-aħjar xogħol letterarju ta' kull żmien, il-quċċata tal-letteraturi. Kien kiteb <hi rend="italic">Disa' saġġi Danteski</hi> u ta ħafna taħdidiet fuq il-poeżija sagra. Fix-xogħol tiegħu bosta drabi ttraduċa xi passaġġi mill-Kummiedja li inserixxa fil-poeżiji tiegħu bħal perezempju fil-"Poema conjetural" fejn ikompli l-episodju ta' Bonconte fil-<hi rend="italic">Purgatorio</hi>, V.</item></list>


Ħoloq esterni



<list type="unordered"><item><ref target="http://www.danteonline.it/italiano/home_ita.asp">Dante online (Società Dantesca Italiana)</ref></item>
<item><ref target="http://dante.dartmouth.edu/">Dante Dartmouth Project</ref></item>
<item><ref target="http://www.centocanti.it/template/contenuto.asp?IDFolder=195&amp;LN=IT">La Commedia online</ref></item>
<item><ref target="http://www.clio.fr/BIBLIOTHEQUE/dante_et_florence.asp"><hi rend="italic">Dante u Firenze</hi></ref> ta' Marina Marietti, Professur fl-università ta' Pariġi III-Sorbonne Nouvelle.</item>
<item> <hi rend="italic">Dante u Beatrice</hi> (1883) — Pittura ta' Henry Holliday</item>
<item> Koch u Dante — Id-disinji ta' Koch tal-Kummiedja Divina</item>
<item><ref target="http://www.centrodantesco.it">Ċentru Dantesk tal-Patrijiet Minuri Konventwali, Ravenna</ref></item>
<item><ref target="http://www.mediafire.com/?sharekey=affc28aecdd49bd84012e8015643d9c84988bd917b3333f0">Qari u kummenti bit-Taljan minn Vittorio Sermonti tal-ewwel Cantica ta' Dante</ref></item>
<item><ref target="http://www.mediafire.com/?sharekey=affc28aecdd49bd84012e8015643d9c804c3ff0d93f3304a">Qari u kummenti bit-Taljan minn Vittorio Sermonti tat-tieni Cantica ta' Dante</ref></item>
<item><ref target="http://www.mediafire.com/?sharekey=affc28aecdd49bd84012e8015643d9c883d77a994dd94856">Qari u kummenti bit-Taljan minn Vittorio Sermonti tat-tielet Cantica ta' Dante</ref></item>
<item><ref target="http://italia.aula365.com/permalink/historieta/Dante-Alighieri-5180637.aspx">Ħajja ta' Dante</ref> bl-istampi</item>
<item><ref target="http://plato.stanford.edu/entries/dante/">Stanford Encyclopedia of Philosophy: Il-filosofija fix-xogħol ta' Dante</ref></item>
<item><ref target="http://www.worldofdante.org/">The World of Dante</ref> multimedja, testi, mapep, gallerija, databażi, mużika, riżorsi għall-għalliema, kronoloġija</item>
<item><ref target="http://danteworlds.laits.utexas.edu/">Multimedja</ref></item>
<item><ref target="http://etcweb.princeton.edu/dante/index.html">The Princeton Dante Project</ref> testi u multimedja</item>
<item><ref target="http://dante.dartmouth.edu/">The Dartmouth Dante Project</ref> databażi ċerkabbli ta' kummentarji</item>
<item> Il-proġett Gutenberg</item></list>
</text></body></html>