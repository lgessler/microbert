<html><body><text id="wikipedia_mt_wikipedia_org__27569.html" ns="0" revid="273196" sourceurl="https://mt.wikipedia.org/wiki/Giovanni_Battista_Belzoni" title="Giovanni Battista Belzoni" type="wikipedia">Giovanni Battista Belzoni
<p><hi rend="bold">Giovanni Battista Belzoni</hi> ([dʒoˈvanni batˈtista belˈtsoːni]; twieled fil-5 ta' Novembru 1778 – miet fit-3 ta' Diċembru 1823), xi kultant magħruf bħala <hi rend="bold">Belzoni l-Kbir</hi>, kien esporatur prolifiku u arkeologu pijunier <ref target="https://mt.wikipedia.org/wiki/Taljan">Taljan</ref> tal-antikitajiet <ref target="https://mt.wikipedia.org/wiki/Eġittu">Eġizzjani</ref>. Huwa magħruf għat-tneħħija u għat-trasport lejn l-<ref target="https://mt.wikipedia.org/wiki/Renju_Unit">Ingilterra</ref> tal-bust ta' seba' tunnellati ta' <ref target="https://mt.wikipedia.org/wiki/Ramesses_II">Ramesses II</ref>, għat-tneħħija tar-ramel mid-daħla tat-tempju grandjuż ta' <ref target="https://mt.wikipedia.org/wiki/Abu_Simbel">Abu Simbel</ref>, għall-iskoperta u għad-dokumentazzjoni tal-qabar ta' <ref target="https://mt.wikipedia.org/wiki/Seti_I">Seti I</ref> (li għadha s'issa magħrufa bħala l-"Qabar ta' Belzoni"), inkluż is-Sarkofagu ta' Seti I, u għax kien l-ewwel persuna li rnexxielha tidħol fil-<ref target="https://mt.wikipedia.org/wiki/Piramida_ta'_Khafre">Piramida ta' Khafre</ref>, it-tieni l-ikbar mill-<ref target="https://mt.wikipedia.org/wiki/Piramidi_Eġizzjani">Piramidi Eġizzjani</ref> ta' Giza.</p>
Ħajja bikrija
<figure><caption>Belzoni bħala artist b'saħħtu taċ-ċirklu</caption></figure>
<p>Belzoni twieled f'<ref target="https://mt.wikipedia.org/wiki/Padova">Padova</ref>, l-<ref target="https://mt.wikipedia.org/wiki/Italja">Italja</ref>. Missieru kien <ref target="https://mt.wikipedia.org/wiki/Barbier">barbier</ref> li kellu erbatax-il wild. Il-familja tiegħu kienet minn <ref target="https://mt.wikipedia.org/wiki/Ruma">Ruma</ref> u meta Belzoni kellu 16-il sena mar jaħdem hemmhekk, billi qal li kien se jistudja l-idrawlika. Huwa kien beħsiebu jsir patri, iżda fl-1798 l-okkupazzjoni tal-belt mit-truppi <ref target="https://mt.wikipedia.org/wiki/Franza">Franċiżi</ref> waslitu biex jitlaq minn Ruma u jibdel il-ħsieb dwar il-karriera f'ħajtu. Fl-1800 huwa mar jgħix fir-Repubblika Batavjana (issa n-<ref target="https://mt.wikipedia.org/wiki/Pajjiżi_l-Baxxi">Netherlands</ref>) fejn kien jaqla' l-għajxien tiegħu bħala barbier.</p>
<p>Fl-1803 huwa ħarab lejn l-Ingilterra biex jevita li jispiċċa l-ħabs.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Hemmhekk huwa żżewweġ lil mara Ingliża, <ref target="https://mt.wikipedia.org/wiki/Sarah_Bane">Sarah Bane</ref>. Belzoni kien raġel twil ħafna, b'tul ta' sitt piedi u seba' pulzieri (2.01 metri). Sors partikolari jsostni li martu kienet twila ħafna wkoll, iżda s-sorsi l-oħra kollha jiddeskrivuha bħala mara b'tul normali. Il-koppja ngħaqdet f'ċirklu li kien jivvjaġġa minn post għall-ieħor.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Għal xi żmien kienu obbligati jwettqu wirjiet ta' saħħa u ta' aġilità fil-fieri u fit-toroq ta' <ref target="https://mt.wikipedia.org/wiki/Londra">Londra</ref> biex jaqilgħu l-għajxien tagħhom.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fl-1804 Belzoni kien involut f'ċirklu fl-Anfiteatru ta' Astley u ħa sehem f'varjetà ta' spettakli. Belzoni kellu interess fil-fantażmagorija u sperimenta bl-użu tal-lanterni maġiċi fl-ispettakli tiegħu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Antikitajiet Eġizzjani
<figure><caption>Iċ-ċaqliq tal-bust ta' Ramesses II</caption></figure>
<p>Fl-1812 huwa telaq mill-Ingilterra u wara diversi spettakli taċ-ċirklu fi <ref target="https://mt.wikipedia.org/wiki/Spanja">Spanja</ref>, fil-<ref target="https://mt.wikipedia.org/wiki/Portugall">Portugall</ref> u fi <ref target="https://mt.wikipedia.org/wiki/Sqallija">Sqallija</ref>, fl-1815 huwa mar <ref target="https://mt.wikipedia.org/wiki/Malta">Malta</ref> fejn iltaqa' ma' <ref target="https://mt.wikipedia.org/wiki/Ismael_Gibraltar">Ismael Gibraltar</ref>, emissarju tal-Paxà tal-Eġittu Muhammad Ali, li dak iż-żmien kien qed iwettaq programm ta' rkupru tal-art agrarja u xogħlijiet importanti tal-irrigazzjoni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Belzoni ried juri makkinarju idrawliku li kien ivvinta lil Muhammad Ali. Dan il-makkinarju kien jintuża biex itella' l-livell tal-ilma tan-Nil. Minkejja li l-esperiment b'dan il-makkinarju rnexxa, il-proġett ma ġiex approvat mill-Paxà. Belzoni, li kien spiċċa mingħajr impjieg, iddeċieda li jissokta bil-vjaġġi tiegħu. Fuq rakkomandazzjoni tal-Orjentalista <ref target="https://mt.wikipedia.org/wiki/J._L._Burckhardt">J. L. Burckhardt</ref> huwa ntbagħat minn <ref target="https://mt.wikipedia.org/wiki/Henry_Salt">Henry Salt</ref>, il-Konslu Brittaniku għall-Eġittu, fir-Ramesseum ta' <ref target="https://mt.wikipedia.org/wiki/Thebes">Thebes</ref>. Hemmhekk, b'ħila kbira rnexxielu jneħħi l-bust kolossali ta' Ramesses II, magħruf l-iktar bħala "<ref target="https://mt.wikipedia.org/wiki/Memnon">Memnon</ref> iż-Żgħir". Belzoni ttrasporta l-<ref target="https://mt.wikipedia.org/wiki/Monument">monument</ref> lejn l-Ingilterra, u l-bust ta' seba' tunnellati għadu jintwera sa llum fil-British Museum f'Londra. Kien hemm bżonn 130 raġel li ħadmu għal 17-il jum biex ċaqilqu l-bust sax-xmara billi olzawh fuq zkuk kbar u letteralment ġew irromblati sax-xmara b'erba' ħbula distribwiti b'mod ugwali. Fl-ewwel jum, is-27 ta' Lulju, ġew koperti biss ftit metri, fit-tieni jum ġew koperti kważi 46 metru u kellhom jiġu mkissrin il-partijiet t'isfel ta' żewġ kolonni biex ikun jista' jiġi ttrasportat il-bust. Wara 137 metru, il-bust weħel fir-ramel, u kienet meħtieġa devjazzjoni ta' 274 metru fuq art iktar soda. Minn hemm 'il quddiem, kollox mexa iktar ħarir, u fit-12 ta' Awwissu, irnexxielu jwassal il-bust sax-xmara biex jitgħabba fuq dgħajsa u jiġi ttrasportat lejn l-Ingilterra. L-iskavi tiegħu u t-tneħħija tal-bust ta' Memnon iż-Żgħir u ta' ħaġriet oħra matul din l-ispedizzjoni ġew awtorizzati b'mod espliċitu minn mandat ta' Muhammad Ali nnifsu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Il-bust kolossali ta' Ramesses II fil-British Museum</caption></figure>
<p>Belzoni wessa' l-investigazzjonijiet tiegħu għat-tempju l-kbir ta' Edfu, żar il-gżejjer ta' Elephantine u Philae, neħħa r-ramel minn quddiem id-daħla tat-tempju l-kbir ta' Abu Simbel (1817), wettaq skavi fit-tempju ta' Karnak, u fetaħ is-sepolkru ta' Seti I (li xi kultant għadu jissejjaħ "il-Qabar ta' Belzoni"). Huwa kien l-ewwel persuna li rnexxielu jidħol fil-Piramida ta' Khafre, it-tieni l-akbar piramida tal-kumpless ta' Giza, u l-ewwel <ref target="https://mt.wikipedia.org/wiki/Ewropa">Ewropew</ref> fiż-żminijiet moderni li żar l-Oasi ta' Bahariya. Huwa identifika wkoll il-fdalijiet ta' Berenice mal-<ref target="https://mt.wikipedia.org/wiki/Baħar_l-Aħmar">Baħar l-Aħmar</ref>.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
<p>Fl-1819 huwa reġa' lura l-Ingilterra u s-sena ta' wara ppubblika rakkont dwar il-vjaġġi u l-iskoperti tiegħu msejjaħ <hi rend="italic">Rakkont dwar l-Operazzjonijiet u l-Iskoperti Reċenti fi ħdan il-Piramidi, it-Tempji, l-Oqbra u l-Iskavi fl-Eġittu u fin-Nubja</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Narrative of the Operations and Recent Discoveries within the Pyramids, Temples, Tombs and Excavations in Egypt and Nubia</hi>).<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Matul l-1820 u l-1821 huwa organizza wirja ta' replika tal-Qabar ta' Seti I. Il-wirja ġiet organizzata fis-Sala Eġizzjana, Piccadilly, Londra.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-1822 Belzoni wera r-replika f'<ref target="https://mt.wikipedia.org/wiki/Pariġi">Pariġi</ref>.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
<figure><caption>L-iskrizzjoni ta' Belzoni fil-qalba tal-Piramida ta' Khafre</caption></figure>
<p>Fl-1823 huwa reħielha għall-Punent tal-<ref target="https://mt.wikipedia.org/wiki/Afrika">Afrika</ref>, bil-ħsieb li jivvjaġġa lejn <ref target="https://mt.wikipedia.org/wiki/Timbuktu">Timbuktu</ref>, il-<ref target="https://mt.wikipedia.org/wiki/Mali">Mali</ref>. Minħabba li ma ngħatax il-permess li jgħaddi mill-<ref target="https://mt.wikipedia.org/wiki/Marokk">Marokk</ref>, huwa għażel ir-rotta kostali tal-Golf tal-<ref target="https://mt.wikipedia.org/wiki/Ginea">Guinea</ref>. Huwa wasal fir-Renju tal-<ref target="https://mt.wikipedia.org/wiki/Benin">Benin</ref>, iżda qabditu d-disinterija f'villaġġ imsejjaħ Gwato (issa <ref target="https://mt.wikipedia.org/wiki/Ughoton">Ughoton</ref>), u miet hemmhekk. Skont il-vjaġġatur magħruf <ref target="https://mt.wikipedia.org/wiki/Richard_Francis_Burton">Richard Francis Burton</ref> huwa ġie misruq u nqatel. Fl-1829 l-armla tiegħu ppubblikat it-tpinġijiet tiegħu tal-oqbra rjali ta' Thebes.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
Kommemorazzjoni
<figure><caption>Medalja bil-profil ta' Belzoni li tinsab fil-British Museum</caption></figure>
<p>Medalja bi profil ta' Belzoni maħluqa minn <ref target="https://mt.wikipedia.org/wiki/William_Brockedon">William Brockedon</ref> ġiet fonduta fl-1821 minn Sir <ref target="https://mt.wikipedia.org/wiki/Edward_Thomason">Edward Thomason</ref>. Il-ħabib ta' Belzoni, Sir <ref target="https://mt.wikipedia.org/wiki/Francis_Ronalds">Francis Ronalds</ref>, kien introduċa l-artisti u s-suġġett. Snin wara, fl-1859 f'Padova, Ronalds ta pariri lill-iskultur <ref target="https://mt.wikipedia.org/wiki/Rinaldo_Rinaldi">Rinaldo Rinaldi</ref> dwar il-medaljun il-kbir li kien qed joħloq biex jikkommemora lil Belzoni f'raħal twelidu.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p><ref target="https://mt.wikipedia.org/wiki/Matthew_Kelly">Matthew Kelly</ref> ħadimha ta' Belzoni fid-dokumentarju tal-BBC tal-2005 imsejjaħ <hi rend="italic">Egypt</hi>.</p>
<p><ref target="https://mt.wikipedia.org/wiki/Alberto_Siliotti">Alberto Siliotti</ref> kkompleta edizzjoni unika bħala studjuż dwar il-kitba tal-ivvjaġġar ta' Belzoni, u kienet is-suġġett tal-ispedizzjoni Horus fl-1988.</p>
<p><ref target="https://mt.wikipedia.org/wiki/Horace_Smith">Horace Smith</ref>, <ref target="https://mt.wikipedia.org/wiki/Poeta">poeta</ref> qrib <ref target="https://mt.wikipedia.org/wiki/Percy_Bysshe_Shelley">Percy Bysshe Shelley</ref>, kiteb il-<ref target="https://mt.wikipedia.org/wiki/Poeżija">poeżija</ref> <hi rend="italic">Address to the Mummy in Belzoni's Exhibition</hi>.</p>
</text></body></html>