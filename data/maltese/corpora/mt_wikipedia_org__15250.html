<html><body><text id="wikipedia_mt_wikipedia_org__15250.html" ns="0" revid="269405" sourceurl="https://mt.wikipedia.org/wiki/Karmenu_Mifsud_Bonnici" title="Karmenu Mifsud Bonnici" type="wikipedia">Karmenu Mifsud Bonnici<figure></figure>
<p><hi rend="bold">Karmenu Mifsud Bonnici</hi> (<ref target="https://mt.wikipedia.org/wiki/Bormla">Bormla</ref>,17 ta’ Lulju 1933) kien Prim Ministru ta' Malta bejn l-1984 u l-1987.</p>
Qabel il-Politika
<p>Karmenu Mifsud Bonnici, bin it-tabib Lorenzo Mifsud Bonnici (li kien it-tabib ta' <ref target="https://mt.wikipedia.org/wiki/Dun_Ġorġ_Preca">San Ġorġ Preca</ref>) u Caterina mwielda Buttigieg, ħa l-edukazzjoni primarja tiegħu fl-iskola tal-Gvern u aktar tard daħal il-<ref target="https://mt.wikipedia.org/wiki/Liċeo">Liċeo</ref> u mbagħad l-<ref target="https://mt.wikipedia.org/wiki/Università_ta’_Malta">Università ta’ Malta</ref> fejn iggradwa fil-Baċellerat tal-Arti. Fl-1954 hu kiseb Dottorat fil-Liġi. Bejn l-1967 u 1968 kompla l-istudji tiegħu fit-Tassazzjoni u l-Liġi Industrijali fl-<hi rend="italic">University College of London</hi>. Fl-1968, huwa beda jgħallem il-Liġi Fiskali u Industrijali fl-Università ta’ Malta. </p>
<p>Meta kien student, kien membru attiv fl-<ref target="https://mt.wikipedia.org/wiki/Azzjoni_Kattolika">Azzjoni Kattolika</ref>, u aktar tard fil-Moviment <ref target="https://mt.wikipedia.org/wiki/Żgħażagħ_Ħaddiema_Insara">Żgħażagħ Ħaddiema Nsara</ref> bħala konsulent legali. Fl-istess moviment dak iż-żmien kien hemm ukoll <ref target="https://mt.wikipedia.org/wiki/Edward_Fenech_Adami">Edward Fenech Adami</ref>. Mifsud Bonnici kien membru tal-bord editorjali tal-ġurnal “Il-Ħaddiem” ippubblikat mill-istess moviment. </p>
<p>Fl-1969, kien maħtur bħala konsulent tal-<ref target="https://mt.wikipedia.org/wiki/General_Workers_Union">General Workers Union</ref>. </p>
Fil-Politika
<p>Fl-1980, Mifsud Bonnici nħatar Deputat Mexxej tal-Partit Laburista fuq proposta ta' <ref target="https://mt.wikipedia.org/wiki/Dom_Mintoff">Dom Mintoff</ref>, u fl-1982 bħala mexxej suċċessur. Fit-2 ta’ Mejju 1982, Karmenu Mifsud Bonnici kien <hi rend="italic">co-opted</hi> fil-Parlament wara r-riżenja tal-Membru Parlamentari <ref target="https://mt.wikipedia.org/wiki/Paul_Xuereb">Pawlu Xuereb</ref>, u kien maħtur bħala Ministru tax-Xogħol u s-Servizzi Soċjali. Fil-5 ta’ Settembru 1983, inħatar Deputat Prim Ministru Anzjan u Ministru tal-Edukazzjoni. F'dan iż-żmien kien hemm il-<ref target="https://mt.wikipedia.org/wiki/Kwistjoni_tal-Iskejjel_tal-Knisja">Kwistjoni tal-Iskejjel tal-Knisja</ref> li l-Gvern riedhom ikunu b'xejn għal kulħadd. </p>
Prim Ministru
<p>Karmenu Mifsud Bonnici ħa l-ġurament ta’ <ref target="https://mt.wikipedia.org/wiki/Prim_Ministru">Prim Ministru</ref> fit-22 ta’ Diċembru 1984, wara li dak in-nhar stess fil-Parlament, il-Perit Dom Mintoff ħabbar ir-rizenja tiegħu. Huwa kien l-ewwel Prim Ministru li qabel inħatar qatt ma kien ikkontesta elezzjoni. Bħala Prim Ministru, Karmenu Mifsud Bonnici kien responsabbli miċ-Ċittadinanza, Uffiċċju Elettorali, Tiftix għaż-żejt, Xandir, Avjazzjoni Ċivili u Portijiet fost l-oħrajn. Kellu wkoll ir-responsabbiltajiet tal-Intern u l-Edukazzjoni.</p>
<p>Nhar il-15 ta' April 1986 bombers Amerikani attakkaw Tripli taħt l-ordnijiet tal-President <ref target="https://mt.wikipedia.org/wiki/Ronald_Reagan">Ronald Reagan</ref>, attakk li kien ħalla diversi vittmi, fosthom it-tifla adottiva tal-mexxej Libjan Muammar Gaddafi. Karmenu Mifsud Bonnici kien avża ftit minuti qabel lil Gaddafi b’dan l-attakk imminenti wara li kien twaqqa’ ajruplan Amerikan mil-Libjani fil-Golf ta’ Sirte li l-Libja kienet issostni li kien baħar intern tagħha. Il-pre-avviż ta’ Mifsud Bonnici kien salva ħajjet il-mexxej Libjan.</p>
Kap tal-Oppożizzjoni
<p>Minn Mejju 1987 sa Marzu 1992 huwa kien Kap tal-Oppożizzjoni, u kien elett fl-elezzjonijiet tal-1987 u l-1992. Nhar il-5 ta' Marzu 1992 huwa rriżenja minn mexxej tal-Partit Laburista għalkemm baqa' deputat parlamentari u attiv fil-Partit. F'Ġunju 2008 huwa mar xeħet il-vot tiegħu għall-għażla tal-mexxej il-ġdid wara r-riżenja ta' <ref target="https://mt.wikipedia.org/wiki/Alfred_Sant">Alfred Sant</ref>.</p>
CNI
<p>Fl-1999 waqqaf is-CNI, Kampanja għall-Ħelsien Nazzjonali kontra d-dħul ta' Malta fl-Unjoni Ewropeja. Huwa baqa' viċin ħafna l-eks Prim Ministru Dom Mintoff.</p>
Kontra l-Kostituzzjoni Ewropea
<p>F'Ġunju 2005 Mifsud Bonnici ressaq mozzjoni fil-Konferenza Generali Laburista kontra r-ratifika tat-<ref target="https://mt.wikipedia.org/wiki/Trattat_Kostituzzjonali_Ewropew">Trattat Kostituzzjonali Ewropew</ref>.  Fl-indirizz tiegħu lid-delegati Mifsud Bonnici qal:</p>
<p><hi rend="bold">“</hi>Jekk irridu tassew li nwettqu dak li ddeċidejna m’għandniex napprovaw dak li rabatna bih ħaddieħor. Iriduna bħal bħaħen norbtu lilna nfusna bih billi nivvotaw favur it-tielet parti tal-Kostituzzjoni li ma tħallix Gvern Soċjalista jwettaq is-Soċjaliżmu f’pajjiżna...</p>
<p>Kif nistgħu qatt nivvotaw għall-Kostituzzjoni Ewropea meta din fiha jintqal ċar f’Artiklu 6 li din se tkun qiegħda tipprevali fuq il-Kostituzzjoni ta’ pajjiżna?<hi rend="bold">”</hi></p>
<p>Dakinhar Mifsud Bonnici tkellem dwar ir-relazzjoni tiegħu mal-Partit Laburista. Fil-waqt li stqarr dwar l-importanza tad-diskussjoni fil-partit, qal li huwa jrid l-għaqda fil-Partit Laburista u ma jrid jurta lil ħadd u għalhekk ħareġ favur l-astensjoni. Il-kelliem qal li huwa bl-ebda mod m’għandu f’moħħu li l-Partit Laburista jinqasam għax huwa ġid xtaq lill-Partit Laburista fl-imgħoddi u ġid jixtieqlu llum u fil-ġejjieni.</p>
<p>Nhar it-2 ta' Lulju 2005, il-mozzjoni ta' Mifsud Bonnici ma kinitx għaddiet. 699 delegat ivvutaw favur il-mozzjoni mressqa mill-Eżekuttiv Nazzjonali u mill-Grupp Parlamentari u 118-il vot (14.4%) favur il-mozzjoni mressqa minn Karmenu Mifsud Bonnici. Fil-votazzjoni vvutaw id-delegati kollha, 825 delegat.</p>
Ħoloq Esterni
<list type="unordered"><item><ref target="http://www.youtube.com/watch?v=yqTLNBm5VX0&amp;feature=related">Intervista ma' Karmenu Mifsud Bonnici fl-2009</ref> fuq il-ħatra tiegħu ta' Mexxej Laburista wara Dom Mintoff</item></list>
</text></body></html>