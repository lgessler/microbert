<html><body><text id="wikipedia_mt_wikipedia_org__14030.html" ns="0" revid="260828" sourceurl="https://mt.wikipedia.org/wiki/Mikelan%C4%A1lu" title="Mikelanġlu" type="wikipedia">Mikelanġlu
<figure><caption>Kopja taċ-ċertifikat tat-twelid ta' Mikelanġlu</caption></figure>
<p><hi rend="bold">Michelangelo di Lodovico Buonarroti Simoni</hi><ref target="https://mt.wikipedia.org/wiki/Il-Paġna_prinċipali#cite_note-wga-1">[1]</ref> (<ref target="https://mt.wikipedia.org/wiki/Caprese">Caprese</ref>, <ref target="https://mt.wikipedia.org/wiki/6_ta'_Marzu">6 ta' Marzu</ref> <ref target="https://mt.wikipedia.org/wiki/1475">1475</ref> – <ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/18_ta'_Frar">18 ta' Frar</ref> <ref target="https://mt.wikipedia.org/wiki/1564">1564</ref>), magħruf bil-Malti bħala <hi rend="bold">Mikelanġlu</hi>, kien <ref target="https://mt.wikipedia.org/wiki/Skultur">skultur</ref>, <ref target="https://mt.wikipedia.org/wiki/Arkitett">arkitett</ref> u <ref target="https://mt.wikipedia.org/wiki/Pittur">pittur</ref> <ref target="https://mt.wikipedia.org/wiki/Italja">Taljan</ref> tar-<ref target="https://mt.wikipedia.org/wiki/Rinaxximent">Rinaxximent</ref>, meqjus bħala wieħed mill-aqwa artisti fl-istorja kemm fl-iskultura u l-pittura kif ukoll fl-arkitettura. Il-versatilità li wera f'dawn id-dixxiplini kienet ta' ordni tant għolja li ħafna nies iqisuh bħala l-bniedem arketipiku Rinaxximentali, flimkien mal-kompatrijott tiegħu <ref target="https://mt.wikipedia.org/wiki/Leonardo_da_Vinci">Leonardo da Vinci</ref>.</p>
<p>Xi wħud mix-xogħlijiet tiegħu fil-pittura, l-iskultura u l-arkitettura huma fost l-aktar famużi fid-dinja. Il-kontribut tiegħu f'kull qasam li ħadem fih matul ħajtu kien tassew tal-għaġeb waqt li l-ammont kbir ta' korrispondenza, abbozzi u memorji li baqgħu jeżistu, jagħmluh l-artista l-aktar dokumentat tas-seklu 16.</p>
<p>Tnejn mill-aktar xogħlijiet magħrufa tiegħu, il-<hi rend="italic"><ref target="https://mt.wikipedia.org/wiki/Pietà_(Mikelanġlu)">Pietà</ref></hi> u <hi rend="italic"><ref target="https://mt.wikipedia.org/wiki/David_(Mikelanġlu)">David</ref></hi>, skolpihom qabel għalaq it-tletin sena. Minkejja li kien iqis il-pittura inferjuri għall-iskultura, Mikelanġlu ħoloq tnejn mix-xogħlijiet fl-<ref target="https://mt.wikipedia.org/wiki/Affresk">affresk</ref> l-iżjed influwenti fl-istorja tal-arti tal-Punent: ix-xeni mill-<ref target="https://mt.wikipedia.org/wiki/Ġenesi">Ġenesi</ref> fis-<ref target="https://mt.wikipedia.org/wiki/Saqaf_tal-Kappella_Sistina">saqaf</ref> u <hi rend="italic"><ref target="https://mt.wikipedia.org/wiki/L-Aħħar_Ġudizzju_(Mikelanġlu)">L-Aħħar Ġudizzju</ref></hi> fuq il-ħajt tal-altar tal-<ref target="https://mt.wikipedia.org/wiki/Kappella_Sistina">Kappella Sistina</ref> f'Ruma. Bħala arkitett, Mikelanġlu kien pijunier fl-istil <ref target="https://mt.wikipedia.org/wiki/Manjeriżmu">Manjerista</ref> bid-disinn li fassal għall-<ref target="https://mt.wikipedia.org/wiki/Bibljoteka_Lawrenzjana">Bibljoteka Lawrenzjana</ref>. Fl-età 72 sena ħa post <ref target="https://mt.wikipedia.org/wiki/Antonio_da_Sangallo_ż-Żgħir">Antonio da Sangallo ż-Żgħir</ref> bħala l-arkitett tal-<ref target="https://mt.wikipedia.org/wiki/Bażilika_ta'_San_Pietru">Bażilika ta' San Pietru</ref>. Mikelanġlu ttrasforma l-pjan u n-naħa tal-Punent tlestiet skont id-disinji tiegħu waqt li l-koppla tkompliet wara mewtu bi ftit modifiki.</p>
<p>Kemm kienet kbira tal-pożizzjoni ta' Mikelanġlu narawh mill-fatt li kien l-ewwel artista tal-Punent li l-bijografija ġiet pubblikata matul ħajtu.<ref target="https://mt.wikipedia.org/wiki/Il-Paġna_prinċipali#cite_note-Britannica1-2">[2]</ref> Żewġ bijografiji ġew pubblikati matul ħajtu; f'waħda minnhom, l-awtur <ref target="https://mt.wikipedia.org/wiki/Giorgio_Vasari">Giorgio Vasari</ref>, kien tal-fehma li Mikelanġlu kien il-quċċata ta' dak kollu li kien inkiseb fl-arti mill-bidu tar-Rinaxximent, opinjoni li baqgħet valida fl-istorja tal-arti għal sekli sħaħ.</p>
<p>Kien ammirat ħafna mill-kontemporanji tiegħu li laqqmuh <hi rend="italic">id-Divin</hi>.<ref target="https://mt.wikipedia.org/wiki/Il-Paġna_prinċipali#cite_note-Bulletin1-3">[3]</ref> Kien perfezzjonista mill-ikbar u ttrijonfa fl-arti kollha li ħadem fihom; jekk kien isib l-inqas difett f'waħda mix-xogħlijiet tiegħu, kien iqisu bħala diżastru.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Bijografija
Familja
<figure><caption>Dehra ta' <ref target="https://mt.wikipedia.org/wiki/Firenze">Firenze</ref>, skont inċiżjoni mill-<hi rend="italic">Liber chronicarum</hi> (1493), fiż-żgħożija ta' Mikelanġlu</caption></figure>
<p>Mikelanġlu twieled fl-1475, f'<ref target="https://mt.wikipedia.org/wiki/Caprese">Caprese</ref>, raħal fit-<ref target="https://mt.wikipedia.org/wiki/Toskana">Toskana</ref> qrib il-belt ta' <ref target="https://mt.wikipedia.org/wiki/Arezzo">Arezzo</ref>.<ref target="https://mt.wikipedia.org/wiki/Il-Paġna_prinċipali#cite_note-Tolnay11-5">[5]</ref> Kien it-tieni mill-ħames ulied subien ta' Lodovico di Leonardo di Buonarroti Simone u Francesca di Neri del Miniato di Siena.<ref target="https://mt.wikipedia.org/wiki/Il-Paġna_prinċipali#cite_note-clement5-6">[6]</ref> Ommu mietet fl-1481, meta Mikelanġlu kellu sitt snin. Il-familja Buonarroti Simone kienu ilhom jgħixu Firenze għal aktar minn tliet mitt sena u kienu jżommu mal-partit tal-<ref target="https://mt.wikipedia.org/wiki/Gwelfi">Gwelfi</ref> u ħafna minnhom kellhom kariga pubblika. Il-fortuna tal-familja bdiet tmajna fi żmien nannuh u missieru, li ma kienx irnexxielhom iżommu l-pożizzjoni soċjali tal-familja u saru jgħixu minn fuq xi impjiegi mal-gvern,<ref target="https://mt.wikipedia.org/wiki/Il-Paġna_prinċipali#cite_note-Britannica1-2">[2]</ref> fejn fosthom missieru kien maġistrat ġudizzjarju tar-raħal żgħir ta' Caprese meta twieled Mikelanġlu. Lura Firenze kienu jgħixu mid-dħul żgħir minn barriera tal-irħam u razzett żgħir li kellhom f'<ref target="https://mt.wikipedia.org/wiki/Settignano">Settignano</ref>,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> il-belt fejn Mikelanġlu kien joqgħod matul il-marda twila u l-mewt t'ommu; hemmhekk kienu jieħdu ħsiebu familja ta' naġġar tal-ġebel.<ref target="https://mt.wikipedia.org/wiki/Il-Paġna_prinċipali#cite_note-clement5-6">[6]</ref></p>
<p>Missieru ġiegħlu jistudja l-grammatka ma' Maestro Francesco da Urbino f'<ref target="https://mt.wikipedia.org/wiki/Firenze">Firenze</ref>. Mikelanġlu ried isir artista, u meta għarraf lil missieru b'din ix-xewqa, dan ma tantx ħa pjaċir billi dak iż-żmien din il-professjoni ftit kienet rikonoxxuta. Ludovico di Leonardo kien tal-fehma li dan ix-xogħol ma kienx jixraq il-prestiġju tal-linja tar-razza tiegħu. Mikelanġlu bid-determinazzjoni qawwija li kellu, minkejja żgħożitu, irnexxielu jikkonvinċi 'l missieru jħallih jimxi mal-ħajra artistika kbira li kellu, li skontu, bdiet mat-trobbija tiegħu mill-mara tan-naġġar. Kien jgħid: "Flimkien mal-ħalib erdgħajt il-furmaturi u l-imrietel li bihom skolpejt l-istatwi tiegħi".<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Baqa' jinġieb ma' familtu matul ħajtu kollha. Meta ħuh il-kbir daħal patri Dumnikan f'<ref target="https://mt.wikipedia.org/wiki/Pisa">Pisa</ref>, hu ħa f'idejh r-responsabbiltà tal-familja. Ħa fi ħsiebu l-patrimonju tal-Buonarroti u kabbru bix-xiri tal-art u d-djar, u rranġa wkoll iż-żwieġ tan-neputijiet tiegħu Francesca u Leonardo ma' familji tajba ta' Firenze.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Apprendistat
<figure><caption>Ritratt ta' Mikelanġlu minn <ref target="https://mt.wikipedia.org/wiki/Daniele_da_Volterra">Daniele da Volterra</ref>, li jpinġih bi mnieħru mgħaffeġ</caption></figure>
<p>Il-ħila artistika kbira fl-iskultura ta' Mikelanġlu bdiet tidher minn mindu kien żgħir ħafna u fi żmien qasir beda jibbrilla f'dan il-qasam. F'April tal-1488, meta kellu tnax-il sena, fuq il-parir tal-pittur żagħżugħ <ref target="https://mt.wikipedia.org/wiki/Francesco_Granacci">Francesco Granacci</ref>, daħal jaħdem mal-aħwa famużi <ref target="https://mt.wikipedia.org/wiki/Ghirlandaio">Ghirlandaio</ref>. Il-familju tiegħu u Ghirlandaio iffirmaw kuntratt għal tliet snin:<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p><hi rend="bold">“</hi>1488. Jiena, Ludovico di Lionardo Buonarota, dan l-ewwel jum ta' April, nikteb 'l ibni Michelangelo bħala apprendista ma' Domenico u Davide di Tommaso di Curran, għat-tliet snin li ġejjin taħt dawn il-kundizzjonijiet: li l-imsemmi Michelangelo għandu jibqa' għaż-żmien miftiehem ma' dawk msemmija hawn biex jitgħallem l-arti u l-prattika tal-pittura u jobdi l-istruzzjonijiet tagħhom, u li dawk l-imsemmija Domenico u Davide iħallsuh f'dawn is-snin is-somma ta' erbgħa u għoxrin fjorin ta' piż eżatt: sitta matul l-ewwel sena, tmienja fit-tieni sena u għaxra fit-tielet, is-somma totali ta' sitta u disgħin lira.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><hi rend="bold">”</hi></p>
<p>Baqa' apprendista għal sena u wara, taħt it-tmexxija ta' <ref target="https://mt.wikipedia.org/wiki/Bertoldo_di_Giovanni">Bertoldo di Giovanni</ref>, beda jżur il-Ġnien ta' San Marco tal-<ref target="https://mt.wikipedia.org/wiki/Medici">Medici</ref>, fejn kien jistudja l-iskulturi antiki miġburin hemmhekk. L-ewwel xogħlijiet artistiċi tiegħu impressjonaw lil <ref target="https://mt.wikipedia.org/wiki/Lorenzo_il_Magnifico">Lorenzo il Magnifico</ref>, li stiednu biex imur joqgħod fil-palazz tiegħu ta' Via Longa, fejn Mikelanġlu ltaqa' ma' <ref target="https://mt.wikipedia.org/wiki/Angelo_Poliziano">Angelo Poliziano</ref> u umanisti oħra madwar il-Medici, bħal <ref target="https://mt.wikipedia.org/wiki/Giovanni_Pico_della_Mirandola">Giovanni Pico della Mirandola</ref> u <ref target="https://mt.wikipedia.org/wiki/Marsilio_Ficino">Marsilio Ficino</ref>.<ref target="https://mt.wikipedia.org/wiki/Il-Paġna_prinċipali#cite_note-Tolnay1819-12">[12]</ref> Permezz ta' dawn ġie f'kuntatt mat-teoriji idealisti ta' <ref target="https://mt.wikipedia.org/wiki/Platun">Platun</ref>, ideat li kellhom isiru s-sisien ta' ħajtu u xogħlu, riflessi fil-ħidma skulturali u poetika tiegħu.</p>
<p>Skont <ref target="https://mt.wikipedia.org/wiki/Vasari">Vasari</ref>, darba huwa u ħiereg mill-ġnien tal-Medici, jew, skont <ref target="https://mt.wikipedia.org/wiki/Benvenuto_Cellini">Benvenuto Cellini</ref> mill-Kappella Brancacci, fejn hu u xi studenti oħra kienu jitgħallmu jpinġu l-affreski ta' <ref target="https://mt.wikipedia.org/wiki/Masaccio">Masaccio</ref>, <ref target="https://mt.wikipedia.org/wiki/Pietro_Torrigiano">Pietro Torrigiano</ref> tah daqqa ta' ponn u kissirlu mnieħru u baqa' ħajtu kollha b'imnieħru mgħaffeġ kif jidher ċar mir-ritratti kollha tiegħu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Vjaġġ artistiku
<figure><caption>Ritratt ta' <ref target="https://mt.wikipedia.org/wiki/Lorenzo_il_Magnífico">Lorenzo il Magnífico</ref>, l-ewwel patrun ta' Mikelanġlu, minn <ref target="https://mt.wikipedia.org/wiki/Vasari">Vasari</ref></caption></figure>
<p>Wara l-mewt ta' Lorenzo il Magnifico, fl-1492, Mikelanġlu telaq minn <ref target="https://mt.wikipedia.org/wiki/Firenze">Firenze</ref> lejn <ref target="https://mt.wikipedia.org/wiki/Venezja">Venezja</ref> u mbagħad mar joqgħod <ref target="https://mt.wikipedia.org/wiki/Bolonja">Bolonja</ref>. Hemmhekk skolpixxa numru ta' xogħlijiet influwenzati mix-xogħol ta' <ref target="https://mt.wikipedia.org/wiki/Jacopo_della_Quercia">Jacopo della Quercia</ref>. Iżda fl-1496 iddeċieda li jitlaq lejn Ruma, belt fejn kien ħa jkollu suċċessi kbar. Hemm beda għaxar snin ta' intensità artistika kbira, li warajhom, ta' tletin sena, kien sar magħdud mal-aqwa artisti. Meta kellu tlieta u għoxrin sena skolpixxa l-<hi rend="italic"><ref target="https://mt.wikipedia.org/wiki/Pietà_tal-Vatikan">Pietà tal-Vatikan</ref></hi>, wara l-<hi rend="italic">Bakku</hi> tal-Bargello (1496)<ref target="https://mt.wikipedia.org/wiki/Il-Paġna_prinċipali#cite_note-ref_duplicada_2-15">[15]</ref> u wara din għamel it-<hi rend="italic"><ref target="https://mt.wikipedia.org/wiki/Tondo_Pitti">Tondo Pitti</ref> </hi>. Fl-istess perjodu pinġa l-kartuna għall-<hi rend="italic"><ref target="https://mt.wikipedia.org/wiki/Battalja_ta'_Cascina">Battalja ta' Cascina</ref></hi>, li issa ntilfet, għas-Signoria ta' Firenze u <hi rend="italic"><ref target="https://mt.wikipedia.org/wiki/David">David</ref></hi>, kapulavur tal-iskultura, ta' komplessità kbira minħabba d-djuq tal-blokka tal-irħam, li tqiegħed quddiem il-Palazzo della Signoria f'Firenze u sar is-simbolu tal-ideali ċiviċi għoljin tar-<ref target="https://mt.wikipedia.org/wiki/Rinaxximent">Rinaxximent</ref>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>F'Marzu tal-1505, il-Papa <ref target="https://mt.wikipedia.org/wiki/Ġulju_II">Ġulju II</ref> ordnalu biex jagħmillu monument għal qabar: Mikelanġlu ppjana kumpless arkitettoniku u skulturali li aktar mill-prestiġju tal-Papa, kien ifaħħar it-trijonf tal-Knisja. L-iskultur, mimli ħeġġa għal dan ix-xogħol, mar jogħqod <ref target="https://mt.wikipedia.org/wiki/Carrara">Carrara</ref> għal tmien xhur biex jieħu ħsieb hu stess l-għażla u t-tmexxija tal-qtugħ tal-irħam meħtieġ. Sfortunatament, meta mar lura <ref target="https://mt.wikipedia.org/wiki/Ruma">Ruma</ref>, sab li l-Papa kien tilef l-interess fil-proġett tal-mosulew, billi kien moħħu fit-tibdil li kien qiegħed jagħmel <ref target="https://mt.wikipedia.org/wiki/Bramante">Bramante</ref> f'<ref target="https://mt.wikipedia.org/wiki/Bażilka_ta'_San_Pietru">San Pietru</ref>. Mikelanġlu, irrabjat telaq minn Ruma u mar Firenze, iżda fl-aħħar ta' Novembru tal-1506, wara bosta sejħiet mill-Papa fejn heddu li jiskomunikah, iltaqa' miegħu Bolonja.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>F'Mejju tal-1508 qabel li jmexxi x-xogħol ta' dekorazzjoni tas-saqaf tal-<ref target="https://mt.wikipedia.org/wiki/Kappella_Sistina">Kappella Sistina</ref>, li l-affreski ta' fiha lesta erba' snin wara, b'ħafna xogħol iebes u solitarju. F'dan ix-xogħol iddisinja struttura arkitettonika grandjuża, ispirata mill-forma tas-saqaf. Fit-tema biblika ġenerali tas-saqaf, il-<ref target="https://mt.wikipedia.org/wiki/Ġenesi">Ġenesi</ref>, Mikelanġlu tah interpretazzjoni Neoplatonika u ħoloq interpretazzjoni tal-figuri li kellhom isiru s-simbolu tal-arti tar-Rinaxximent. </p>
<figure><caption>Il-Papa <ref target="https://mt.wikipedia.org/wiki/Ġulju_II">Ġulju II</ref>, patrun kbir ieħor ta' Mikelanġlu, impinġi minn <ref target="https://mt.wikipedia.org/wiki/Raffaello_Sanzio">Raffaello Sanzio</ref></caption></figure>
<p>Wara l-mewt ta' Ġulju II, f'Mejju tal-1513, l-artista ipprova għat-tieni darba jkompli x-xogħol tal-mosulew tal-Papa. Għal dan il-għan skolpixxa ż-żewġ figuri tal-<hi rend="italic">Ilsiera</hi> u l-<hi rend="italic">Mosè</hi>, li jirriflettu l-enerġija tturmentata, it-<hi rend="italic">terribbiltà</hi> ta' Mikelanġlu. Iżda dan it-tieni attentat ma rnexxiex wisq.</p>
<p>Fl-aħħar, wara l-mewt ta' <ref target="https://mt.wikipedia.org/wiki/Bramante">Bramante</ref> (1514) u <ref target="https://mt.wikipedia.org/wiki/Raffaello">Raffaello</ref> (1520), Mikelanġlu kiseb il-fiduċja sħiħa tal-Papa.</p>
<p><hi rend="bold">“</hi>Il-fatt li Mikelanġlu dam ħafna ma ġie rikonoxxut uffiċjalment f'Ruma ġie attribwit għall-istil mhux ortodoss tiegħu. Kien jonqsu dak li <ref target="https://mt.wikipedia.org/wiki/Vitruvju">Vitruvju</ref> sejjaħ <hi rend="italic">decorum</hi>, jiġifieri r-rispett għat-tradizzjoni.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref><hi rend="bold">”</hi></p>
<p>Fl-1516, imqabbad minn <ref target="https://mt.wikipedia.org/wiki/Ljun_X">Ljun X</ref>, beda l-faċċata tal-Bażilika ta' San Lorenzo, xogħol li fl-1520 kellu jitlaq b'niket kbir. Mill-proġett oriġinali baqa' bosta disinji u abbozz tal-injam. Mill-1520 sal-1530 Mikelanġlu ħadem f'Firenze u bena s-Sagristija l-Ġdida ta' San Lorenzo u l-Biblijoteka Lawrenzjana. Wara l-<ref target="https://mt.wikipedia.org/wiki/Qerda_ta'_Ruma">Qerda ta' Ruma</ref> fl-1527 u t-tkeċċija tal-Medici minn Firenze, Mikelanġlu, skont kif jgħidu, ħa sehem fil-gvern tar-Repubblika Fjorentina l-ġdida, u nħatar gvernatur u prokuratur tal-bini u l-fortifikazzjoni tas-swar, u ħa sehem fid-difiża tal-belt assedjata mit-truppi papali. Fl-1530, wara l-waqgħa tar-Repubblika, il-maħfra ta' <ref target="https://mt.wikipedia.org/wiki/Klement_VII">Klement VII</ref> ħelsitu mill-vendetta ta' dawk li kienu jżommu mal-Medici.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Minn din is-sena kompla x-xogħol fuq is-Sagristija l-Ġdida u l-qabar ta' Ġulju II.</p>
<p>Fl-1534 xaba' mis-sitwazzjoni politika l-ġdida li kienet twaqqfet f'Firenze, ħalla l-belt u mar joqgħod Ruma, fejn aċċetta ordni minn Klement VII biex jaħdem fuq l-altar tal-<ref target="https://mt.wikipedia.org/wiki/Kappella_Sistina">Kappella Sistina</ref> fejn, bejn l-1536 u l-1541, pinġa l-pittura manjifika ta' <hi rend="italic"><ref target="https://mt.wikipedia.org/wiki/L-Aħħar_Ġudizzju">L-Aħħar Ġudizzju</ref></hi>. Sas-sena 1550 kien għadu jaħdem fuq il-qabar ta' Ġulju II u l-affreski tal-Kappella Pawlina li jirrappreżentaw <hi rend="italic">Il-Konverżjoni ta' San Pawl</hi> u <hi rend="italic">It-Tislib ta' San Pietru</hi>.</p>
L-imħabbiet ta' ħajtu
<figure><caption>Qabar ta' Cecchino dei Bracci iddisinjat minn Mikelanġlu</caption></figure>
<p>Mikelanġlu fittex li jinternalizza t-teoriji neoplatoniċi tal-imħabba u għamel sforzi kbar biex jinkiseb bilanċ emottiv li rarament jintlaħaq. L-inklinazzjoni naturali tiegħu li jagħżel bħala s-suġġett il-forma fiżika – kien, fuq kollox, skultur tal-ġisem – flimkien mal-faxxinu tiegħu għaż-żagħżugħ u l-vigoruż, emblemi tas-sbuħija klassika,<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> ġiegħluh jagħżel is-sbuħija umana u l-imħabba iżjed senswali sa tard ħafna f'ħajtu. Dan il-kunflitt li bih l-artista għex ix-xewqa karnali tiegħu, tfaċċa wkoll fil-konfront mal-<ref target="https://mt.wikipedia.org/wiki/Omosesswalità">omosesswalità</ref> tiegħu.<ref target="https://mt.wikipedia.org/wiki/Il-Paġna_prinċipali#cite_note-fedro-21">[21]</ref></p>
<p>L-artista kellu relazzjonijiet ma' bosta żgħażagħ bħal Cecchino dei Bracci, li għalih kellu mħabba kbira. Meta miet Bracci fl-1543, Mikelanġlu ddisinja l-qabar tiegħu fil-knisja ta' Santa Maria in Aracoeli f'Ruma, u ta x-xogħol f'idejn id-dixxiplu tiegħu Urbino.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Kien hemm ukoll Giovanni da Pistoia, kittieb żagħżugħ u sabiħ li kien għal xi żmien ħabib intimu tiegħu, u jista' jkun li kellu relazzjoni ma' Mikelanġlu fiż-żmien meta beda jpinġi s-saqaf tal-Kappella Sistina. Din ir-relazzjoni hija riflessa f'xi sunetti appassjonati ħafna ddedikati lil Giovanni.<ref target="https://mt.wikipedia.org/wiki/Il-Paġna_prinċipali#cite_note-fedro-21">[21]</ref></p>
Tommaso Cavalieri
<figure><caption><hi rend="italic">Ir-rapiment ta' Ganimede</hi>, disinn magħmul għal Tommaso Cavalieri, miżmum f'<ref target="https://mt.wikipedia.org/wiki/Windsor_Castle">Windsor Castle</ref></caption></figure>
<p>Matul vjaġġ lejn Ruma fl-1532, iltaqa' mal-bniedem li kellu jkun l-ikbar imħabba ta' ħajtu, iż-żagħżugħ Tommaso Cavalieri, aristokratiku ta' intelliġenza mhux tas-soltu li kien iħobb l-arti. Ftit wara li sar jafu bagħatlu ittra li fiha stqarr: "Is-sema għamlet sew ma tħallix il-fehma sħiħa tas-sbuħija tiegħek".<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Irridu niftakru li l-membri tal-Akkademja <ref target="https://mt.wikipedia.org/wiki/Platun">Platonika</ref> ta' Firenze riedu jimitaw lill-belt Griega ta' <ref target="https://mt.wikipedia.org/wiki/Perikle">Perikle</ref>. Din is-sħubija kulturali kienet tikkonsisti minn ċirku soċjali maskili, li fih, ir-relazzjoni bejn raġel u żagħżugħ kienet meqjusa bħala sentiment nobbli u onorevoli. F'dan l-ambjent wieħed jista' jifhem il-<ref target="https://mt.wikipedia.org/wiki/Psikoloġija">psikoloġija</ref>, il-gosti u l-arti ta' Michelangelo. L-artista kien jaħseb li s-sbuħija tar-raġel tiżboq lil dik tal-mara, u għalhekk, fl-imħabba li kellu għal Tommaso kien iħossu qiegħed iċedi għas-"sbuħija Platonika"<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>.</p>
<p>Tommaso Cavalieri kien tfajjel ta' 17-il sena, ta' familja tajba, dilettant tal-arti, il-pittura kif ukoll l-iskultura. Varchi qal fuqu li kellu "temperament riżervat u modest u sbuħija inkomparabbli", kien attraenti ħafna u fl-istess ħin spirituż. Fl-ewwel laqgħa tagħhom, għamel impressjoni profonda fuq Mikelanġlu, u maż-żmien ir-relazzjoni inbidlet f'ħbiberija, b'passjoni u lealtà li damet sal-mewt.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Mikelanġlu, min-naħa l-oħra, kien raġel ta' 57, li kien fil-quċċata tal-fama tiegħu, kellu l-appoġġ ta' diversi papiet u Tommaso kien jammirah profondament. Jidher li l-ħbiberija ħadet xi żmien biex bdiet, imma meta ssaħħet saret profonda ħafna tant li Cavalieri, diġà miżżeweġ u bit-tfal, baqa' dixxiplu u ħabib tiegħu sal-mewt ta' Mikelanġlu u kien miegħu fis-siegħa tal-mewt tiegħu, meta l-kapitlu ta' mħabba kien ilu li temm.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Vittoria Colonna
<figure><caption>Ritratt ta' <ref target="https://mt.wikipedia.org/wiki/Vittoria_Colonna">Vittoria Colonna</ref> impinġi minn Mikelanġlu</caption></figure>
<p><ref target="https://mt.wikipedia.org/wiki/Vittoria_Colonna">Vittoria Colonna</ref> kienet ġejja minn familja nobbli u kienet waħda min-nisa l-aktar notevoli tal-Italja Rinaxximentali. Meta kienet żagħżugħa żżewġet lil Fernando ta' Avalos, Markiż ta' <ref target="https://mt.wikipedia.org/wiki/Pescara">Pescara</ref>, raġel ta' poter kbir li miet fil-<ref target="https://mt.wikipedia.org/wiki/Battalja_ta'_Pavia">Battalja ta' Pavia</ref> huwa u jiġġieled fuq in-naħa tal-Ispanjoli fis-servizz ta' <ref target="https://mt.wikipedia.org/wiki/Karlu_I_ta'_Spanja">Karlu I ta' Spanja</ref>. Wara l-mewt ta' żewġha, irtirat mill-ħajja tal-qorti u ddedikat ruħha għall-prattika tar-reliġjon. Issieħbet mal-grupp ta' riformisti Erażmisti ta' <ref target="https://mt.wikipedia.org/wiki/Juan_de_Valdés">Juan de Valdés</ref>, <ref target="https://mt.wikipedia.org/wiki/Reġinaldu_Pol">Reġinaldu Pol</ref> u <ref target="https://mt.wikipedia.org/wiki/Lorenzo_Ghiberti">Lorenzo Ghiberti</ref>, li segwew duttrina opposta għal dik tal-<ref target="https://mt.wikipedia.org/wiki/Kontrariforma">kontrariforma</ref>.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Mikelanġlu ltaqa' ma' din il-mara għall-ewwel darba fl-1536 fil-kunvent ta' San Silvestro f'Montecavallo, Ruma, u mill-ewwel kien hemm ġibda kbira bejniethom, forsi minħabba li t-tnejn kellhom l-istess fehmiet reliġjużi u kienu jħobbu ħafna l-<ref target="https://mt.wikipedia.org/wiki/Poeżija">poeżija</ref>. Skont Ascanio Condivi, Mikelanġlu "ħabb l-ispirtu divin tagħha" u, bħala ammiratur kbir ta' <ref target="https://mt.wikipedia.org/wiki/Dante_Alighieri">Dante</ref>, hi rrappreżentat dak li l-persunaġġ ta' Beatrice kien ifisser għall-poeta.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Dan jidher ċar meta wieħed jaqra l-poeżiji ddedikati lil Vittoria, u mid-disinji li taha, kollha ta' suġġetti reliġjużi: <hi rend="italic">Pietà</hi>, <hi rend="italic">Kruċifissjoni</hi> u <hi rend="italic">Sagra Familja</hi>.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Il-mewt ta' Vittoria fis-sena 1547 ħalliet lil Mikelanġlu b'niket profond. Kif stqarr hu nnifsu lil Ascanio Condivi: "Ma kellix uġigħ iżjed profond f'din id-dinja minn dak li ħassejt meta ħalliet din il-ħajja mingħajr ma bist xbinha jew ħaddejha, bħal ma bist idha meta mort naraha fuq is-sodda tal-mewt".<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
L-aħħar snin
<figure><caption>Qabar ta' Mikelanġlu iddisinjat minn <ref target="https://mt.wikipedia.org/wiki/Giorgio_Vasari">Vasari</ref> fil-<ref target="https://mt.wikipedia.org/wiki/Bażilka_ta'_Santa_Croce">Bażilka ta' Santa Croce</ref> ta' <ref target="https://mt.wikipedia.org/wiki/Firenze">Firenze</ref></caption></figure>
<p>Matul l-aħħar għoxrin sena ta' ħajtu, Mikelanġlu ddedika ruħu fuq kollox għal xogħlijiet tal-arkitettura: mexxa x-xogħlijiet tal-Biblioteca Medicea Laurenziana ta' Firenze, u f'Ruma, ir-rimudellar tal-<ref target="https://mt.wikipedia.org/wiki/Piazza_del_Campidoglio">Piazza del Campidoglio</ref>, il-Kappella Sforza ta' Santa Marija Maggiore, l-aħħar xogħlijiet tal-Palazzo Farnese u, fuq kollox il-finalizzazzjoni ta' <ref target="https://mt.wikipedia.org/wiki/Bażilka_ta'_San_Pietru">San Pietru</ref> fil-<ref target="https://mt.wikipedia.org/wiki/Vatikan">Vatikan</ref>. F'dan il-perjodu wettaq l-aħħar skulturi bħall-<hi rend="italic"><ref target="https://mt.wikipedia.org/wiki/Pietà_Palestrina">Pietà Palestrina</ref></hi> jew il-<hi rend="italic"><ref target="https://mt.wikipedia.org/wiki/Pietà_Rondanini">Pietà Rondanini</ref> </hi> flimkien ma' ħafna disinji u poeżiji ta' ispirazzjoni reliġjuża.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Fil-proġett tal-bażilika Vatikana, li ħadem fuqu matul l-aħħar snin ta' ħajtu, issemplifika d-disinn ta' <ref target="https://mt.wikipedia.org/wiki/Bramante">Bramante</ref> filwaqt li żamm l-istruttura bis-salib Grieg u l-<ref target="https://mt.wikipedia.org/wiki/Koppla">koppla</ref> kbira.</p>
<p>Miet fl-1564 f'Ruma, qabel ma ra x-xogħol tiegħu lest, fl-età ta' tmienja u tmenin sena. Kien miegħu s-segretarju tiegħu <ref target="https://mt.wikipedia.org/wiki/Daniele_da_Volterra">Daniele da Volterra</ref> u l-ħabib fidil tiegħu Tommaso Cavalieri. Kien ħalla bil-miktub li ried jindifen Firenze. Fit-testment li għamel quddiem it-tabib tiegħu Federico Donati, ried li "jħalli ruħu f'idejn Alla, ġismu fl-art u ġidu lill-qraba". Neputih Leonardo ġie inkarigat li jara li jseħħu l-aħħar xewqat tal-artista, u fl-10 ta' Marzu tal-1564 indifen fis-sagristija tal-knisja ta' <ref target="https://mt.wikipedia.org/wiki/Bażilka_ta'_Santa_Croce">Santa Croce</ref>. Fl-14 ta' Lulju kellu funeral solenni fejn fost l-oħrajn attendew <ref target="https://mt.wikipedia.org/wiki/Giorgio_Vasari">Giorgio Vasari</ref>, <ref target="https://mt.wikipedia.org/wiki/Benvenuto_Cellini">Benvenuto Cellini</ref>, <ref target="https://mt.wikipedia.org/wiki/Bartolomeo_Ammannati">Bartolomeo Ammannati</ref> u <ref target="https://mt.wikipedia.org/wiki/Bronzino">Bronzino</ref>.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Fl-1570 Giorgio Vasari ddisinja l-monument ta' fuq qabru.</p>
Xogħol ta' skultura
L-ewwel xogħlijiet
<figure><caption><ref target="https://mt.wikipedia.org/wiki/Kruċifiss_ta'_Santo_Spirito">Kruċifiss ta' Santo Spirito</ref>, injam miżbugħ (1492-1494)</caption></figure>
<p>Bejn l-1490 u l-1492, Mikelanġlu għamel l-ewwel disinji li nafu bihom, studji fuq l-affreski Gotiċi ta' <ref target="https://mt.wikipedia.org/wiki/Masaccio">Masaccio</ref> u <ref target="https://mt.wikipedia.org/wiki/Giotto">Giotto</ref>. Jaħsbu li fost l-ewwel skulturi li għamel kien hemm kopja ta' <hi rend="italic">Ras ta' Fawun</hi>, li ntilfet. L-ewwel riljevi kienu l-<hi rend="italic"><ref target="https://mt.wikipedia.org/wiki/Madonna_tat-Taraġ">Madonna tat-Taraġ</ref></hi> u <hi rend="italic"><ref target="https://mt.wikipedia.org/wiki/Il-Battalja_taċ-Ċentawri">Il-Battalja taċ-Ċentawri</ref></hi>, miżmumin fil-<ref target="https://mt.wikipedia.org/wiki/Casa_Buonarroti">Casa Buonarroti</ref> ta' <ref target="https://mt.wikipedia.org/wiki/Firenze">Firenze</ref>, li fihom diġà hemm definizzjoni ċara tal-istil tiegħu. Fihom wera ruħu bħala l-werriet assolut tal-arti Fjorentina tas-sekli erbatax u ħmistax, fl-istess ħin li stabbilixxa rabta aktar diretta mal-<ref target="https://mt.wikipedia.org/wiki/Arti_klassika">arti klassika</ref>. Ir-riljev fl-irħam f'<hi rend="italic">Il-Battalja taċ-Ċentawri</hi> ispirat mit-tnax-il ktieb ta' <hi rend="italic"><ref target="https://mt.wikipedia.org/wiki/Il-Metamorfożi">Il-Metamorfożi</ref></hi> ta' <ref target="https://mt.wikipedia.org/wiki/Ovidju">Ovidju</ref> juri l-ġellieda għarwenin fis-saħna sħiħa tat-taqbida, imħabblin ma' xulxin b'tensjoni qawwija, b'antiċipazzjoni tar-ritmi mserrpin tant użati minn Mikelanġlu fil-gruppi skulturali tiegħu.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> <ref target="https://mt.wikipedia.org/wiki/Ascanio_Condivi">Ascanio Condivi</ref>, fil-bijografija tiegħu tal-artista, qal li semgħu jgħid: </p>
<p><hi rend="bold">“</hi>… Li meta reġa' mar jaraha induna li kien ġab ruħu ħażin man-natura billi ma mexiex mal-inklinazzjoni tiegħu fl-arti tal-iskultura, u minn dak ix-xogħol, seta' jiġġudika dak kollu li seta' jasal biex jagħmel<ref target="https://mt.wikipedia.org/wiki/Il-Paġna_prinċipali#cite_note-ref_duplicada_2-15">[15]</ref><hi rend="bold">”</hi></p>
<p>Fost l-iskulturi ta' din l-epoka (madwar l-1490) insibu wkoll ir-riljev tal-<hi rend="italic">Madonna tat-Taraġ</hi>, li d-disinn tiegħu jixbah xi ftit lil dawk ta' <ref target="https://mt.wikipedia.org/wiki/Donatello">Donatello</ref>, imma fih hemm l-enerġija kollha tal-iskultura ta' Mikelanġlu, kemm fil-forma tat-trattament tal-pjani tal-figura kif ukoll fid-delinjazzjoni vigoruża u fl-<ref target="https://mt.wikipedia.org/wiki/Anatomija">anatomija</ref> ta' Ġesù tarbija bi ħjiel ta' <hi rend="italic"><ref target="https://mt.wikipedia.org/wiki/Contrapposto">contrapposto</ref></hi>. </p>
<p>Wara l-mewt fl-1492 ta' <ref target="https://mt.wikipedia.org/wiki/Lorenzo_il_Magnifico">Lorenzo il Magnifico</ref>, minn rajh għamel skultura tal-irħam <hi rend="italic">Erkole</hi> li ħadem fuqha fid-dar tal-familja. Għażel dan is-suġġett billi <ref target="https://mt.wikipedia.org/wiki/Erkole">Erkole</ref> kien mis-seklu 13, wieħed mill-patruni ta' Firenze. L-istatwa inxtrat minn Strozzi, li biegħha lil Giovan Battista Palla, li kien akkwistaha għar-re ta' <ref target="https://mt.wikipedia.org/wiki/Franza">Franza</ref> <ref target="https://mt.wikipedia.org/wiki/Neriku_II_ta'_Franza">Neriku II</ref> u tqiegħdet fil-ġnien ta' <ref target="https://mt.wikipedia.org/wiki/Fontainebleau">Fontainebleau</ref>, fejn <ref target="https://mt.wikipedia.org/wiki/Peter_Paul_Rubens">Rubens</ref> pinġiha qabel li għebet fl-1713. Baqa' biss dan id-disinn għal din l-istatwa miżmum fil-Casa Buonarroti.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<p>Wara għex għal xi żmien fil-kunvent ta' <ref target="https://mt.wikipedia.org/wiki/Santo_Spirito_(Firenze)">Santo Spirito</ref>, fejn studja l-anatomija fuq il-kadavri mill-isptar tal-kunvent. Lill-pirjol Niccolò di Giovanni di Lapo Bichiellini għamillu kurċifiss tal-injam miżbugħ li juri l-ġisem għarwien ta' <ref target="https://mt.wikipedia.org/wiki/Kristu">Kristu</ref> bħala dak ta' adolexxenti żagħżugħ, mingħajr enfasi fuq il-muskolatura, minkejja li l-wiċċ hu ta' wieħed adult b'qis kemm kemm sproporzjonat imqabbel mal-ġisem. Kif inhu miżbugħ b'kuluri dgħajfa u b'linji ħfief tad-demm jaqbel perfettament mad-daqs tal-iskultura. Kien meqjus mitluf matul il-ħakma Franċiża sakemm reġa' nstab fl-1962, fl-istess kunvent, miksi b'saff oħxon ta' żebgħa li għamlu kważi ma jingħarafx.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref></p>
<figure><caption><hi rend="italic">Anġlu</hi> f'San Duminku ta' <ref target="https://mt.wikipedia.org/wiki/Bolonja">Bolonja</ref> (1495)</caption></figure>
<p>Firenze taħt <ref target="https://mt.wikipedia.org/wiki/Piero_de_Medici">Piero de Medici</ref>, iben Lorenzo il Magnifico, ma kinitx togħġbu lil Mikelanġlu u għalhekk f'Ottubru tal-1494 telaq lejn <ref target="https://mt.wikipedia.org/wiki/Bolonja">Bolonja</ref>, fejn ra għall-ewwel darba r-riljevi fuq il-panelli tal-bieb tal-knisja ta' San Petronio ta' <ref target="https://mt.wikipedia.org/wiki/Jacopo_della_Quercia">Jacopo della Quercia</ref>, skultur mill-aqwa tal-Gotiku tard, li l-istil tiegħu integra l-piegi merħijin tal-ilbies mal-emozzjoni tal-persunaġġi tiegħu. Francesco Aldovrandi ordnalu tliet skulturi biex jitkompla l-qabar ta' San Duminku, imsejjaħ <ref target="https://mt.wikipedia.org/wiki/Arca_de_San_Domenico">Arca de San Domenico</ref>. Għalih skolpixxa anġlu għar-rkubtejh iżomm gandlier biex jagħmel par ma' ieħor magħmul minn <ref target="https://mt.wikipedia.org/wiki/Niccolò_dell'Arca">Niccolò dell'Arca</ref>, flimkien ma' statwi ta' <hi rend="italic">San Proklu</hi> u <hi rend="italic">San Petronju</hi>, li issa jinstabu fil-Bażilika ta' San Duminku f'Bolonja. Meta lesta dawn ix-xogħlijiet, fiż-żmien ta' ftit iktar minn sena, mar lura lejn Firenze.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
<p>F'dan iż-żmien il-patri Duminikan <ref target="https://mt.wikipedia.org/wiki/Girolamo_Savonarola">Girolamo Savonarola</ref> kien qiegħed iħeġġeġ li titwaqqaf repubblika teokratika, u minħabba l-kritika tiegħu fl-1495 il-<ref target="https://mt.wikipedia.org/wiki/Medici">Medici</ref> tkeċċew minn Firenze. Savonarola għamel sejħa għal ritorn lejn l-<ref target="https://mt.wikipedia.org/wiki/Arti_reliġjuża">arti reliġjuża</ref> u l-qerda tal-arti pagana. Dawn il-priedki żergħu dubji serji f'moħħ Mikelanġlu, bejn il-fidi u l-għarfien, bejn il-ġisem u r-ruħ, u qajjem il-ħsieb ta' jekk is-sbuħija kinitx dnub u ta' jekk, bħalma kien jgħid dan il-patri, kellhiex titneħħa mill-arti l-preżenza tal-ġisem tal-bniedem. Fil-prietka tiegħu kontra l-assolutiżmu papali, fis-7 ta' Frar 1497, Savonarola organizza fil-<ref target="https://mt.wikipedia.org/wiki/Piazza_della_Signoria">Piazza della Signoria</ref> ħuġġieġa kbira, (il-<ref target="https://mt.wikipedia.org/wiki/Ħuġġieġa_tal-Vanitajiet">Ħuġġieġa tal-Vanitajiet</ref>), fejn ordna li jinħarqu l-pitturi, il-ġojjelli, l-istrumenti mużikali u wkoll il-kotba ta' <ref target="https://mt.wikipedia.org/wiki/Giovanni_Boccaccio">Boccaccio</ref> u ta' <ref target="https://mt.wikipedia.org/wiki/Francesco_Petrarca">Petrarca</ref>. Għal dan l-għemil ġie skomunikat mill-Papa <ref target="https://mt.wikipedia.org/wiki/Alessandrur_VI">Alessandrur VI</ref>. Is-sena ta' wara Savonarola irrepeta l-istess azzjoni, sabiex fl-aħħar ġie arrestat u kkundannat għall-mewt bin-nar u miet fit-23 ta' Mejju 1498.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>F'Firenze, bejn l-1495 u l-1496, Mikelanġlu skolpixxa żewġ statwi li ntilfu: waħda ta' <hi rend="italic">San Ġwann tifel</hi> u l-oħra <hi rend="italic">Kupidu rieqed</hi>. Ta' San Ġwann mhux magħruf x'ġara minnha ħlief xi attribwizzjonijiet li saru f'diversi postijiet: hemm spekulazzjoni li tista' tkun l-iskultura li qiegħda fil-Mużew Kaiser Friedrich f'<ref target="https://mt.wikipedia.org/wiki/Berlin">Berlin</ref> jew oħra, li qiegħda fil-Kappella tal-Salvatur f'<ref target="https://mt.wikipedia.org/wiki/Úbeda">Úbeda</ref>,<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> u fl-aħħar, li hija fuq il-bieb tas-sagristija ta' San Giovanni dei Fiorentini f'<ref target="https://mt.wikipedia.org/wiki/Ruma">Ruma</ref>.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> L-istatwa tal-<hi rend="italic">Kupidu rieqed</hi>, imwettqa skont mudell Ellenistiku iktar klassiku, jgħidu li difnuha fl-art biex tieħu l-patina ta' statwa qadima u nbiegħet lill-Kardinal di San Giorgio, Raffaele Riario, bħala statwa antika awtentika mingħajr ma kien jaf Mikelanġlu. Aktar tard, inxtrat minn <ref target="https://mt.wikipedia.org/wiki/Cesare_Borgia">Cesare Borgia</ref> u fl-aħħar ingħatat lil <ref target="https://mt.wikipedia.org/wiki/Isabella_d'Este">Isabella d'Este</ref>, u aktar tard, fil-1632 intbagħtet l-<ref target="https://mt.wikipedia.org/wiki/Ingilterra">Ingilterra</ref> bħala rigal għar-Re <ref target="https://mt.wikipedia.org/wiki/Karlu_I_tal-Ingilterra">Karlu I</ref> u minn dak iż-żmien it-traċċja tagħha ntilfet għal kollox.<ref target="https://mt.wikipedia.org/wiki/Il-Paġna_prinċipali#cite_note-ref_duplicada_1-40">[40]</ref></p>
F'Ruma għall-ewwel darba
<figure><caption>Il-<hi rend="italic">Bakku</hi> tal-Mużew tal-Bargello, <ref target="https://mt.wikipedia.org/wiki/Firenze">Firenze</ref>, (1496–1498)</caption></figure>
<p>Mikelanġlu telaq lejn <ref target="https://mt.wikipedia.org/wiki/Ruma">Ruma</ref> fl-20 ta' Ġunju 1496. L-ewwel xogħol li għamel hemm kien statwa ta' <hi rend="italic">Bakku</hi> ta' qis naturali, tixbah ħafna l-istatwi klassiċi, li kien ordnaha il-Kardinal Riario u meta dan tkeċċa akkwistaha l-bankier Jacopo Galli. Aktar tard inxtrat minn <ref target="https://mt.wikipedia.org/wiki/Francesco_I_de_Medici">Francesco I de Medici</ref> u issa tinżamm fil-mużew tal-<ref target="https://mt.wikipedia.org/wiki/Bargello">Bargello</ref> ta' Firenze.<ref target="https://mt.wikipedia.org/wiki/Il-Paġna_prinċipali#cite_note-DDAA-41">[41]</ref> <ref target="https://mt.wikipedia.org/wiki/Aschanio_Condivi">Aschanio Condivi</ref> kien l-ewwel wieħed li qabbel l-istatwa max-xogħlijiet tal-antikità klassika:</p>
<p><hi rend="bold">“</hi>… dan ix-xogħol, fl-għamla u l-manjiera tiegħu, f'kull waħda mill-partijiet tiegħu, jaqbel mad-deskrizzjoni tal-kittieba antiki, id-dehra ferrieħa tiegħu: l-għajnejn b'ħarsa furtiva u mimlijin żina, bħal dawk li taw ruħhom iż-żejjed għall-pjaċiri tal-inbid. F'idu l-leminija jżomm tazza, qisu fil-waqt li ħa jixrob, u jħares lejha bl-imħabba, ħa jtiegħem it-tjubija tax-xarba li vvinta; għal din ir-raġuni hu rrappreżentat inkurunat bil-weraq tad-dielja minsuġin f'kuruna… F'idu x-xellugija għandu għanqud għeneb, u jitgħaxxaq bih hemm  satir żgħir ferrieħi u vivaċi ħdejn saqajh.<hi rend="bold">”</hi></p>
<p>Dan huwa ċarament l-ewwel xogħol kbir ta' Mikelanġlu, fejn tidher il-karatteristika tas-sesswalità li dejjem insibu fl-iskultura tiegħu u s-simbolu tal-ispirtu tal-edoniżmu klassiku li <ref target="https://mt.wikipedia.org/wiki/Savonarola">Savonarola</ref> u s-segwaċi tiegħu riedu jqaċċtu minn Firenze.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Waqt li kien qiegħed jaħdem fuq il-<hi rend="italic">Bakku</hi>, Jacopo Galli ordnalu statwa ta' <hi rend="italic">Kupidu bil-wieqfa</hi>, li aktar tard saret tappartjeni għall-kollezzjoni tal-Medici u li issa għebet.<ref target="https://mt.wikipedia.org/wiki/Il-Paġna_prinċipali#cite_note-ref_duplicada_1-40">[40]</ref></p>
<figure><caption>Il-<hi rend="italic">Pietà</hi> tal-Bażilika ta' San Pietru tal-<ref target="https://mt.wikipedia.org/wiki/Vatikan">Vatikan</ref> (1496)</caption></figure>
<p>Fl-1497 bl-għajnuna tal-kollettur Galli, il-kardinal Francés Jean Bilhères de Lagraulas ordnalu statwa tal-<hi rend="italic"><ref target="https://mt.wikipedia.org/wiki/Pietà_(Mikelanġlu)">Pietà</ref></hi> bħala monument għall-mosulew tiegħu fil-kappella ta' Santa Petronilla fl-Bażilika antika ta' San Pietru, u li iktar tard tqiegħdet fil-binja ġdida ta' <ref target="https://mt.wikipedia.org/wiki/Bramante">Bramante</ref>.</p>
<p>L-oriġinalità li biha Mikelanġlu ttratta dan ix-xogħol tidher fil-mod kif qata' drammatikament minn dawk li qabel kienu ħadmu fuq dan is-suġġett u dejjem urew in-niket kbir tal-omm bit-tifel mejjet f'dirgħajha. Mikelanġlu għamel il-Madonna żgħażugħa ħafna, serena u mħassba, u 'l Kristu qisu rieqed mingħajr l-ebda sinjal f'ġismu tal-martirju li kien sofra: l-iskultur warrab kważi kull dehra ta' uġigħ ħlief biżżejjed biex iġiegħel 'l-ispettatur li jirrifletti fuq il-mument kbir tal-mewt.<ref target="https://mt.wikipedia.org/wiki/Il-Paġna_prinċipali#cite_note-Bozal-43">[43]</ref> Dan huwa l-uniku xogħol ta' Mikelanġlu li hu ffirmat; fuq it-terħa ta' fuq sider il-Madonna kiteb: MICHAEL. ANGELVS. BONAROTVS. FLORENT[INVS].FACIEBAT</p>
<p>Riċentement ġie attribwit lil Mikelanġlu kurċifiss tal-<ref target="https://mt.wikipedia.org/wiki/Avorju">avorju</ref>, bid-data bejn l-1496 u l-1497. Din ix-xbieha qiegħda fil-<ref target="https://mt.wikipedia.org/wiki/Monasteru_ta'_Montserrat">monasteru ta' Montserrat</ref> u tirrappreżenta, skont l-istoriku Anscari Mundó, l-aħħar agunija ta' Kristu, rasu inklinata lejn il-lemin, ħalqu miftuħ u għajnejh kważi magħluqin u nkurunat bix-xewk, b'ġisem ta' żagħżugħ b'dirgħajh miftuħin, mgħotti b'terħa mitwija bil-piegi irregolari marbuta b'ħabel doppju. Għandu anatomija tajba, realistika ħafna u juri l-ferita fuq il-lemin tal-kustilji. It-tul tiegħu hu 58.5 ċm. Mundó jaħseb li akkwistah l-Abbati Marcet fl-1920 matul vjaġġ lejn Ruma u ħaseb li kien ix-xogħol ta' <ref target="https://mt.wikipedia.org/wiki/Lorenzo_Ghiberti">Ghiberti</ref>. Fl-1958 tqiegħed fuq l-altar maġġur tal-Bażilika ta' Montserrat fejn jinsab illum il-ġurnata.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
Lura fit-Toskana
<figure><caption>It-<hi rend="italic">Tondo Taddei</hi>, fir-<hi rend="italic">Royal Academy of Arts</hi> ta' Londra</caption></figure>
<p>Mar lura Firenze fir-rebbiegħa tal-1501, wara ħames snin 'il bogħod mit-<ref target="https://mt.wikipedia.org/wiki/Toskana">Toskana</ref>. Wara l-mewt ta' Savonarola, Firenze ddikjarat ruħha repubblika ġdida ggvernata minn <hi rend="italic">gonfaloniere</hi>, <ref target="https://mt.wikipedia.org/wiki/Piero_Soderini">Piero Soderini</ref>, li kien jammira ħafna x-xogħol ta' Mikelanġlu u tah waħda mill-ordnijiet l-iktar importanti ta' ħajtu: id-<hi rend="italic">David</hi>. Offrielu blokka kbira tal-irħam li kienet mitluqa f'<ref target="https://mt.wikipedia.org/wiki/Santa_Maria_del_Fiore">Santa Maria del Fiore</ref> wara li kien beda jaħdem fuqha <ref target="https://mt.wikipedia.org/wiki/Agostino_di_Duccio">Agostino di Duccio</ref> fl-1464. <ref target="https://mt.wikipedia.org/wiki/Giorgio_Vasari">Vasari</ref> spjega li meta tah il-kummissjoni, il-<hi rend="italic">gonfaloniere</hi> ħaseb li l-blokka mhux tajba għal xejn u qallu jagħtiha liema forma jrid. Mikelanġlu għamel mudell tax-xama' u beda jiskolpixxi l-blokka fl-istess post fejn kienet tinsab mingħajr ma ħalla 'l ħadd jara x-xogħol tiegħu għal iktar minn sentejn u nofs, sakemm lestieha.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></p>
<p>Lil David irrappreżentah fil-mument ta' qabel il-ġlieda ma' <ref target="https://mt.wikipedia.org/wiki/Gulija">Gulija</ref>, b'ħarsa mimljia inċertezza, personifikazzjoni simbolika tad-difiża tal-belt ta' Firenze kontra l-għedewwa tagħha. Il-Fjorentini kienu jqisu 'l <hi rend="italic">David</hi> bħala s-simbolu rebbieħ tad-demokrazija.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> Dan ix-xogħol juri l-għarfien tal-ġisem uman li kien kiseb Mikelanġlu sa dak iż-żmien. <ref target="https://mt.wikipedia.org/wiki/Benvenuto_Cellini">Benvenuto Cellini</ref> iddeskriva t-teknika li kien juża l-iskultur:</p>
<p><hi rend="bold">“</hi>… wara li kien iħażżeż il-prospettiva prinċipali fuq il-blokka, kien jibda jqatta' l-irħam min-naħa waħda qisu bl-intenzjoni li jagħmel riljev u b'dan il-mod, pass pass, joħroġ il-figura sħiħa.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref><hi rend="bold">”</hi></p>
<figure><caption>Il-<hi rend="italic">Madonna ta' Bruges</hi> fil-knisja tal-Madonna ta' <ref target="https://mt.wikipedia.org/wiki/Bruges">Bruges</ref></caption></figure>
<p>Meta l-istatwa kienet lesta, fuq il-parir ta' kummissjoni magħmula minn, fost oħrajn, l-artisti <ref target="https://mt.wikipedia.org/wiki/Francesco_Granacci">Francesco Granacci</ref>, <ref target="https://mt.wikipedia.org/wiki/Filippo_Lippi">Filippo Lippi</ref>, <ref target="https://mt.wikipedia.org/wiki/Sandro_Botticelli">Sandro Botticelli</ref>, <ref target="https://mt.wikipedia.org/wiki/Giuliano_da_Sangallo">Giuliano da Sangallo</ref>, <ref target="https://mt.wikipedia.org/wiki/Andrea_Sansovino">Andrea Sansovino</ref>, <ref target="https://mt.wikipedia.org/wiki/Leonardo_da_Vinci">Leonardo da Vinci</ref> u <ref target="https://mt.wikipedia.org/wiki/Pietro_Perugino">Pietro Perugino</ref>, iddeċidew li jqegħduha fil-<ref target="https://mt.wikipedia.org/wiki/Piazza_della_Signoria">Piazza della Signoria</ref> in-naħa l-oħra mill-<ref target="https://mt.wikipedia.org/wiki/Palazzo_Vecchio">Palazzo Vecchio</ref>.<ref target="https://mt.wikipedia.org/wiki/Il-Paġna_prinċipali#cite_note-def-48">[48]</ref> Biex tiġi kkonservata aħjar fl-1873 ittieħdet minn hemm għall-mużew tal-Galleria dell'Accademia, filwaqt li f'postha tqiegħdet kopja tal-irħam.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref></p>
<p>Fl-istess ħin, ħadem fuq it-<hi rend="italic">Tondo Taddei</hi>, riljev fl-irħam ta' 109 ċm fid-dijametru li juri 'l-Madonna bil-Bambin u San Ġwann Battista, tifel ukoll, fuq ix-xellug iżomm għasfur f'idejh. Il-figura ta' Ġesù u l-parti ta' fuq tal-Madonna huma kompluti, iżda l-bqija le. Ir-riljev kisbu Taddeo Taddei, patrun tal-pittur <ref target="https://mt.wikipedia.org/wiki/Raffaello_Sanzio">Raffaello Sanzio</ref>, u issa jinżamm fir-<ref target="https://mt.wikipedia.org/wiki/Royal_Academy_of_Arts">Royal Academy of Arts</ref> ta' Londra. Riljev ieħor, it-<hi rend="italic">Tondo Pitti</hi>, ukoll fl-irħam, ordnat minn Bartolomeo Pitti, juri 'l-Madonna bilqiegħda b'Ġesù bilqiegħda fuq ktieb miftuħ fuq irkopptejn ommu. Dan ilu fil-Mużew tal-<ref target="https://mt.wikipedia.org/wiki/Bargello">Bargello</ref> mill-1873, u bħall-ieħor mhuwiex komplut.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>Sal-1503 kien lesta Madonna bil-Bambin għall-kappella fil-knisja tal-Madonna ta' Bruges, ordnata min-negozjanti Fjamingi, Mouscron. Għalkemm il-moviment tal-ilbies jikkompara ma' dak fil-<ref target="https://mt.wikipedia.org/wiki/Pietà_tal-Vatikan">Pietà tal-Vatikan</ref>, ir-riżultat hu differenti, fuq kollox minħabba l-vertikalità tal-iskultura. Tidher f'waqt ta' telqa fejn l-id il-leminija tal-Madonna qisha għandha s-saħħa biss li żżomm il-ktieb biex ma jaqax u bix-xellugija qiegħda żżomm il-Bambin bil-ħlewwa waqt li b'kuntrast hu mimli ħajja.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref></p>
<p>Fl-24 ta' April 1503, l-iskultur iffirma l-kuntratt mar-rappreżentanti tax-xirka tas-suf (<hi rend="italic">Arte della Lana</hi>), li bih intrabat li jagħmel tnax-il xbieha tal-appostli għal Santa Maria del Fiore. Beda biss lil <hi rend="italic">San Mattew</hi>, xogħol fuq biċċa rħam għolja 261 ċm, li ħalla mhux lest u issa jinsab fil-Galleria della Accademia ta' Firenze.<ref target="https://mt.wikipedia.org/wiki/Il-Paġna_prinċipali#cite_note-def-48">[48]</ref></p>
<p>Għall-kappella tal-Piccolomini tal-Katidral ta' <ref target="https://mt.wikipedia.org/wiki/Siena">Siena</ref>, bejn l-1503 u l-1504, għamel erba' xbihat, San Pawl, San Pietru, San Piju u San Girgor (tal-aħħar mhux żgur li għamlu hu), b'rikkezza ta' pigi fil-ħwejjeġ u bilanċ kbir bejn id-dellijiet u d-dwal. Minn wara huma mnaqxxin mingħajr dettalji billi kienu ħa jitqiegħdu f'niċeċ fl-altar magħmul minn Andrea Bregno bejn l-1483 u l-1485.<ref target="https://mt.wikipedia.org/wiki/Il-Paġna_prinċipali#cite_note-def-48">[48]</ref></p>
It-traġedja tal-mosulew
<figure><caption>Il-parti t'isfel tal-qabar ta' <ref target="https://mt.wikipedia.org/wiki/Ġulju_II">Ġulju II</ref> f'<ref target="https://mt.wikipedia.org/wiki/San_Pietro_in_Vincoli">San Pietro in Vincoli</ref> f'<ref target="https://mt.wikipedia.org/wiki/Ruma">Ruma</ref>, bl-iskulturi ta' Mosè, Rakel u Lija</caption></figure>
<figure><caption><hi rend="italic">L-ilsir ribell</hi> tal-<ref target="https://mt.wikipedia.org/wiki/Mużew_tal-Louvre">Mużew tal-Louvre</ref></caption></figure>
<p>Fis-sena 1505, il-Papa <ref target="https://mt.wikipedia.org/wiki/Ġulju_II">Ġulju II</ref> sejjaħlu biex imur Ruma u qallu li xtaqu jibni l-mosulew papali, li kien ħa jitqiegħed taħt il-koppla tal-Bażilika ta' San Pietru tal-<ref target="https://mt.wikipedia.org/wiki/Vatikan">Vatikan</ref>. Is-sensiela sħiħa ta' ġrajja matul l-erbgħin sena li ħa biex lesta l-qabar issejħet minn <ref target="https://mt.wikipedia.org/wiki/Ascanio_Condivi">Ascanio Condivi</ref> "it-traġedja tal-mosulew", minħabba l-isfortuni waħda wara l-oħra li ġraw matul dan ix-xogħol. </p>
<p>L-artista kien iqis il-qabar ta' Ġulju II bħala l-ikbar xogħol ta' ħajtu. L-ewwel proġett li ppreżenta kien monument iżolat bi pjanta rettangolari u ta' forma ta' piramida imtarġa fi tliet livelli b'ħafna figuri skolpiti. Meta l-Papa qallu li jista' jibda, Mikelanġlu qatta' xi tmien xhur fil-barrieri ta' <ref target="https://mt.wikipedia.org/wiki/Carrara">Carrara</ref> biex jagħżel il-blokki tal-irħam għal dan ix-xogħol. Fuq il-parir ta' <ref target="https://mt.wikipedia.org/wiki/Bramante">Bramante</ref>, Ġulju II, bidel il-ħsieb u talab l-iskultur biex iwaqqaf ix-xogħol fuq il-mosulew u jieħu f'idejh il-pittura tas-saqaf tal-<ref target="https://mt.wikipedia.org/wiki/Kappella_Sistina">Kappella Sistina</ref>.</p>
<p>Fis-17 ta' April 1506, Mikelanġlu xaba' u telaq minn Ruma lejn Firenze, iżda fl-aħħar ta' Novembru, wara li Papa sejjaħlu bosta drabi u wasal biex jheddu bl-iskomunika, iltaqa' miegħu <ref target="https://mt.wikipedia.org/wiki/Bolonja">Bolonja</ref>. Il-Papa f'din il-belt qabdu jagħmel statwa kolossali tal-bronż tiegħu, il-Papa Ġulju stess, li lesta fi Frar tal-1508, u tqegħdet fil-faċċata tal-Bażilika ta' San Petronju. Din l-iskultura nqerdet f'Diċembru tal-1511 mir-ribelli Bolonjiżi.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref></p>
<figure><caption><hi rend="italic">L-ilsir moribond</hi> tal-<ref target="https://mt.wikipedia.org/wiki/Mużew_tal-Louvre">Mużew tal-Louvre</ref></caption></figure>
<p>Fil-1513, meta lesta l-pittura tas-saqaf tal-Kappella Sistina, Mikelanġlu ħaseb li issa jista' jiskolpixxi l-istatwi tal-irħam għall-qabar, imma l-Papa Ġulju miet u x-xogħol ġie pospost għal għoxrin sena oħra. Saru sitt proġetti differenti u fl-aħħar fl-1542 il-qabar inbena f'forma ta' altar b'seba' statwi, u tqiegħed fil-Knisja ta' <ref target="https://mt.wikipedia.org/wiki/San_Pietro_in_Vincoli">San Pietro in Vincoli</ref> u mhux fil-Bażilika tal-Vatikan.<ref target="https://mt.wikipedia.org/wiki/Il-Paġna_prinċipali#cite_note-53">[53]</ref></p>
<p>L-ikbar skultura tal-mosulew hija l-figura ta' <hi rend="italic">Mosè</hi>, l-unika waħda mill-ewwel proġett li ġiet użata fix-xogħol finali. L-istatwa kolossali bit-"terribbiltá" tal-ħarsa tagħha għandha dinamiżmu tremend. Qiegħda fiċ-ċentru tal-parti t'isfel, b'mod li tinsab fiċ-ċentru tal-attenzjoni tal-proġett finali, flimkien mal-istatwi ta' <ref target="https://mt.wikipedia.org/wiki/Rakel">Rakel</ref> u <ref target="https://mt.wikipedia.org/wiki/Lija">Lija</ref>, waħda fuq kull naħa. Il-bqija tal-monument inħadem mill-assistenti tiegħu.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref></p>
<p>Għall-ewwel proġett, matul l-1513 u l-1516, għamel l-<hi rend="italic">Ilsir moribond</hi> u l-<hi rend="italic">Ilsir ribell</hi> (it-tnejn fil-<ref target="https://mt.wikipedia.org/wiki/Louvre">Louvre</ref>), biex jissimbolizzaw il-ġnus pagani jirrikonoxxu l-<ref target="https://mt.wikipedia.org/wiki/Fidi">fidi</ref> vera.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref> L-<hi rend="italic">Ilsir moribond</hi> ifakkarna fix-xbihat ta' <ref target="https://mt.wikipedia.org/wiki/San_Bastjan">San Bastjan</ref>, ġismu mibrum b'moviment lura b'<hi rend="italic">contrapposto</hi> immarkat, li hu enfasizzat mid-driegħ ix-xellugija fuq ras l-ilsir u bilanċjata bil-leminija fuq sidru.<ref target="https://mt.wikipedia.org/wiki/Il-Paġna_prinċipali#cite_note-Bozal-43">[43]</ref></p>
<p>L-<hi rend="italic">Ilsir ribell</hi> jekk tqabblu mad-disinji tal-bidu ta' Mikelanġlu (miżmumin f'Oxford) juri l-bidla li imponiet il-forma primittiva tal-blokka tal-irħam: riġlu l-leminija, li fid-disinn kienet nofsha moħbija waqt li fl-iskultura hija kompletament ċatta mal-blokka, fid-disinn dirgħajh huma marbutin wara dahru, filwaqt li fl-istatwa jidhru minn quddiem: tal-lemin titla' vertikalment mat-tarf tal-blokka, u tax-xellug tmur lura f'anglu rett, u fl-aħħar rasu hi mdawra 'l fuq b'tifkira ċara tal-espressjoni tal-iskultura tal-<ref target="https://mt.wikipedia.org/wiki/Laokoon_u_wliedu">Laokoon u wliedu</ref>, li Mikelanġlu kien ra b'għajnejh stess l-iskoperta tagħha f'Ruma.<ref target="https://mt.wikipedia.org/wiki/Il-Paġna_prinċipali#cite_note-Bozal-43">[43]</ref></p>
<p>Mill-1520, kompla jiskolpixxi erba' statwi ta' lsira, ta' daqs anzi ikbar minn ta' qabel u inqas irfinuti fix-xogħol , magħrufa bħala l-<hi rend="italic">Ilsir żagħżugħ</hi>, l-<hi rend="italic">Ilsir Atlante</hi>, l-<hi rend="italic">Ilsir iqum</hi> u l-<hi rend="italic">Ilsir bil-baffi</hi>.<ref target="https://mt.wikipedia.org/wiki/Il-Paġna_prinċipali#cite_note-ref_duplicada_3-56">[56]</ref> Dawn baqgħu fil-ħanut tal-iskultur sal-1564, meta neputih Leonardo tahom lil <ref target="https://mt.wikipedia.org/wiki/Cosimo_I_de'_Medici">Cosimo I de' Medici</ref> u tqiegħdu fil-Grotta tal-Buontalenti fil-ġnien tal-Boboli sakemm fl-1908 ittieħdu għal-dejjem fil-Galeria dell'Academia, f'Firenze.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref></p>
<p>Għall-ħames proġett għall-qabar ta' Ġulju II kien lesta l-istatwa tal-<hi rend="italic">Ġenju tal-Vittorja</hi>, għalkemm Vasari jgħid li kien iddisinjaha għall-ewwel proġett, imma f'dak il-pjan kienet imlibbsa għal kollox u kien biss fil-ħames proġett li dehret mikxufa. Però hemm qbil fuq il-fatt li kienet magħmula għall-mosulew tal-Papa. Din l-iskultura wara tqegħdet fis-sala taċ-<hi rend="italic">Cinquecento</hi> tal-<ref target="https://mt.wikipedia.org/wiki/Palazzo_Vecchio">Palazzo Vecchio</ref>. Minn xi ittri bejn Vasari u n-neputi ta' Mikelanġlu, Leonardo, nafu li kienet għand l-iskultur meta miet fl-1564 u n-neputi ssuġġerixxa li titqiegħed fuq il-qabar ta' Mikelanġlu. Fl-aħħar, ingħatat lid-Duka <ref target="https://mt.wikipedia.org/wiki/Cosimo_I_de'_Medici">Cosimo I de' Medici</ref> u tqegħdet fil-Palazzo Vecchio. Skont Tolnay din l-iskultura tirrapreżenta r-rebbieħ mirbuħ, ir-rebħa inevitabbli taż-żgħożija fuq ix-xjuħija.</p>
L-oqbra tal-Medici
<p>Il-Papa <ref target="https://mt.wikipedia.org/wiki/Klement_VII">Klement VII</ref>, madwar is-sena 1520, inkarigah bil-proġett tal-oqbra tal-qraba tiegħu <ref target="https://mt.wikipedia.org/wiki/Lorenzo_il_Magnifico">Lorenzo il Magnifico</ref>, missier il-Papa <ref target="https://mt.wikipedia.org/wiki/Ljun_X">Ljun X</ref> u ħuh Ġuljanu (missier Klement VII stess), u żewġ oqbra għal membri oħra tal-familja, Ġuljanu II u Lorenzo II, fis-sagristija tal-Bażilika ta' San Lorenzo ta' Firenze. Il-Papa pproponielu erba' oqbra, wieħed ma' kull ħajt tal-pjanta kwadra tas-sagristija, Madonna bil-Bambin u x-xbihat tal-qaddisin Kożma u Damjanu, li kellhom jitqiegħdu fiċ-ċentru tal-kamra fuq artal.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref></p>
<p>Wara li ġie approvat, il-proġett ma bediex jitwettaq sal-1524, meta waslu l-blokki tal-irħam minn <ref target="https://mt.wikipedia.org/wiki/Carrara">Carrara</ref>. Mikelanġlu qabbel l-iskulturi mal-arkitettura tal-ħitan; il-lavuri u gwarniċuni kollha jghinu fil-kuntrast ta' dell u dawl. Lesta żewġ oqbra, dawk ta' Ġuljanu II u Lorenzo II, li kull wieħed minnhom jikkonsisti f'sarkofagu kurvilinjari li fuqu hemm żewġ statwi li jissimbolizzaw il-ħin tal-ġurnata. F'ta' Lorenzo II, <hi rend="italic">L-Għabex</hi>, hu rappreżentat b'raġel li qiegħed jixjieħ iżda xorta għadu f'saħħtu, li għandu qagħda simmetrika ma' <hi rend="italic">Iż-Żernieq</hi> fuq il-lemin u fuqhom it-tnejn, f'<ref target="https://mt.wikipedia.org/wiki/Niċċa">niċċa</ref>, hemm l-istatwa ta' Lorenzo, in-neputi ta' Ljun X b'elmu ta' ġeneral Ruman f'rasu, li minħabba l-qagħda tiegħu jimmedita ma damx ma sar magħruf bl-isem ta' "il-ħassieb".<ref target="https://mt.wikipedia.org/wiki/Il-Paġna_prinċipali#cite_note-59">[59]</ref></p>
<p>Fuq il-qabar ta' Ġuljanu II hemm l-<ref target="https://mt.wikipedia.org/wiki/Allegorija">allegoriji</ref> ta' <hi rend="italic">Il-Lejl</hi>, li minkejja li tissimbolizza l-mewt, tħabbar il-paċi suprem u <hi rend="italic">Il-Jum</hi> li hu rappreżentazzjoni stramba ta' raġel imdaħħal fiż-żmien b'rasu mhux kompluta. Dan jissimbolizza l-għeja ta' ewl il-jum mingħajr il-ħajra għall-jum. Fuqhom hemm l-istatwa ta' Ġuljanu, ħu Ljun X, li tixbah sewwa l-iskultura ta' Mosè tal-qabar ta' Ġulju II; ġismu ta' atleta żagħżugħ jidher mill-kurazza li liebes. Fil-qosor, ir-ritratti ta' dawn in-nies tal-familja Medici huma iżjed spiritwali milli fiżiċi u juru iżjed il-karattru milli d-dehra fiżika. Meta lill-iskultur qalulu li dawn bilkemm jixbhu n-nies li jirrappreżentaw, wieġeb: "Min se jinduna għaxar sekli oħra?"<ref target="https://mt.wikipedia.org/wiki/Il-Paġna_prinċipali#cite_note-60">[60]</ref></p>
<p>Mikelanġlu għamel ukoll l-iskultura tal-<hi rend="italic">Madonna bil-Bambin</hi>, simbolu tal-ħajja eterna li  maż-żewġ naħat tagħha hemm l-istatwi ta' <hi rend="italic">San Kożma</hi> u <hi rend="italic">San Damjanu</hi>, il-protetturi tal-Medici, maħdumin fuq il-mudell ta' Buonarroti minn <ref target="https://mt.wikipedia.org/wiki/Giovanni_Angelo_Montorsoli">Giovanni Angelo Montorsoli</ref> u <ref target="https://mt.wikipedia.org/wiki/Raffaello_da_Montelupo">Raffaello da Montelupo</ref>, rispettivament. Hawnhekk hemm midfunin Lorenzo il Magnifico (l-ewwel patrun ta' Mikelanġlu) u ħuh Ġuljanu.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref> Dawn l-oqbra baqgħu ma tlestewx, bħall-iskulturi li jirrapreżentaw ix-xmajjar, li kellhom jitqiegħdu fil-parti t'isfel tal-oqbra l-oħra li kienu diġà lesti, billi Mikelanġlu telaq għal kollox lejn Ruma fis-sena 1534 minħabba s-sitwazzjoni politika f'Firenze.<ref target="https://mt.wikipedia.org/wiki/Il-Paġna_prinċipali#cite_note-Medicees-62">[62]</ref></p>
<p>Għal dawn l-oqbra skolpixxa wkoll <hi rend="italic"><ref target="https://mt.wikipedia.org/wiki/Tifel_qiegħed_kokka">Tifel qiegħed kokka</ref></hi> tal-irħam, tifel għarwien, mitwi fi tnejn, x'aktarx bil-ħsieb li jirrappreżenta l-erwieħ "mhux imwielda". Kienet waħda mill-skulturi li baqgħu fis-sagristija fis-sena 1534, meta Mikelanġlu telaq lejn Ruma. Din l-istatwa tinsab fil-<ref target="https://mt.wikipedia.org/wiki/Mużew_tal-Ermitage">Mużew tal-Ermitage</ref> f'<ref target="https://mt.wikipedia.org/wiki/San_Pietruburgu">San Pietruburgu</ref>.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref></p>
Xogħlijiet ta' skultura oħrajn
<figure><caption> <hi rend="italic"><ref target="https://mt.wikipedia.org/wiki/Kristu_ta'_Minerva">Kristu ta' Minerva</ref></hi> ta' <ref target="https://mt.wikipedia.org/wiki/Santa_Maria_sopra_Minerva">Santa Maria sopra Minerva</ref> f'<ref target="https://mt.wikipedia.org/wiki/Ruma">Ruma</ref></caption></figure>
<p>L-ewwel verżjoni tal-istatwa ta' <hi rend="italic"><ref target="https://mt.wikipedia.org/wiki/Kristu_ta'_Minerva">Kristu ta' Minerva</ref></hi>, ordnata minn Metello Vari u li nbdiet matul is-sena 1514, ġiet abbandunata minħabba difetti fl-irħam. Il-kuntratt tal-iskultura għamilha ċara li tkun "statwa tal-irħam ta' Kristu, ta' daqs naturali, għarwien, b'salib f'dirgħajh u s-simboli tal-passjoni fil-post fejn Mikelanġlu kien jidhirlu li hu l-aħjar". Minflokha saret verżjoni ġdida malajr malajr bejn l-1519 u l-1520 qabel ma għalaq iż-żmien li stipula l-kuntratt. Mikelanġlu ħadem fuqha <ref target="https://mt.wikipedia.org/wiki/Firenze">Firenze</ref> u ntbagħtet Ruma u l-aħħar daqqiet ħalliehom f'idejn il-lavrant tiegħu <ref target="https://mt.wikipedia.org/wiki/Pietro_Urbano">Pietro Urbano</ref>. Però dan għamillha l-ħsara u kellu jinbidel ma' <ref target="https://mt.wikipedia.org/wiki/Federico_Frizzi">Federico Frizzi</ref> fuq suġġeriment ta' <ref target="https://mt.wikipedia.org/wiki/Sebastiano_del_Piombo">Sebastiano del Piombo</ref>.<ref target="https://mt.wikipedia.org/wiki/Il-Paġna_prinċipali#cite_note-64">[64]</ref> L-istatwa tqiegħdet fil-knisja ta' <ref target="https://mt.wikipedia.org/wiki/Santa_Maria_sopra_Minerva">Santa Maria sopra Minerva</ref> f'Ruma.<ref target="https://mt.wikipedia.org/wiki/Il-Paġna_prinċipali#cite_note-65">[65]</ref></p>
<p>Fl-1530, Baccio Valori, kummissarju tal-Papa <ref target="https://mt.wikipedia.org/wiki/Klement_VII">Klement VII</ref> u l-gvernatur ġdid ta' Firenze, ordnalu statwa ta' Apollo jew ta' David. Jaħsbu li fil-bidu Mikelanġlu xaqleb lejn <hi rend="italic">David</hi>, u l-forma tonda li tidher taħt is-sieq il-leminija kienet ġejja ras <ref target="https://mt.wikipedia.org/wiki/Gulija">Gulija</ref>. Però, il-figura li ħarġet fl-aħħar hi mingħajr dubju ta' <hi rend="italic">Apollo</hi>, trattat bħala <ref target="https://mt.wikipedia.org/wiki/Narċisju_(mitoloġija)">Narċisju</ref> megħdi bih innifsu u b'ġisem li jevoka l-forma ta' mara f'poża ta' <hi rend="italic">contrapposto</hi> ċar. L-istatwa tinsab fil-mużew Fjorentin tal-<ref target="https://mt.wikipedia.org/wiki/Bargello">Bargello</ref>.</p>
<p>Il-bust ta' <hi rend="italic"><ref target="https://mt.wikipedia.org/wiki/Brutu_(Mikelanġlu)">Brutu</ref></hi> sar lejn l-1539 f'Ruma u jinsab wkoll fil-Bargello. Dan kien ordnat mill-Kardinal Niccolò Ridolfi u hu maħdum fuq stil antik, bħall-busti Rumani tal-ewwel u t-tieni seklu wara Kristu. Dan spiċċah id-dixxiplu tiegħu Tiberio Calcagni, l-iżjed fil-parti tal-ħwejjeġ. Għandu għoli ta' 74 ċm mingħajr pedestal. Vasari kien l-ewwel wieħed li xebħu mal-istatwi tal-antikità klassika u Tolnay osserva li dan ifakkru fil-bust Ruman ta' <ref target="https://mt.wikipedia.org/wiki/Caracalla">Caracalla</ref> li jinsab fi Mużew Arkeoloġiku Nazzjonali ta' <ref target="https://mt.wikipedia.org/wiki/Napli">Napli</ref>.<ref target="https://mt.wikipedia.org/wiki/Il-Paġna_prinċipali#cite_note-ref_duplicada_3-56">[56]</ref></p>
<figure><caption>Il-<hi rend="italic"><ref target="https://mt.wikipedia.org/wiki/Pietà_Fjorentina">Pietà Fjorentina</ref></hi> f'<ref target="https://mt.wikipedia.org/wiki/Santa_Maria_del_Fiore">Santa Maria del Fiore</ref>, <ref target="https://mt.wikipedia.org/wiki/Firenze">Firenze</ref></caption></figure>
<p>Jaħsbu li l-<hi rend="italic">Pietà Fjorentina</hi>, imsejħa hekk għax qiegħda fid-Duomo ta' Firenze, inbdiet fis-sena 1550. Skont Vasari u Condivi, Mikelanġlu ppjana dan il-grupp skulturali bil-ħsieb li jindifen taħtu, ġewwa l-Bażilika ta' <ref target="https://mt.wikipedia.org/wiki/Santa_Maria_Maggiore">Santa Maria Maggiore</ref> f'Ruma. Aktar tard, bidel il-ħsieb billi xtaq jindifen Firenze u billi fl-1561 Francesco Bandini ried jixtriha. Dan qiegħed l-iskultura fil-ġonna Rumani ta' Montecavallo, fejn baqgħet sakemm ittieħdet fil-Bażilika ta' San Lorenzo ta' Firenze minn Cosimo III fl-1674 u wara fl-1722 tqiegħdet f'<ref target="https://mt.wikipedia.org/wiki/Santa_Maria_del_Fiore">Santa Maria del Fiore</ref>. Fl-aħħar fl-1960 ittieħdet fil-mużew tal-Katidral.<ref target="https://mt.wikipedia.org/wiki/Il-Paġna_prinċipali#cite_note-66">[66]</ref></p>
<p>L-iskultura tal-<hi rend="italic">Pietà Fjorentina</hi> fiha erba' persuni: <ref target="https://mt.wikipedia.org/wiki/Kristu">Kristu</ref> mejjet li qiegħda żżommu ommu <ref target="https://mt.wikipedia.org/wiki/Marija_(omm_Ġesù)">Marija</ref>, <ref target="https://mt.wikipedia.org/wiki/Marija_Madalena">Marija Madalena</ref> u <ref target="https://mt.wikipedia.org/wiki/Nikodemu">Nikodemu</ref>, li wiċċu hu <ref target="https://mt.wikipedia.org/wiki/Awtoritratt">awtoritratt</ref> ta' Mikelanġlu stess. L-istruttura hi piramidika, b'Nikodemu bħala l-quċċata u Kristu għandu figura <hi rend="italic">mserrpa</hi>, tassew <ref target="https://mt.wikipedia.org/wiki/Manjeriżmu">manjerista</ref>.<ref target="https://mt.wikipedia.org/wiki/Il-Paġna_prinċipali#cite_note-Bozal-43">[43]</ref> Fis-sena 1555, mhux magħruf sewwa, jekk hux b'inċident jew minħabba li x-xogħol ma għoġbux, Mikelanġlu kissirha f'bosta biċċiet. Vasari spjega l-inċident hekk:</p>
<p><hi rend="bold">“</hi>Forsi minħabba li l-ġebla kienet iebsa u mimlija żrar, żelaqlu l-iskarpell, jew forsi minħabba l-kritika ħarxa tiegħu nnifsu, qatt ma kien kuntent b'li jagħmel … Tiberio Calcagni staqsieh għaliex kisser il-Pietà u hekk tilef l-isforzi tal-għaġeb kollha li kien għamel. Mikelanġlu wieġbu li waħda mir-raġunijiet kienet li l-lavrant tiegħu xebbgħu bil-priedki l-ġurnata kollha, u wkoll għaliex kisser biċċa mid-driegħ tal-Madonna. Wara dan kollu, u diżgrazzji oħra, skopra xaqq fl-irħam u dan ix-xogħol sar ma jistax għalih, tilef il-paċenzja u kissru.<hi rend="bold">”</hi></p>
<p>Aktar tard, il-<hi rend="italic">Pietà Fjorentina</hi> irrestawraha Tiberio Calcagni, però xorta waħda tidher xi ħsara fiha fi driegħ u f'riġel ta' Kristu.<ref target="https://mt.wikipedia.org/wiki/Il-Paġna_prinċipali#cite_note-67">[67]</ref></p>
<p>Il-<hi rend="italic"><ref target="https://mt.wikipedia.org/wiki/Pietà_Palestrina">Pietà Palestrina</ref></hi>, xogħol ieħor bl-istess suġġett, twettqet madwar l-istess żmien (1556). Din l-iskultura, għolja żewġ metri u nofs u li tikkonsisti minn Kristu, il-Madonna u Marija Madalena, ma tlestietx għal kollox. Għalih Mikelanġlu uża biċċa rħam minn bini Ruman, u fuq in-naħa ta' wara għadha tidher parti minn dekorazzjoni antika ta' <ref target="https://mt.wikipedia.org/wiki/Arkitravu">arkitravu</ref> Ruman. L-istatwa tqiegħdet fil-kappella tal-Palazzo Barberini ta' <ref target="https://mt.wikipedia.org/wiki/Palestrina">Palestrina</ref> u issa tinsab fil-Gallerija tal-Akkademja ġewwa Firenze.<ref target="https://mt.wikipedia.org/wiki/Il-Paġna_prinċipali#cite_note-68">[68]</ref></p>
<p>Mikelanġlu beda wkoll il-<hi rend="italic"><ref target="https://mt.wikipedia.org/wiki/Pietà_Rondanini">Pietà Rondanini</ref> </hi>, li kellha tkun l-aħħar skultura li ħadem fuqha lejliet mewtu. Ir-reliġjożità li nsibu f'dawn l-aħħar skulturi kienet ġejja mill-kriżi interna li kellu l-iskultur. Il-figuri tal-<hi rend="italic">Pieta Rondanini</hi> huma tawwalin u Kristu u l-Madonna huma magħqudin flimkien qishom f'ġisem wieħed. Ħalliha mhux lesta bħala wirt, fl-1561, lill-qaddej fidil tiegħu Antonio del Franzese. Baqgħet għal sekli sħah fil-bitħa tal-Palazzo Rondanini u fl-1952 inkisbet mill-belt ta' <ref target="https://mt.wikipedia.org/wiki/Milan">Milan</ref> u tqiegħdet fiċ-ċentru ċiviku ta' <ref target="https://mt.wikipedia.org/wiki/Castello_Sforza">Castello Sforza</ref>.<ref target="https://mt.wikipedia.org/wiki/Il-Paġna_prinċipali#cite_note-69">[69]</ref></p>
<p>Fost l-iskulturi tiegħu, il-<hi rend="italic">Pietà Rondanini</hi> hi l-iżjed traġika u misterjuża. L-inventarju tad-dar tiegħu f'Ruma jirreferi għaliha bħala "statwa oħra mibdija ta' Kristu ma' figura oħra 'l fuq, delinjata u mhux kompluta".<ref target="https://mt.wikipedia.org/wiki/Il-Paġna_prinċipali#cite_note-70">[70]</ref></p>
Xogħol ta' pittura
It-turment ta' Sant'Antnin
<p>L-ewwel pittura attribwita lil Mikelanġlu hija <hi rend="italic">It-turment ta' Sant'Antnin</hi> li pinġa meta kellu 12-il sena. Il-pittura, imsemmija mill-ewwel bijografi tal-artista bħal <ref target="https://mt.wikipedia.org/wiki/Giorgio_Vasari">Giorgio Vasari</ref>, hi kopja b'xi bidliet ta' <ref target="https://mt.wikipedia.org/wiki/Inċiżjoni">inċiżjoni</ref> magħrufa tal-Ġermaniż <ref target="https://mt.wikipedia.org/wiki/Martin_Schongauer">Martin Schongauer</ref>. Fi rkant fejn kienet deskritta bħala xogħol "mill-ħanut ta' <ref target="https://mt.wikipedia.org/wiki/Domenico_Ghirlandaio">Ghirlandaio</ref>" inxtrat minn negozjant Amerikan u ġiet suġġetta għal bosta analiżi fil-<ref target="https://mt.wikipedia.org/wiki/Metropolitan_Museum">Metropolitan Museum</ref> ta' <ref target="https://mt.wikipedia.org/wiki/New_York">New York</ref>. Diversi esperti fix-xogħol ta' Mikelanġlu identifikawha definittivament bħala pittura tiegħu maħluqa matul l-apprendistat ma' Ghirlandaio, u fl-aħħar inxtrat mill-Mużew Kimbell.<ref target="https://mt.wikipedia.org/wiki/Il-Paġna_prinċipali#cite_note-71">[71]</ref><ref target="https://mt.wikipedia.org/wiki/Il-Paġna_prinċipali#cite_note-72">[72]</ref></p>
Id-dfin ta' Kristu
<figure><caption><hi rend="italic">Id-dfin ta' Kristu</hi>, <ref target="https://mt.wikipedia.org/wiki/National_Gallery_(Londra)">National Gallery</ref> ta' <ref target="https://mt.wikipedia.org/wiki/Londra">Londra</ref> (1500–1501)</caption></figure>
<p>Sas-sejba riċenti ta' <hi rend="italic">It-turment ta' Sant'Antnin</hi>, <hi rend="italic">Id-dfin ta' Kristu</hi> u l-<hi rend="italic">Madonna ta' Manchester</hi> kienu l-pitturi l-iżjed bikrija attribwiti lil Mikelanġlu. <hi rend="italic">Id-dfin ta' Kristu</hi>, pittura bit-<ref target="https://mt.wikipedia.org/wiki/Tempera">tempera</ref> mhux kompluta u bid-data 1500–1501, tinsab fin-<ref target="https://mt.wikipedia.org/wiki/National_Gallery_(Londra)">National Gallery</ref> ta' <ref target="https://mt.wikipedia.org/wiki/Londra">Londra</ref>. Mid-dokumenti ppubblikati fl-1980 huwa magħruf li matul iż-żjara tiegħu f'Ruma ingħata kummissjoni biex ipinġi titular għall-knisja ta' Sant'Agostino f'din il-belt u li l-artista ta lura l-ħlas li kien irċieva billi ma setax ilestih minħabba li mar lura Firenze fl-1501.</p>
<p>Dan il-kwadru, li għal ħafna snin kien hemm xi dubji dwar jekk kienx minn Mikelanġlu, fl-aħħar ġie rikonoxxut bħala xogħol tiegħu.<ref target="https://mt.wikipedia.org/wiki/Il-Paġna_prinċipali#cite_note-73">[73]</ref> Fost il figuri li fih, dawk ta' Kristu u San Ġwann juru l-iktar qawwa waqt li l-figura ta' <ref target="https://mt.wikipedia.org/wiki/Ġużeppi_minn_Arimatea">Ġużeppi minn Arimatea</ref>, wara Ġesù Kristu, tixbah b'mod kurjuż lil dik ta' San Ġużepp tat-<hi rend="italic">Tondo Doni</hi>.<ref target="https://mt.wikipedia.org/wiki/Il-Paġna_prinċipali#cite_note-74">[74]</ref></p>
It-Tondo Doni
<figure><caption><hi rend="italic"><ref target="https://mt.wikipedia.org/wiki/Tondo_Doni">Tondo Doni</ref></hi>, Uffizi, Firenze (1504–1505)</caption></figure>
<p>It-<hi rend="italic"><ref target="https://mt.wikipedia.org/wiki/Tondo_Doni">Tondo Doni</ref></hi>, magħrufa wkoll bħala s-<hi rend="italic">Sagra familja</hi> (1504–1505), issa tinsab fil-<ref target="https://mt.wikipedia.org/wiki/Galleria_Uffizi">Galleria Uffizi</ref>, Firenze. Din il-pittura bit-<ref target="https://mt.wikipedia.org/wiki/Tempera">tempera</ref> tpinġiet għal Agnolo Doni bħala rigal tat-tieġ lil martu Maddalena Strozzi. Fl-ewwel pjan hemm il-Madonna mal-Bambin u wara hemm San Ġużepp, bi proporzjonijiet grandjużi u artikulat b'dinamiżmu kbir. Il-figuri ewlenin fil-kompożizzjoni li qiegħda f'ċirku ta' <ref target="https://mt.wikipedia.org/wiki/Dijametru">dijametru</ref> ta' 120 ċm, huma ttrattati bħala skultura u jiffurmaw piramida. Il-linja bażi tal-piramida hija mmarkata minn riġlejn il-Madonna għar-rkopptejha, rasha mdawra lejn il-lemin, fejn hemm il-Bambin b'ġismu mmejjel lejn ix-xellug, merfugħ minn San Ġużepp. Din l-ogħla parti tal-pittura permezz tal-linji tad-dirgħajn turi moviment ta' forma spirali.<ref target="https://mt.wikipedia.org/wiki/Il-Paġna_prinċipali#cite_note-75">[75]</ref></p>
<p>Mifrudin b'ringiela balavostri hemm <ref target="https://mt.wikipedia.org/wiki/San_Ġwann_l-Għammied">San Ġwann l-Għammied</ref> u grupp ta' <hi rend="italic">ignudi.</hi> Din il-pittura tista' titqis bħala rappreżentazzjoni ta' tliet epoki differenti fl-istorja tal-bniedem: l-<hi rend="italic">ignudi</hi> jirrappreżentaw iċ-ċiviltà pagana, San Ġwann u San Ġużepp iż-żmien ta' Mosè u l-Madonna u l-Bambin żmien il-fidwa permezz tal-inkarnazzjoni ta' Ġesù. L-interpretazzjoni tkompli wkoll fl-irjus skolpiti fuq il-gwarniċ oriġinali, żewġ <ref target="https://mt.wikipedia.org/wiki/Sibilla">Sibilli</ref> (li jirrappreżentaw l-età pagana), żewġ <ref target="https://mt.wikipedia.org/wiki/Profeta">profeti</ref> (li jirrappreżentaw l-età ta' Mosè) u r-ras ta' Kristu (li tirrappreżenta l-età tal-fidwa). Bejniethom hemm annimali, maskri tas-satiri u l-arma tal-iStrozzi.</p>
<p>F'dan ix-xogħol, l-artista wera li fil-pittura kellu l-ħila li jesprimi ruħu bl-istess grandjożità daqs fl-iskultura. It-<hi rend="italic">Tondo Doni</hi>, fil-fatt, hu meqjus bħala l-punt tat-twelid tal-<ref target="https://mt.wikipedia.org/wiki/Manjeriżmu">manjeriżmu</ref>.<ref target="https://mt.wikipedia.org/wiki/Il-Paġna_prinċipali#cite_note-76">[76]</ref></p>
Is-saqaf tal-Kappella Sistina
<figure><caption> Xbieha ta' Adam minn <hi rend="italic">Il-Ħolqien ta' Adam</hi> fis-saqaf tal-Kappella Sistina.</caption></figure>
<p>Bejn Marzu u April tal-1508, l-artista rċieva kummissjoni minn għand <ref target="https://mt.wikipedia.org/wiki/Ġulju_II">Ġulju II</ref> biex iżejjen is-saqaf tal-<ref target="https://mt.wikipedia.org/wiki/Kappella_Sistina">Kappella Sistina</ref>. F'Mejju aċċetta, u l-<ref target="https://mt.wikipedia.org/wiki/Affreski">affreski</ref> lestihom erba' snin wara, b'ħafna xogħol iebes u solitarju. Il-proġett tal-Papa li kien jikkonsisti fir-rappreżentazzjoni tat-tnax-il appostlu, Mikelanġlu bidlu f'wieħed ħafna iżjed wiesa' u kumpless. Bil-pittura fassal struttura arkitettonika grandjuża, ispirata mill-forma attwali tas-saqaf. It-tema <ref target="https://mt.wikipedia.org/wiki/Bibbja">Biblika</ref> tas-saqaf, Mikelanġlu taha interpretazzjoni Neoplatonika bir-rappreżentazzjoni ta' disa' xeni mill-<ref target="https://mt.wikipedia.org/wiki/Ġenesi">Ġenesi</ref>, kull waħda mdawra minn erba' żgħażagħ irġiel għarwiena (<hi rend="italic">ignudi</hi>), flimkien ma' tnax-il <ref target="https://mt.wikipedia.org/wiki/Profeta">profeta</ref> u s-<ref target="https://mt.wikipedia.org/wiki/Sibilla">sibilli</ref>. Ftit aktar 'l isfel hemm l-antenati ta' <ref target="https://mt.wikipedia.org/wiki/Kristu">Kristu</ref>. Dawn ix-xbihat brillanti saru tassew is-simbolu tal-arti tar-<ref target="https://mt.wikipedia.org/wiki/Rinaxximent">Rinaxximent</ref>.<ref target="https://mt.wikipedia.org/wiki/Il-Paġna_prinċipali#cite_note-DDAA-41">[41]</ref></p>
<figure><caption>Saqaf tal-Kappella Sistina, dehra parzjali (1512). Għal <ref target="https://mt.wikipedia.org/wiki/Johann_Wolfgang_von_Goethe">Goethe</ref> bil-kontemplazzjoni tagħha wieħed jifhem il-ħila tal-bniedem.</caption></figure>
<p>Ix-xogħol bdieh fl-10 ta' Mejju, 1508, u rrifjuta l-għajnuna ta' pitturi esperti fl-affreski. Ordna li jitneħħa l-armar li kien qiegħed <ref target="https://mt.wikipedia.org/wiki/Bramante">Bramante</ref> u poġġa armar ġdid iddisinjat minnu. Waqt li kien qiegħed jaħdem fuq l-ewwel affresk (<hi rend="italic">Id-Dilluvju</hi>), kellu ħafna problemi hekk kif l-umdità kienet qiegħda tibdel il-kuluri u d-disinn, u għalhekk kellu jirrikorri għand <ref target="https://mt.wikipedia.org/wiki/Giuliano_da_Sangallo">Giuliano da Sangallo</ref> għal soluzzjoni u reġa' beda mill-bidu. Mikelanġlu tgħallem bit-tbatija t-teknika tal-affresk, kif jgħid <ref target="https://mt.wikipedia.org/wiki/Giorgio_Vasari">Vasari</ref>:</p>
<p><hi rend="bold">“</hi>… f'ġurnata waħda għamel ix-xena kollha … Il-pittura ssir fuq ġips frisk, sakemm titlesta l-parti ppjanata … Il-kuluri użati fuq il-ħajt niedi jipproduċu effett li jinbidel meta jinxef … Dak li jinħadem fuq il-ġips frisk jibqa' għal dejjem, waqt li dak li jsir wara li jkun nixef jista' jitneħħa bi sponża niedja …<hi rend="bold">”</hi></p>
<p>Il-parti mpittra f'jum wieħed tissejjaħ "ġurnata"; ix-xena ta' <hi rend="italic"><ref target="https://mt.wikipedia.org/wiki/Il-Ħolqien_ta'_Adam">Il-Ħolqien ta' Adam</ref> </hi>, waħda mill-iżjed spettakolari tas-saqaf, saret f'sittax-il ġurnata.<ref target="https://mt.wikipedia.org/wiki/Il-Paġna_prinċipali#cite_note-77">[77]</ref></p>
<p>Matul dan iż-żmien l-artista kellu ħafna tensjoni, minħabba d-diskussjonijiet kontinwi mal-Papa, l-għaġla biex ilesti l-pittura u l-fatt li ma kienx qiegħed jitħallas. Ix-xogħol enormi tal-pittura tas-saqaf tlesta u ntwera pubblikament fil-31 ta' Ottubru 1512.<ref target="https://mt.wikipedia.org/wiki/Il-Paġna_prinċipali#cite_note-78">[78]</ref></p>
L-Aħħar Ġudizzju
<p>Fuq ordni tal-<ref target="https://mt.wikipedia.org/wiki/Papa_Klement_VII">Papa Klement VII</ref>, wara kkonfermata minn <ref target="https://mt.wikipedia.org/wiki/Pawlu_III">Pawlu III</ref>, Mikelanġlu aċċetta li jpinġi fuq il-ħajt tal-<ref target="https://mt.wikipedia.org/wiki/Altar">altar</ref> tal-<ref target="https://mt.wikipedia.org/wiki/Kappella_Sistina">Kappella Sistina</ref> <hi rend="italic"><ref target="https://mt.wikipedia.org/wiki/L-Aħħar_Ġudizzju">L-Aħħar Ġudizzju</ref></hi> jew <hi rend="italic">Il-Ġudizzju Universali</hi> li beda fl-1536 u lesta fl-1541.</p>
<p>It-tema hi bbażata fuq l-<ref target="https://mt.wikipedia.org/wiki/Apokalissi">Apokalissi</ref> ta' <ref target="https://mt.wikipedia.org/wiki/San_Ġwann_Evanġelista">San Ġwann Evanġelista</ref>. Il-parti ċentrali jokkupaha <ref target="https://mt.wikipedia.org/wiki/Kristu">Kristu</ref> li b'ġest qawwi jifred it-tajbin mill-ħżiena, u ma' ġenbu hemm ommu Marija, imbeżżgħa bil-ġest vjolenti ta' Binha.<ref target="https://mt.wikipedia.org/wiki/Il-Paġna_prinċipali#cite_note-79">[79]</ref> Madwaru hemm il-qaddisin li jintgħarfu faċilment billi l-parti l-kbira minnhom iġorru s-simbolu tal-martirju tagħhom, fosthom <ref target="https://mt.wikipedia.org/wiki/Bartilmew_l-Appostlu">San Bert</ref>, li fil-martirju tiegħu ġie misluħ; dan il-qaddis għandu mdendla f'idu ġildu stess, li fiha nistgħu nilmħu l-awtoritratt ta' Mikelanġlu. Eżatt taħt, hemm grupp ta' anġli bit-trumbetti, ħabbara tal-Ġudizzju. Ix-xeni kollha huma mimlijin b'għadd kbir ta' nies, fuq il-lemin ta' Kristu hemm dawk li ħa jitilgħu is-sema, u fuq ix-xellug hemm dawk li huma kkundannati biex imorru fid-dlam tal-infern, xi wħud minnhom fuq id-dgħajsa ta' <ref target="https://mt.wikipedia.org/wiki/Karonte_(mitoloġija)">Karonte</ref> msemmija fil-<ref target="https://mt.wikipedia.org/wiki/Kummiedja_Divina">Kummiedja Divina</ref> ta' <ref target="https://mt.wikipedia.org/wiki/Dante_Alighieri">Dante</ref>. Fin-nofs ċrieki ta' fuq jidhru l-anġli bis-simboli tal-<ref target="https://mt.wikipedia.org/wiki/Passjoni_ta'_Kristu">Passjoni ta' Kristu</ref>, fuq naħa waħda is-salib li miet fuqu u fl-oħra il-kolonna fejn ġie fflaġellat.<ref target="https://mt.wikipedia.org/wiki/Il-Paġna_prinċipali#cite_note-80">[80]</ref></p>
<p>Minkejja l-ammirazzjoni li attira dan ix-xogħol, kien hemm ħafna protesti kontra l-figuri għarwenin u l-pożizzjoni tal-karattri, minn nies importanti li kienu jqisuhom immorali. Iċ-ċerimonjier papali, Biagio da Cesena, qal il-pittura kienet diżonesta, iżda wieħed mill-kritiċi li kien l-aktar kontra l-figuri għarwenin kien <ref target="https://mt.wikipedia.org/wiki/Pietro_Aretino">Pietro Aretino</ref> li qal li "għandha ssir ħuġġieġa mill-pittura". Fl-1559, ġara li l-pittur <ref target="https://mt.wikipedia.org/wiki/Daniele_da_Volterra">Daniele da Volterra</ref>, fuq ordni tal-papa <ref target="https://mt.wikipedia.org/wiki/Pawlu_IV">Pawlu IV</ref> Papa, beda jgħatti il-"parti mistħija" tal-figuri mikxufa u għalhekk tlaqqam "il Braghettone"; il-pittur miet wara sentejn mingħajr ma lesta x-xogħol tiegħu.</p>
<p>Wara li tlesta r-restawr li beda fl-1980, il-pittura reġgħet dehret kif ħalliha Mikelanġlu.<ref target="https://mt.wikipedia.org/wiki/Il-Paġna_prinċipali#cite_note-81">[81]</ref>
</p>
Il-kappella Pawlina

<p>Wara li lesta <hi rend="italic">L-Aħħar Ġudizzju</hi>, il-<ref target="https://mt.wikipedia.org/wiki/Papa_Pawlu_III">Papa Pawlu III</ref> qabdu jpinġi żewġ affreski kbar fil-<ref target="https://mt.wikipedia.org/wiki/Kappella_Pawlina">Kappella Pawlina</ref> (li kienet imbniet minn Antonio da Sangallo l-iben), <hi rend="italic">Il-Konverżjoni ta' San Pawl</hi> u <hi rend="italic">Il-Martirju San Pietru</hi>. Mikelanġlu ħadem fuqhom mill-1542 sal-1550. Kien hemm bosta raġunijiet għaliex dawn ħadulu ħafna żmien, fosthom in-nar tal-1544, il-marda li qabditu li ttardjat it-tieni affresk sal-1546, il-mewt ta' ħabibu Luigi del Riccio fl-1546 u wara dik ta' Vittoria Colonna fl-1549.<ref target="https://mt.wikipedia.org/wiki/Il-Paġna_prinċipali#cite_note-82">[82]</ref></p>
<p>Jidher li l-ewwel affresk li lesta kien <hi rend="italic">Il-Konverżjoni ta' San Pawl</hi>, li jixbah ħafna fl-istil tiegħu lil <hi rend="italic">L-Aħħar Ġudizzju</hi> l-iżjed fil-figura ta' San Pawl, rasu 'l isfel u dirgħajh waħda tipponta lejn l-art u l-oħra lejn is-sħab. Dan ifakkar fit-tgħawwiġ tas-salvati u tal-ikkundanati madwar Ġesù fil-Ġudizzju. F'dan l-affresk tidher ukoll il-firda bejn is-sema u l-art, b'kuntrast bejn l-oġġett prinċipali tal-parti t'isfel, iż-żiemel li jħares lejn il-lemin, u tal-parti ta' fuq, Ġesù jħares lejn in-naħa l-oħra.<ref target="https://mt.wikipedia.org/wiki/Il-Paġna_prinċipali#cite_note-83">[83]</ref></p>
<p>Dan id-dinamiżmu qawwi hu ħafna iżjed imrażżan fl-affresk ta' wara, <hi rend="italic">Il-Martirju ta' San Pietru</hi>, fejn naraw ritmu kompożittiv ibbilanċjat, imqabbel mad-diżordni li nsibu f'<hi rend="italic">Il-Konverżjoni ta' San Pawl</hi>. Is-salib nofsu mtella' jifforma l-linja ewlenija dijagonali u l-figuri jagħmlu ħnejja lejn iċ-ċentru. Permezz tal-moviment ta' ras San Pietru, Mikelanġlu jiġbed l-attenzjoni għall-punt ewlieni tax-xena.<ref target="https://mt.wikipedia.org/wiki/Il-Paġna_prinċipali#cite_note-84">[84]</ref></p>
Il-kruċifissjoni
<figure><caption><hi rend="italic">Il-kruċifissjoni</hi> ta' <ref target="https://mt.wikipedia.org/wiki/Logroño">Logroño</ref>, attribwit lil Mikelanġlu, kopja ta' pittura għal Vittoria Colonna</caption></figure>
<p>Fl-1540, <ref target="https://mt.wikipedia.org/wiki/Vittoria_Colonna">Vittoria Colonna</ref> talbitu jpinġilha xbieha żgħira ta' <hi rend="italic">Il-kruċifissjoni</hi> biex jgħinha fit-talb privat tagħha. Wara li ppreżentalha bosta abbozzi, li huma miżmumin fl-<ref target="https://mt.wikipedia.org/wiki/British_Museum">British Museum</ref> u fil-<ref target="https://mt.wikipedia.org/wiki/Louvre">Louvre</ref>, l-artista pinġielha <hi rend="italic">Kalvarju</hi> li Vittoria kienet kuntenta ħafna bih minħabba l-ispiritwalità tal-figuri. F'dan kien hemm biss Kristu, il-Madonna, San Ġwann u xi anġli. Vasari jiddeskrivih hekk:</p>
<p><hi rend="bold">“</hi>… u Mikelanġlu pinġa <hi rend="italic">Pietà</hi>, li fiha naraw il-Verġni Marija ma' żewġ anġli u Kristu msallab mas-salib, jgħolli rasu u jirrikmanda ruħu lill-Missier, li hija xi ħaġa divina.<hi rend="bold">”</hi></p>
<p>Għalkemm hu jitkellem dwar tpinġija, l-artista spiċca biex għamel pittura.<ref target="https://mt.wikipedia.org/wiki/Il-Paġna_prinċipali#cite_note-85">[85]</ref> Aktar informazzjoni dwar din il-pittura inkixfet f'ittra minn Vittoria lil Mikelanġlu:</p>
<p><hi rend="bold">“</hi>Fdajt li Alla jagħtik grazzja sopranaturali biex tpinġi dan il-Kruċifiss; meta rajtu sibtu hekk sabiħ li jiżboq, fl-aspetti kollha, kull ma stennejt; għaliex, ispirata mill-ħila prodiġjuża tiegħek, jien ridt dak li issa nara magħmul b'sbuħija kbira u li hu l-quċċata tal-perfezzjoni, sal-punt li ma nistgħax nixtieq aktar, u lanqas xtaqt daqshekk.<hi rend="bold">”</hi></p>
<p>Fl-1547, Vittoria mietet u hekk kienet l-imħabba li stqarr Mikelanġlu lejha, li reġa' ħa l-kwadru u żied fih Marija Madalena tħaddan is-salib ta' Kristu b'xalpa fuq spallejha simbolu tar-romol tagħha.<ref target="https://mt.wikipedia.org/wiki/Il-Paġna_prinċipali#cite_note-86">[86]</ref></p>
<p>Għalkemm il-kwadru oriġinali ntilef, hemm ħafna tpinġijiet u kopji magħmula mid-dixxipli ta' Mikelanġlu. Waħda minn dawn il-kopji, li xi storiċi jattribwixxu lil Mikelanġlu, tinsab <ref target="https://mt.wikipedia.org/wiki/Spanja">Spanja</ref> fil-Katidral ta' Santa Maria de la Redonda ta' <ref target="https://mt.wikipedia.org/wiki/Logroño">Logroño</ref>.</p>
Xogħol arkitettoniku
Il-faċċata ta' San Lorenzo
<figure><caption>Rikostruzzjoni ta' disinn ta' Mikelanġlu tal-faċċata tal-<ref target="https://mt.wikipedia.org/wiki/Bażilika_ta'_San_Lawrenz_(Firenze)">Bażilika ta' San Lawrenz</ref> f'Firenze, permezz ta' projezzjoni bid-dawl, 2007</caption></figure>
<p>Il-familja <ref target="https://mt.wikipedia.org/wiki/Medici">Medici</ref> iffinanzjat il-bini tal-<ref target="https://mt.wikipedia.org/wiki/Bażilika_ta'_San_Lawrenz_(Firenze)">Bażilika ta' San Lawrenz</ref> f'Firenze, imfassla minn <ref target="https://mt.wikipedia.org/wiki/Filippo_Brunelleschi">Brunelleschi</ref>. Din inbdiet fl-1420 u matul iż-żjara tal-<ref target="https://mt.wikipedia.org/wiki/Papa_Ljun_X">Papa Ljun X</ref>, fl-1515, il-faċċata tagħha kienet għadha mhux lesta u kellha biss kisja ta' ċlamit. Għal din l-okkażjoni, il-faċċata tal-knisja ġiet miksija b'kostruzzjoni temporanja magħmula minn <ref target="https://mt.wikipedia.org/wiki/Jacopo_Sansovino">Jacopo Sansovino</ref> u <ref target="https://mt.wikipedia.org/wiki/Andrea_del_Sarto">Andrea del Sarto</ref>. Il-Papa ddeċieda li jagħmel kompetizzjoni għad-disinn tal-faċċata, dejjem bil-flus tal-Medici. Mikelanġlu rebaħ din il-kompetizzjoni tad-disinn kontra <ref target="https://mt.wikipedia.org/wiki/Raffaello_Sanzio">Raffaello Sanzio</ref>, Jacopo Sansovino u <ref target="https://mt.wikipedia.org/wiki/Giuliano_da_Sangallo">Giuliano da Sangallo</ref>. Fid-disinn ried jaqqgħad flimkien l-arkitettura u l-iskultura tal-Italja kollha, billi jagħmel il-faċċata qisha altar <ref target="https://mt.wikipedia.org/wiki/Kontroriformista">kontroriformista</ref> mżejna b'ħafna statwi u riljevi tal-irħam u l-bronż. Taħt id-direzzjoni tiegħu, <ref target="https://mt.wikipedia.org/wiki/Baccio_d'Agnolo">Baccio d'Agnolo</ref> għamel mudell tal-injam u billi dan ma għoġbux għamel mudell ieħor b'erbgħa u għoxrin figura tax-xama'. Fuq il-bażi ta' dan il-mudell, fid-19 ta' Jannar 1518, iffirma kuntratt għal bini tal-faċċata.<ref target="https://mt.wikipedia.org/wiki/Il-Paġna_prinċipali#cite_note-87">[87]</ref></p>
<figure><caption>Twieqi <hi rend="italic">inginocchiate</hi> f'<ref target="https://mt.wikipedia.org/wiki/Palazzo_Medici-Riccardi">Palazzo Medici-Riccardi</ref>, ritratt tal-1908</caption></figure>
<p>Skont kif kiteb Mikelanġlu, kollu ħeġġa: "Qiegħed nippjana li nagħmel minn din il-faċċata ta' San Lawrenz, xogħol li hu l-mera tal-arkitettura u l-iskultura kollha tal-Italja." Bejn is-snin 1518 u 1519, Mikelanġlu żar il-barrieri tal-irħam ta' Carrara, imma dan kien kollu xogħol għalxejn, billi l-Papa riedu juża rħam mill-barrieri ta' <ref target="https://mt.wikipedia.org/wiki/Pietrasanta">Pietrasanta</ref> u Serravezza, barra t-territorju ta' Firenze. Fl-10 ta' Marzu 1520, il-Papa xolja l-kuntratt<ref target="https://mt.wikipedia.org/wiki/Il-Paġna_prinċipali#cite_note-88">[88]</ref> meta l-artista beda jilmenta li l-irħam maħsub għall-faċċata kien qiegħed jintuża f'xogħlijiet oħra. It-tieni mudell tal-injam, li l-assistent tiegħu Urbano ħa għand il-Papa, illum jinżamm f'<ref target="https://mt.wikipedia.org/wiki/Casa_Buonarroti">Casa Buonarroti</ref>.<ref target="https://mt.wikipedia.org/wiki/Il-Paġna_prinċipali#cite_note-89">[89]</ref></p>
Titjib fil-Palazzo Medici Riccardi
<p>Madwar is-sena 1517, wettaq xi xogħol ta' titjib fis-sular ta' isfel tal-<ref target="https://mt.wikipedia.org/wiki/Palazzo_Medici-Riccardi">Palazzo Medici-Riccardi</ref>, li bih għalaq l-arkati tal-loġġa fil-kantuniera ta' Via Longa u Via de'Gori u għamel l-arkitettura tal-bini aktar kompatta. Qiegħed ukoll twieqi fil-ħnejjiet li Vasari sejjaħ <hi rend="italic">inginocchiate</hi> (għar-rkobbtejhom). F'Casa Buonarroti jinżamm d-disinn li ntuża għat-bidliet fil-palazz.<ref target="https://mt.wikipedia.org/wiki/Il-Paġna_prinċipali#cite_note-90">[90]</ref></p>
Is-sagristija l-ġdida
<p>Is-sagristija l-ġdida ta' San Lawrenz inbdiet bl-ordni ta' Ljun X fl-1520, imma kien fl-1523, taħt it-tmexxija ta' <ref target="https://mt.wikipedia.org/wiki/Papa_Klement_VII">Klement VII</ref>, li l-bini tagħha ħa spinta ġdida. Din inbniet bl-għan li jitqegħdu fiha l-oqbra tal-mexxejja Medici ta' Firenze, <ref target="https://mt.wikipedia.org/wiki/Giuliano_II_de'_Medici">Giuliano II</ref>, duka ta' Nemours, u <ref target="https://mt.wikipedia.org/wiki/Lorenzo_II_de'_Medici">Lorenzo II</ref>, duka ta' Urbino, li ma kinux ilhom li mietu, u <ref target="https://mt.wikipedia.org/wiki/Lorenzo_il_Magnifico">Lorenzo il Magnifico</ref> u ħuh <ref target="https://mt.wikipedia.org/wiki/Guliano_de'_Medici">Guliano de' Medici</ref>. Din tinsab fil-Bażilika ta' San Lawrenz f'Firenze fuq in-naħa l-oħra mis-sagristija l-qadima li kienet nbniet minn Brunelleschi u żżejnet minn <ref target="https://mt.wikipedia.org/wiki/Donatello">Donatello</ref>. Il-bini l-ġdid mexa mal-pjanta ta' qabel, li kienet tikkonsisti f'żewġ kwadri ta' wisa' differenti magħqudin bi ħnejja u b'koppla, ħitan lixxi maqsumin b'pilastri u gwarniċjuni magħmulin mill-<hi rend="italic">Pietra Serena</hi>, ġebla griża tar-reġjun. Mikelanġlu kabbar il-parti ċentrali sabiex jipprovdi aktar spazju għall-oqbra u l-altar.</p>
<p>Fid-disinn vertikali biddel l-arkitettura tal-<ref target="https://mt.wikipedia.org/wiki/Quattrocento">Quattrocento</ref> u qiegħed twieqi għomja fuq il-bibien. It-twieqi madwar il-koppla għamilhom forma ta' trapeżju biex jagħtu l-impressjoni ta' għoli akbar. Il-koppla hi magħmula minn kaxxi radjali.<ref target="https://mt.wikipedia.org/wiki/Il-Paġna_prinċipali#cite_note-91">[91]</ref> Dawn il-kaxxi huma maqsumin f'ħames ringieli ta' wisa' dejjem tonqos, li jimitaw, anke fin-numru, lill-<ref target="https://mt.wikipedia.org/wiki/Panteon_ta'_Ruma">Panteon ta' Ruma</ref>. Dawn jispiċċaw f'kuruna radjata, li minnha tibda l-lanterna ta' forma perfetta u sbuħija delikata. Din hi l-element l-iżjed importanti fl-esterjuri tal-kappella. Minn barra, is-sagristija ta' San Lawrenz, kif biddilha Mikelanġlu, tidher koppla kbira miksija bil-madum u numru ta' twieqi kbar li jiffavorixxu l-logħob tad-dawl u d-dell fuq ġewwa. L-artista warrab l-ewwel disinn li fih kien ħalla l-ispazju ċentrali għall-monumenti funerarji. Fid-disinji ta' wara mexxa dawn il-monumenti għal mal-ħajt fejn ġew integrati kompletament fl-arkitettura.<ref target="https://mt.wikipedia.org/wiki/Il-Paġna_prinċipali#cite_note-92">[92]</ref></p>
Il-Bibljoteka Lawrenzjana
<p>Lil Klement VII ġietu wkoll l-idea li jibni librerija ġo Firenze biex jiġbor fiha l-kodiċi kollha tal-familja Medici u qabbad lil Buonarroti għal dan il-proġett. Il-librerija wara saret magħrufa bħala l-<ref target="https://mt.wikipedia.org/wiki/Bibljoteka_Lawrenzjana">Bibljoteka Lawrenzjana</ref>. Il-proġett, li kellu għadd kbir ta' tibdiliet, inbeda fl-1523, malli kien intgħażel il-post fejn kien ħa jsir fil-kunvent tal-Bażilika ta' San Lawrenz fil-parti ta' fuq tan-naħa tal-Lvant tal-<ref target="https://mt.wikipedia.org/wiki/Kjostru">kjostru</ref>. Kellhom il-ħsieb li jkun hemm spazji differenti għall-kotba Latini u Griegi, u wkoll li l-kotba rari jitqiegħdu fi kmamar żgħar, iżda fl-aħħar spiċċaw billi organizzaw kollox f'kamra waħda kbira. Kien hemm il-problema ta' kif iserħu l-istruttura l-ġdida fuq il-ħitan eżistenti: fil-bibljoteka baxxew il-livell tas-saqaf u qiegħdu t-twieqi qrib ħafna flimkien biex jidhol iżjed dawl. L-<ref target="https://mt.wikipedia.org/wiki/Atriju">atriju</ref> kien iddisinjat bħala post ta' moviment, ogħla u b'iżjed twieqi.<ref target="https://mt.wikipedia.org/wiki/Il-Paġna_prinċipali#cite_note-93">[93]</ref> Fl-1533, il-Papa ta permess lil Mikelanġlu li jmur Ruma, bil-kundizzjoni li jħalli lesti d-dekorazzjoni u t-taraġ tal-atriju. Is-saqaf bil-kxaxen tal-bibljoteka hu magħmul b'motivi ellittiċi u rombiċi. Buonarroti fassal ukoll l-iskrivaniji kbar għall-qari. Għat-taraġ għamel ħafna disinji, u fl-aħhar, fl-1558, bagħat Ruma l-pjan finali, flimkien ma' mudell lil <ref target="https://mt.wikipedia.org/wiki/Bartolomeo_Ammannati">Bartolomeo Ammannati</ref>, li kien imqabbad minn <ref target="https://mt.wikipedia.org/wiki/Cosimo_I_de'_Medici">Cosimo I de' Medici</ref> biex jibnih. Jeżistu iktar minn tletin paġna ta' disinji tal-Bibljoteka Lawrenzjana, għalkemm mill-korrispondenza matul l-ippjanar, huwa mifhum li hemm aktar.<ref target="https://mt.wikipedia.org/wiki/Il-Paġna_prinċipali#cite_note-94">[94]</ref></p>
<list type="unordered">
<item>Sala tal-Qari tal-Bibljoteka Lawrenzjana</item>
<item>Dettall tas-saqaf bil-qxaxen tas-Sala tal-Qari</item>
<item>Atriju tal-Bibljoteka Lawrenzjana</item>
<item>It-taraġ tal-Bibljoteka Lawrenzjana</item>
</list>
Il-Pjazza tal-Campidoglio
<figure><caption><ref target="https://mt.wikipedia.org/wiki/Inċiżjoni">Inċiżjoni</ref> tas-sena 1568 ta' Etienne Dupérac ibbażata fuq il-proġett ta' Mikelanġlu</caption></figure>
<p>Wara Firenze, matul l-aħħar għoxrin sena ta' ħajtu f'Ruma, għamel pass kbir ieħor fl-arkitettura. Fl-1546 ġie nkarigat bl-iżvilupp tal-<ref target="https://mt.wikipedia.org/wiki/Pjazza_tal-Campidoglio">Pjazza tal-Campidoglio</ref> jew il-<hi rend="italic">Campidoglio</hi>. Matul iż-żjara tal-Imperatur <ref target="https://mt.wikipedia.org/wiki/Karlu_V_tal-Imperu_Ruman_Qaddis">Karlu V</ref>, il-<ref target="https://mt.wikipedia.org/wiki/Papa_Pawlu_III">Papa Pawlu III</ref> fost il-bosta xogħlijiet oħra ta' tiżjin tal-belt għal din l-okkażżjoni, mexxa xi skulturi għall-għolja tal-Campidoglio. Fl-1537 qiegħed hemm l-istatwa tal-bronż ta' <ref target="https://mt.wikipedia.org/wiki/Marku_Awrelju">Marku Awrelju</ref> riekeb iż-żiemel, simbolu ta' awtorità imperjali u b'estenzjoni tal-kontinwità bejn Ruma imperjali u papali. Din l-iskultura kellha tkun iċ-ċentru tal-iżvilupp kollu. </p>
<p>

Mikelanġlu, li għall-pjazza kellu viżjoni unifikata, poġġa l-Palazzo Senatorio (sede tal-muniċipju) fil-fond tal-pjazza, b'turġien tanġenti mal-faċċata, u llimitah fil-ġnub b'żewġ palazzi: il-Palazzo dei Conservatori u l-palazz imsejjaħ Palazzo Nuovo mibni mill-bidu. It-tnejn jaslu sat-taraġ li jitla' għall-Campidoglio. Il-faċċati tal-binjiet, fejn daż-żmien hemm il-<ref target="https://mt.wikipedia.org/wiki/Mużewijiet_Capitolini">Mużewijiet Capitolini</ref>, ġew imżejnin b'ordni ġganta ta' kolonni <ref target="https://mt.wikipedia.org/wiki/Korintin">Korintin</ref>, <ref target="https://mt.wikipedia.org/wiki/Korniċjuni">korniċjuni</ref> u <ref target="https://mt.wikipedia.org/wiki/Arkitravi">arkitravi</ref>. Iż-żewġ palazzi li kienu eżistenti ma kinux perpendikolari ma' xulxin u għalhekk il-pjazza Mikelanġlu għamilha trapeżojdali, biex fl-istess ħin jagħti l-illużjoni ta' iżjed fond.<ref target="https://mt.wikipedia.org/wiki/Il-Paġna_prinċipali#cite_note-95">[95]</ref></p>
<p>Il-motif użat fil-paviment tal-pjazza kien imfassal fuq gradilja kurvilinjari iskritta f'ellissi ċċentrata fuq il-bażi tal-istatwa ta' Marku Awrelju, maqsuma fi tnax-il sezzjoni. Din tfakkar fis-simbolu użat fl-antikità għat-tnax-il għelm taż-<ref target="https://mt.wikipedia.org/wiki/Żodjaku">żodjaku</ref> u tirreferi wkoll għall-arkitettura Nisranija, bis-simbolu tat-tnax-il appostlu. It-trattament ta' Mikelanġlu jixbaħ it-tip ta' <hi rend="italic">schemata</hi> medjevali biex jiġi kkoordinat iċ-ċiklu tal-qamar ma' interpretazzjonijiet oħra bħas-sigħat u ż-żodjaku. Insibu eżempju ta' dawn l-imfietaħ simboliċi fil-<ref target="https://mt.wikipedia.org/wiki/Manuskritt">manuskritt</ref> tas-seklu 10 <hi rend="italic">De Rerum Natura</hi> ta' San Iżidoru ta' Sivilja (li jittratta dwar l-astronomija u l-ġeografija).</p>
<p>Mikelanġlu ta l-post plastika straordinarja bl-għan li jgħaqqad l-ambjent arkitettoniku kollu. Ir-riżultat kien spazju miftuħ, speċjalment bejn iż-żewġ palazzi simetriċi, qisu sala li magħha hemm immedjatament ir-rampa kbira ċentrali tan-niżla, il-<ref target="https://mt.wikipedia.org/wiki/Cordonata_Capitolina">Cordonata Capitolina</ref>. Din ukoll għandha balavostri diverġenti biex tagħti effett viżwali unit mal-pjazza. L-unità totali ma ntlaħqetx sa wara ħafna meta nbena l-Palazzo Nuovo, iddisinjat minn Mikelanġlu biex jifred il-pjazza mill-knisja ta' Aracoeli. Il-faċċati nbew, fil-parti l-kbira, wara l-mewt tal-artista u għalkemm mhumiex implementazzjoni fidila għal kollox tal-proġetti tiegħu, huma kompożizzjoni artistika tal-għaġeb.<ref target="https://mt.wikipedia.org/wiki/Il-Paġna_prinċipali#cite_note-96">[96]</ref></p>
Palazzo Farnese
<figure><caption>Faċċata tal-Palazzo Farnese, f'Ruma</caption></figure>
<p>Mikelanġlu ġie nkarigat bil-bini tal-<ref target="https://mt.wikipedia.org/wiki/Palazzo_Farnese">Palazzo Farnese</ref> fl-1546 minflok <ref target="https://mt.wikipedia.org/wiki/Antonio_da_Sangallo_iż-Żgħir">Antonio da Sangallo iż-Żgħir</ref> li kien qiegħed imexxi x-xogħol meta miet. Il-bini kien tela' sat-tieni sular.</p>
<p>Mikelanġlu lesta l-faċcata qabel ma għamel il-partijiet tal-ġenb u ta' wara. Żied l-għoli tat-tieni sular sabiex jagħmlu l-istess bħal ta' isfel. Il-korniċjun li Sangallo kien ħa jagħmel idjaq, bidlu f'wieħed usa' b'elementi dekorattivi li fihom taħlita tal-ordnijiet <ref target="https://mt.wikipedia.org/wiki/Ordni_Doriku">Doriku</ref>, <ref target="https://mt.wikipedia.org/wiki/Ordni_Joniku">Joniku</ref> u <ref target="https://mt.wikipedia.org/wiki/Ordni_Korinzju">Korinzju</ref>. Biddel ukoll ir-ritmu tal-faċċata b'modifikazzjoni tat-tieqa ċentrali, li kabbarlha l-blata u tawwallha t-<ref target="https://mt.wikipedia.org/wiki/Trabeazzjoni">trabeazzjoni</ref> u fuqha qiegħed arma ġganta, għolja 'l fuq minn fuq tliet metri.</p>
<p>Il-parti ta' wara tlestiet snin wara minn <ref target="https://mt.wikipedia.org/wiki/Giacomo_della_Porta">Giacomo della Porta</ref>.<ref target="https://mt.wikipedia.org/wiki/Il-Paġna_prinċipali#cite_note-97">[97]</ref></p>
Bażilika San Pietru
<p>Mikelanġlu nħatar perit ta' <ref target="https://mt.wikipedia.org/wiki/Bażilika_ta'_San_Pietru">Bażilika ta' San Pietru</ref> fl-1546 meta kellu 72 sena, wara l-mewt ta' <ref target="https://mt.wikipedia.org/wiki/Antonio_da_Sangallo_iż-Żgħir">Antonio da Sangallo iż-Żgħir</ref>. Il-Bażilika bdiet tinbena fejn kien hemm qabel bażilika <ref target="https://mt.wikipedia.org/wiki/Paleokristjan">Paleokristjana</ref>, fuq l-ordni tal-Papa Ġulju II u taħt id-direzzjoni tal-arkitett <ref target="https://mt.wikipedia.org/wiki/Bramante">Bramante</ref>. Wara l-mewt ta' Bramante ħadha f'idejh <ref target="https://mt.wikipedia.org/wiki/Raffaelllo_Sanzio">Raffaelllo Sanzio</ref>, li mmodifika l-pjanta u ttrasformaha f'<ref target="https://mt.wikipedia.org/wiki/Salib_Latin">Salib Latin</ref>. Meta Mikelanġlu ġie nkarigat bix-xogħol, reġa' biddel il-pjanta mill-ġdid u mar lura, b'varjazzjonijiet żgħar, għall-idea oriġinali ta' Bramante ta' <ref target="https://mt.wikipedia.org/wiki/Salib_Grieg">Salib Grieg</ref>, iżda ċekken l-erba' naħat tal-kwadru sabiex iż-żoni ż-żgħar ikollhom dawl dirett. B'mod partikolari mmodifika l-koppla ċentrali fil-pjanta ta' Bramante: neħħa ċ-ċirku ta' kolonni u taha profil ogħla. Billi neħħa l-kampnari, l-koppla saret l-element predominanti. Kiseb permess mingħand il-Papa, wara li dan ra l-pjanta tiegħu, biex iwaqqa' parti mill-bini ta' Sangallo u, mingħajr ma jibdel il-forma sostanzjali min-ġewwa, ikun jista' jimponi l-istil personali tiegħu u jagħti unità sħiħa lill-proġett. Ħafna mill-xogħlijiet twettqu bejn l-1549 u l-1558.<ref target="https://mt.wikipedia.org/wiki/Il-Paġna_prinċipali#cite_note-98">[98]</ref></p>
<p>B'tibdiliet żgħar fil-proġett maħsub minn Mikelanġlu, li ħalla abbozz għall-koppla ċentrali magħmul bejn l-1558 u l-1561, ix-xogħol tlesta 24 sena wara mewtu mill-arkitetti <ref target="https://mt.wikipedia.org/wiki/Giacomo_della_Porta">Giacomo della Porta</ref> u <ref target="https://mt.wikipedia.org/wiki/Domenico_Fontana">Domenico Fontana</ref>, b'għoli ta' 132 metru u dijametru ta' 42.5 metri.<ref target="https://mt.wikipedia.org/wiki/Il-Paġna_prinċipali#cite_note-99">[99]</ref></p>
<list type="unordered">
<item>Pjanta ta' <ref target="https://mt.wikipedia.org/wiki/Bramante">Bramante</ref> għal San Pietru tal-Vatikan</item>
<item>Il-koppla tal-Bażilika ta' San Pietru tal-Vatikan, iddisinjata minn Mikelanġlu</item>
<item> Pjanta ta' Mikelanġlu għal San Pietru tal-Vatikan </item>
</list>
Santa Maria degli Angeli e dei Martiri
<figure><caption>Inċiżjoni minn Étienne Dupérac li tirrappreżenta t-<ref target="https://mt.wikipedia.org/wiki/Termi_ta'_Dijoklezjanu">Termi ta' Dijoklezjanu</ref> qabel ma ġew trasformati fi knisja</caption></figure>
<p>Bil-konċessjoni permezz tal-bolla tas-27 ta' Lulju 1561, <ref target="https://mt.wikipedia.org/wiki/Papa_Piju_IV">Papa Piju IV</ref> iddeċieda li jinstalla l-<ref target="https://mt.wikipedia.org/wiki/Ordni_tal-Kartużjani">Kartużjani</ref> fit-<ref target="https://mt.wikipedia.org/wiki/Termi_ta'_Dijoklezjanu">Termi ta' Dijoklezjanu</ref>, wara li jiġu ttrasformati fi knisja.<ref target="https://mt.wikipedia.org/wiki/Il-Paġna_prinċipali#cite_note-100">[100]</ref> Fl-1541 kien diġà kemm qassis <ref target="https://mt.wikipedia.org/wiki/Sqallija">Sqalli</ref>, Antonio del Duca, li kien talab lill-Papa biex joħloq knisja dedikata għall-qima tal-anġli, u fl-1550 kiseb permess għall-bini ta' erbatax-il altar temporanju, sebgħa dedikati lill-<ref target="https://mt.wikipedia.org/wiki/Anġli">anġli</ref> u sebgħa lill-<ref target="https://mt.wikipedia.org/wiki/Martri">martri</ref>.<ref target="https://mt.wikipedia.org/wiki/Il-Paġna_prinċipali#cite_note-101">[101]</ref> Fil-5 ta' Awwissu 1561, tqegħdet l-ewwel ġebla tal-knisja u ġie nkarigat bil-proġett Mikelanġlu, li, skont Vasari, ippropona:</p>
<p><hi rend="bold">“</hi>… li jfassalha forma ta' salib, iċekkinha u jneħħi l-kappelli t'isfel, li s-soqfa tagħhom kienu ħa jaqgħu, sabiex il-partijiet ta' fuq ikunu dawk li jiffurmaw il-parti prinċipali. Is-saqaf tagħha jserrħu fuq tmien kolonni, li fihom jitnaqqxu l-ismijiet tal-martri u l-anġli; jagħtiha tliet bibien, wieħed fil-Lbiċ, ieħor fil-Majjistral u t-tielet fix-Xlokk, kif naraw illum; l-altar iqiegħdu fil-Grigal.<ref target="https://mt.wikipedia.org/wiki/Il-Paġna_prinċipali#cite_note-102">[102]</ref><hi rend="bold">”</hi></p>
<p>Ix-xogħol inbeda mill-ewwel, iżda kellu jieqaf fl-1563 minħabba nuqqas ta' flus. Meta fl-1565 saret knisja titulari (parrokkjali) bl-isem ta' Santa Maria degli Angeli e dei Martiri, ġie ordnat <ref target="https://mt.wikipedia.org/wiki/Baldakkin">baldakkin</ref> tal-<ref target="https://mt.wikipedia.org/wiki/Bronż">bronż</ref> għall-altar maġġur, iddisinjat minn Mikelanġlu, li llum jinsab fil-Mużew ta' Napli. Matul is-sekli ta' wara tant saru bidliet li kważi xejn ma baqa' mid-disinn oriġinali.<ref target="https://mt.wikipedia.org/wiki/Il-Paġna_prinċipali#cite_note-103">[103]</ref></p>
Porta Pia
<figure><caption><ref target="https://mt.wikipedia.org/wiki/Porta_Pia">Porta Pia</ref> min-naħa ta' ġewwa skont id-disinn ta' Mikelanġlu</caption></figure>
<p><ref target="https://mt.wikipedia.org/wiki/Papa_Piju_IV">Papa Piju IV</ref> talab lil Mikelanġlu biex jagħmillu pjanta għall-<ref target="https://mt.wikipedia.org/wiki/Porta_Pia">Porta Pia</ref>, u l-artista għamillu tlieta, il-Papa għażel dik li kienet ħa tqum l-inqas u l-bini nbeda fl-1561.</p>
<p>Il-bieb inbena matul il-proċess ta' tiġdid urban li beda l-Papa Piju IV. It-triq il-ġdida li ġejja mill-<ref target="https://mt.wikipedia.org/wiki/Quirinale">Quirinale</ref> issemmiet Via Pia f'unur il-Papa; minn hemm tgħaddi dritt mill-bieb ta' Porta Pia, li jaqsam is-swar tal-belt. Inbena bħala tip ta' <ref target="https://mt.wikipedia.org/wiki/Xenografija">xenografija</ref> importanti fil-punt topografiku l-iżjed għoli tas-sur, bil-faċċata tħares 'il ġewwa lejn il-belt, għall-kuntrarju tat-tradizzjoni antika fejn il-bieb kien iħares 'il barra mill-belt bħala l-ewwel impressjoni tal-belt lil dawk li jżuruha. Il-midalji li ħarġu dak iż-żmien bis-suġġett tal-bini tal-bieb, maħdumin minn Giovanni Federico Bonzagni, juru kif kien id-disinn oriġinarjament. Il-proġett minn barra ma setax jitlesta minħabba l-mewt ta' Mikelanġlu fl-1565 u l-elezzjoni ta' Papa ġdid, <ref target="https://mt.wikipedia.org/wiki/Piju_V">Piju V</ref>, li waqqaf ix-xogħlijiet u minn barra sar biss ħajt sempliċi u bieb.<ref target="https://mt.wikipedia.org/wiki/Il-Paġna_prinċipali#cite_note-104">[104]</ref></p>
<p>Fl-1853, Virginio Vespignani rrestawra l-parti ta' fuq u, matul l-1861 u l-1868, inbena l-bieb minn barra.<ref target="https://mt.wikipedia.org/wiki/Il-Paġna_prinċipali#cite_note-105">[105]</ref></p>
Disinji
<p>Id-disinji ta' Mikelanġlu jifformaw ġabra kbira u importanti ħafna, minkejja li xi wħud inħarqu. Skont Vasari kien fiha, "disinji, noti u abbozzi magħmulin minn idejh, b'tali mod li l-ebda wieħed ma juri l-għeja li għadda minnha u l-bosta provi li kellhom jgħaddu minn ħsiebu sakemm titfaċċa l-perfezzjoni". L-ewwel disinji attribwiti lill-artista huma kopji magħmula fl-Bażilika Fjorentina ta' <ref target="https://mt.wikipedia.org/wiki/Bażilika_ta'_Santa_Croce">Santa Croce</ref>, tat-<hi rend="italic">Tribut</hi> u l-<hi rend="italic">Konsagrazzjoni</hi> ta' <ref target="https://mt.wikipedia.org/wiki/Masaccio">Masaccio</ref> u t-tpinġija tal-<hi rend="italic">Alkemista</hi>, invenzjoni tiegħu stess (issa fil-<ref target="https://mt.wikipedia.org/wiki/British_Museum">British Museum</ref>), u kopja ta' <ref target="https://mt.wikipedia.org/wiki/Giotto">Giotto</ref> miżmuma fil-<ref target="https://mt.wikipedia.org/wiki/Louvre">Louvre</ref>, kollha miż-żmien tal-istudji tiegħu fil-palazz ta' Lorenzo il Magnifico, madwar is-sena 1490.<ref target="https://mt.wikipedia.org/wiki/Il-Paġna_prinċipali#cite_note-106">[106]</ref></p>
Il-Battalja ta' Cascina

<p>It-teknika ta' Mikelanġlu tidher bit-<hi rend="italic">terribbiltá</hi> tagħha fix-xogħol għad-dekorazzjoni tas-sala tal-Gran Kunsill tal-<ref target="https://mt.wikipedia.org/wiki/Palazzo_Vecchio">Palazzo Vecchio</ref>. Fis-sena 1503, il-gvern Repubblikan ġdid, fl-okkażjoni tal-ħatra ta' <ref target="https://mt.wikipedia.org/wiki/Piero_Soderini">Piero Soderini</ref> bħala <hi rend="italic">Gonfaloniere</hi>, iddeċieda li jżejjen din is-sala bl-affreski, u għal dan il-għan qabbad lil <ref target="https://mt.wikipedia.org/wiki/Leonardo_da_Vinci">Leonardo da Vinci</ref> biex ipinġi rappreżentazzjoni ta' <hi rend="italic">Il-Battalja ta' Anghiari</hi> u lil Mikelanġlu biex ipinġi <hi rend="italic">Il-Battalja ta' Cascina</hi> fuq il-ħajt ta' faċċata, u hekk ġew wiċċ imb'wiċċ l-akbar żewġ artisti tal-epoka. Mikelanġlu beda jaħdem fuq il-kartuna għal dan l-affresk, kif stqarr hu stess, fl-1504 wara li kien diġà rċieva żewġ pagamenti. It-tema hi spirata mill-Kronaka ta' Filippo Villani, li rrakonta x'ġara meta fl-1364 it-truppi ta' Firenze kienu qegħdin jattakkaw l-belt ta' <ref target="https://mt.wikipedia.org/wiki/Pisa">Pisa</ref> qrib <ref target="https://mt.wikipedia.org/wiki/Cascina">Cascina</ref>. Minħabba s-sħana qawwija, is-suldati neżgħu għarwenin biex imorru jgħumu fix-xmara <ref target="https://mt.wikipedia.org/wiki/Arno">Arno</ref>. Għalkemm il-Piżani ħadu din l-opportunità biex jattakawhom f'dak il-mument, xorta waħda rebħu l-Fjorentini. F'din il-pittura Mikelanġlu wera l-ħila li kellu fir-rappreżentazzjoni tan-nudi u l-moviment dinamiku u wkoll l-oriġinalità li teżawri l-possibilitajiet ta' espressjoni kollha, b'varjetà ta' tekniki; xi figuri huma delinjati bil-karbonċin u oħrajn waqt li għandhom linji qawwijin huma sfumati u mdawlin bil-ġibs. </p>
<p>Meta kellu jmur Ruma għax sejjaħlu l-Papa Ġulju II, l-artista telaq ix-xogħol fuq il-kartuna. L-affresk ta' Leonardo da Vinci fis-sala tal-Gran Kunsill, <hi rend="italic">Il-Battalja ta' Anghiari</hi> ma damx ma tgħarraq u nqered, u jitfakkar biss minn kopja tal-parti ċentrali li għamel <ref target="https://mt.wikipedia.org/wiki/Peter_Paul_Rubens">Rubens</ref>. Hemm ukoll kopja tal-parti ċentrali tal-<hi rend="italic">Battalja ta' Cascina</hi> li għamel <ref target="https://mt.wikipedia.org/wiki/Bastiano_da_Sangallo">Bastiano da Sangallo</ref>.</p>
<p>Fis-sena 1515, matul żjara ġo Firenze tal-<ref target="https://mt.wikipedia.org/wiki/Papa_Ljun_X">Papa Ljun X</ref>, sar tiżjin tal-belt kollha bbażat fuq <hi rend="italic">Il-Battalja ta Cascina</hi> ta' Mikelanġlu. X'aktarx li l-kartuna ingħatat lil bosta artisti differenti biex jikkupjawha u jżejnu l-belt b'disinji minnha għall-miġja tal-papa. Fil-<ref target="https://mt.wikipedia.org/wiki/British_Museum">British Museum</ref> u fil-kollezzjoni tal-<ref target="https://mt.wikipedia.org/wiki/Uffizi">Uffizi</ref> hemm miżmumin studji ta' figuri individwali għal dan l-abbozz ta' Mikelanġlu. Vasari iddeskriva hekk id-disinn sħiħ:</p>
<p><hi rend="bold">“</hi>Mikelanġlu imlieh irġiel għarwenin jgħumu fix-xmara Arno minħabba s-sħana, fil-mument li s-suldati ntebħu bl-attakk li ġej fuqhom. U kif is-suldati kienu ħerġin jiġru mill-ilma biex jilbsu, l-id ispirata ta' Mikelanġlu pinġiethom, xi wħud jarmaw ruħhom bl-għaġla biex jgħinu lil sħabhom, oħrajn jorbtu l-kurazza u jxiddu biċċiet ta' armatura, u qatta kbira minnhom jintefgħu fil-battalja fuq iż-żwiemel … Meta raw dan l-abbozz, l-artisti l-oħra baqgħu ċċassati bl-ammirazzjoni u l-iskantament, għaliex kienet rivelazzjoni tal-quċċata ta' x'jista' jitwettaq fl-arti tal-tpinġija. Dawk li raw dawn il-figuri ispirati stqarrew li l-ebda artista ma kien żebaqhom, lanqas Mikelanġlu stess, u ħadd, qatt qatt, mhu ħa jilħaq din il-perfezzjoni.<hi rend="bold">”</hi></p>
—Vasari, 1550<ref target="https://mt.wikipedia.org/wiki/Il-Paġna_prinċipali#cite_note-107">[107]</ref>
Is-swar ta' Firenze
<figure><caption>Studju tal-fortifikazzjoni tas-swar tal-Porta al Prato d'Ognissanti</caption></figure>
<p>Wara li t-tkeċċew il-Medici fl-1527 u twaqqfet ir-repubblika ġdida ta' Firenze fis-6 ta' April 1529, Mikelanġlu nħatar "gvernatur u prokuratur ġenerali tal-fortifikazzjonijiet", u għamel ħiltu kollha biex itejjeb is-swar Fjorentini. Id-disinji f'Casa Buonarroti huma kollha studji għall-<ref target="https://mt.wikipedia.org/wiki/Bastjun">bastjuni</ref> tal-bibien u tal-angoli tas-swar medjevali. Dak tal-angolu tal-Porta al Prato d'Ognissanti, fil-parti tal-Punent ta' Firenze hu wieħed notevoli għad-dettalji li fih.<ref target="https://mt.wikipedia.org/wiki/Il-Paġna_prinċipali#cite_note-108">[108]</ref></p>
<p>Mikelanġlu kkonċentra ħsiebu fuq id-difiża tal-belt u wera oriġinalità kbira f'din il-klassi ta' disinji li huma l-uniċi disinji militari, flimkien ma' xi oħrajn ta' Leonardo da Vinci. Fihom stabbilixxa t-trajettorji tal-balal tal-kanuni u l-firxa tagħhom. Is-swar kienu aktar difensivi milli offensivi u għalhekk fid-disinji kellhom għadd kbir ta' bastjuni ppuntati ħerġin 'il barra biex id-difensuri kienu jistgħu jilħqu fil-bogħod sewwa. L-ideat ta' Mikelanġlu ma kellhomx jiġu aċċettati, u f'xi wħud mid-disinji tiegħu tal-aħħar perjodu naraw it-tneħħija ta' punti għomja li ma setgħux jiġu protetti, kif x'aktarx qalulu xi esperti militari. Dawn l-aħħar disinji, l-eqreb għal dawk użati aktar tard fl-epoka tal-<ref target="https://mt.wikipedia.org/wiki/Barokk">Barokk</ref> jixbhu ħafna lil dawk proposti mill-<ref target="https://mt.wikipedia.org/wiki/Inġinier">inġinier</ref> militari <ref target="https://mt.wikipedia.org/wiki/Sébastien_Le_Prestre_de_Vauban">Vauban</ref> fix-xogħol tiegħu <hi rend="italic">Manière de Fortier</hi> tas-sena 1689.<ref target="https://mt.wikipedia.org/wiki/Il-Paġna_prinċipali#cite_note-109">[109]</ref></p>
Disinji oħra
<figure><caption><hi rend="italic">L-Irxoxt</hi> (1520–1525) mill-kollezzjoni rjali ta' Windsor Castle</caption></figure>
<figure><caption><hi rend="italic">Epifanija</hi>, tpinġija ta' Mikelanġlu miżmuma fil-<ref target="https://mt.wikipedia.org/wiki/British_Museum">British Museum</ref> f'<ref target="https://mt.wikipedia.org/wiki/Londra">Londra</ref></caption></figure>
<figure><caption><hi rend="italic">Pietà</hi>, tpinġija mitluba minn Vittoria Colonna</caption></figure>
<p>Għas-saqaf tal-Kappella Sistina, l-artista għamel sensiela ta' disinji bħala abbozzi, li fihom jidhru t-traċċi tal-manjeriżmu diġà karatteristiku ta' Mikelanġlu. Fost dan il-grupp hemm l-studji għan-nudi, miżmumin fil-<ref target="https://mt.wikipedia.org/wiki/British_Museum">British Museum</ref> ta' <ref target="https://mt.wikipedia.org/wiki/Londra">Londra</ref>, l-istudji għas-<hi rend="italic">Sibilla Libica</hi>, b'verżjonijiet differenti li qegħdin fil-<ref target="https://mt.wikipedia.org/wiki/Metropolitan_Museum_of_Art">Metropolitan Museum of Art</ref> fi <ref target="https://mt.wikipedia.org/wiki/New_York">New York</ref>, diversi studji ta' figuri, <ref target="https://mt.wikipedia.org/wiki/Sangwinja">sangwinja</ref> ta' <hi rend="italic">Kristu fil-Limbu</hi> u ftit disinji fuq it-tema tal-<hi rend="italic">Qawmien</hi>.<ref target="https://mt.wikipedia.org/wiki/Il-Paġna_prinċipali#cite_note-110">[110]</ref></p>
<p>Fil-bidu tas-seklu 15, fl-Italja daħal tip ta' disinn magħmul b'perfezzjoni kbira, biex jingħata bħala rigali. <ref target="https://mt.wikipedia.org/wiki/Leonardo_da_Vinci">Leonardo da Vinci</ref>, fl-1500, għamel sensiela minn dawn biex joffrihom lil wieħed mill-patruni tiegħu. Mikelanġlu wkoll pinġa bosta sensieli, li rregala lil żgħażagħ li ħassu miġbud b'mod speċjali lejhom, imma l-akbar parti minnhom kienu għaż-żagħżugħ maħbub tiegħu Tommaso Cavalieri,<ref target="https://mt.wikipedia.org/wiki/Il-Paġna_prinċipali#cite_note-111">[111]</ref> li Vasari iġġustifika bħala eżerċizzju ta' tagħlim:</p>
<p><hi rend="bold">“</hi>… sabiex jitgħallem ipinġi, għamillu ħafna mudelli, impinġijin bil-lapes iswed u aħmar, ta' rjus t'allat, u wara tpinġija ta' <hi rend="italic"><ref target="https://mt.wikipedia.org/wiki/Ganimede_(mitoloġija)">Ganimede</ref></hi> mtella' lejn is-sema mill-għasfur ta' <ref target="https://mt.wikipedia.org/wiki/Ġove_(mitoloġija)">Ġove</ref>, ta' <ref target="https://mt.wikipedia.org/wiki/Tizju">Tizju</ref> bl-ajkla tikollu l-fwied, <hi rend="italic">Il-waqa' tal-karru tax-Xemx</hi> ma' <ref target="https://mt.wikipedia.org/wiki/Fetone">Fetone</ref> u <hi rend="italic">Bakkanalja tat-tfal</hi>, kollha xogħlijiet eċċezzjonali, tpinġijiet li qatt ma kien hemm tajbin daqshom.<ref target="https://mt.wikipedia.org/wiki/Il-Paġna_prinċipali#cite_note-112">[112]</ref><hi rend="bold">”</hi></p>
<p>It-trasformazzjoni fl-istil ta' Mikelanġlu tidher ċara fit-tpinġija tal-<hi rend="italic">Pietà</hi> li rregala lil <ref target="https://mt.wikipedia.org/wiki/Vittoria_Colonna">Vittoria Colonna</ref> madwar l-1540. F'dan ix-xogħol, il-figura ta' Kristu hi trattata b'delikatezza kbira. Fiha simmetrija organika ma' ommu Marija tħares lejn is-sema: hi b'dirgħajha mgħollijin f'nofs salib, filwaqt li binha għandu dirgħajh imniżżlin. Il-kompożizzjoni simmetrika hi msaħħa miż-żewġt anġli fil-ġenb u s-salib fl-isfond li jaqsam il-kartuna f'żewġ nofsijiet ugwali. Hemm iskrizzjoni meħuda mill-<hi rend="italic">Paradiso</hi> tal-<ref target="https://mt.wikipedia.org/wiki/Kummiedja_Divina">Kummiedja Divina</ref> ta' <ref target="https://mt.wikipedia.org/wiki/Dante_Alighieri">Dante</ref>: "Non vi si pensa quanto sangue costa" (Ma jaħsbux kemm tiswa demm)<hi rend="italic">.<ref target="https://mt.wikipedia.org/wiki/Il-Paġna_prinċipali#cite_note-113">[113]</ref></hi></p>
<p>Baqa' ħafna tpinġijiet, speċjalment bil-<ref target="https://mt.wikipedia.org/wiki/Ġibs">ġibs</ref> aħmar:</p>
<list type="unordered"><item><hi rend="italic">Studju: Sant'Anna</hi>, madwar l-1505, <ref target="https://mt.wikipedia.org/wiki/Louvre">Musée du Louvre</ref>, <ref target="https://mt.wikipedia.org/wiki/Pariġi">Pariġi</ref>.</item>
<item><hi rend="italic">Ras ideali</hi>, tpinġija bil-ġibs aħmar, madwar l-1533, <ref target="https://mt.wikipedia.org/wiki/Ashmolean_Museum">Ashmolean Museum</ref>, <ref target="https://mt.wikipedia.org/wiki/Oxford">Oxford</ref>.</item>
<item><hi rend="italic">Żewġ irġiel għarwiena jitqagħbdu</hi>, madwar l-1545–1550, Musée du Louvre, Pariġi.</item>
<item><hi rend="italic">Kruċifissjoni</hi>, 1550–1555, Musée du Louvre, Pariġi.</item>
<item><hi rend="italic">Epifanija</hi>, 1550–1553, <ref target="https://mt.wikipedia.org/wiki/British_Museum">British Museum</ref>, <ref target="https://mt.wikipedia.org/wiki/Londra">Londra</ref>.</item>
<item><hi rend="italic">Inżul mis-Salib</hi>, tpinġija bil-ġibs aħmar, madwar l-1555, Ashmolean Museum, Oxford.</item>
<item><hi rend="italic">Studju ta' raġel għarwien</hi>, tpinġija bil-pinna, Musée du Louvre, Pariġi.</item>
<item><hi rend="italic">Studju ta' wċuħ bil-profil mix-xellug</hi>, <hi rend="italic">Studju ta' raġel mil-lemin, is-sider u parti mid-driegħ ta' fuq tar-raġel</hi> u <hi rend="italic">Studju ta' driegħ leminija ta' raġel</hi>. It-tlieta qegħdin fil-<ref target="https://mt.wikipedia.org/wiki/Museo_del_Prado">Museo del Prado</ref>, li kisibhom fl-1931 imħollijin fil-wirt ta' Fernández-Durán. L-aħħar tnejn, preparatorji għall-Kappella Sistina, ġew identifikati bħala xogħlijiet ta' Mikelanġlu fl-2004.<ref target="https://mt.wikipedia.org/wiki/Il-Paġna_prinċipali#cite_note-114">[114]</ref><ref target="https://mt.wikipedia.org/wiki/Il-Paġna_prinċipali#cite_note-115">[115]</ref></item></list>

Xogħol poetiku
<figure><caption>Skizz f'sunett dirett lil ħabibu Giovanni da Pistoia (1510)</caption></figure>
<p>Bħala poeta, Mikelanġlu ħalla tliet mitt kompożizzjoni li għandhom post prominenti fil-lirika tas-seklu 16 u li fihom jispikkaw ton enerġiku u awster u tensjoni kontinwa li toħloq immedjatezza espressiva ħerqana. Il-forom metriċi l-aktar abbundanti huma s-<ref target="https://mt.wikipedia.org/wiki/Sunett">sunett</ref> u l-<ref target="https://mt.wikipedia.org/wiki/Madrigal_(poeżija)">madrigal</ref>, iżda kiteb ukoll xi terzini. Skont Ascanio Condivi, Mikelanġlu iddedika s-sena 1503 għall-qari "... qatta' xi ħin ma jagħmel xejn fl-arti tal-iskultura, biex jintefa' fuq il-qari ta' poeti u oraturi bil-vernakular, u jikteb sunetti għall-pjaċir tiegħu".<ref target="https://mt.wikipedia.org/wiki/Il-Paġna_prinċipali#cite_note-116">[116]</ref></p>
<p>Il-formazzjoni tiegħu fil-palazz ta' <ref target="https://mt.wikipedia.org/wiki/Lorenzo_il_Magnifico">Lorenzo il Magnifico</ref> msejsa fuq il-ħsieb <ref target="https://mt.wikipedia.org/wiki/Neoplatoniżmu">Neoplatoniku</ref> tal-umanisti <ref target="https://mt.wikipedia.org/wiki/Giovanni_Pico_della_Mirandola">Pico della Mirandola</ref> u <ref target="https://mt.wikipedia.org/wiki/Marsilio_Ficino">Ficino</ref> tispjega aħjar il-poeżija ta' Mikelanġlu,<ref target="https://mt.wikipedia.org/wiki/Il-Paġna_prinċipali#cite_note-117">[117]</ref> bl-iskuntentizza kbira bih innfisu u b'madwaru li dejjem kellu, bl-idea "tal-preżenza tal-ispiritwalità fil-materjal", bl-entużjażmu tiegħu għall-estetika u s-sbuħija. Bil-poeżija, l-artista seta' jesprimi l-imħabbiet kollha tiegħu u d-dubji reliġjużi li kellu. L-ewwel sunetti kienu fuq ħwejjeġ li kellhom x'jaqsmu max-xogħol artistiku tiegħu, bħal dak fuq l-istatwa ta' <hi rend="italic">Il-Lejl</hi> fil-qabar tal-Medici, li jgħid:<ref target="https://mt.wikipedia.org/wiki/Il-Paġna_prinċipali#cite_note-118">[118]</ref></p>
<p><hi rend="bold">“</hi>L-irqad għalija hena, l-iżjed li jien tal-ġebel,
u li l-ħażen u l-ħdura iebsa,
ma narahomx, ma nismagħhomx, hi x-xorti kbira tiegħi:
għalhekk tqajjimnix, tkellem bilmod!"
<hi rend="bold">”</hi></p>
<p>Xi sunnetti oħra kienu iżjed ċajtiera bħal dak li kiteb lil ħabibu Giovanni da Pistoia, madwar l-1510, waqt li kien qiegħed ipinġi s-saqaf tal-<ref target="https://mt.wikipedia.org/wiki/Kapella_Sistina">Kapella Sistina</ref>. Fuq il-karta fejn kiteb dan is-sunett insibu skizz tal-pittur biż-żebgħa ċċarċar fuq wiċċu u fis-sunett ixebbaħ wiċċu ma' "paviment rikk" u ddeskriva kif tgħawweġ u mbaram biex jaħdem fuq is-saqaf. Jitlob lil ħabibu: "Il-pittura mejta tiegħi iddefendi issa Giovanni, u unuri, għax ma nħossnix f'posti, m'iniex pittur."<ref target="https://mt.wikipedia.org/wiki/Il-Paġna_prinċipali#cite_note-119">[119]</ref></p>
<p>Aktar tard u aktar numerużi hemm dawk miktuba lil Tommaso Cavaliere, ispirati minn <ref target="https://mt.wikipedia.org/wiki/Petrarca">Petrarca</ref>. L-ewwel wieħed bid-data tal-1532, jitkellem bil-miftuħ dwar l-imħabba lejn Tommaso u nistgħu inħossu kemm kienet kbira din il-passjoni ta' Mikelanġlu:<ref target="https://mt.wikipedia.org/wiki/Il-Paġna_prinċipali#cite_note-120">[120]</ref></p>
<p><hi rend="bold">“</hi>Ħa jieqfu għal mument il-ħin, u s-sigħat,
il-jum u x-xemx fil-mogħdija antika tagħha,
sabiex ngħannaq u mhux għax jistħoqqli,
il-mixtieq ħelu sinjur tiegħi
għal dejjem f'dawn id-dirgħajn indenji u lesti.<hi rend="bold">”</hi></p>
<p>It-tifħir żejjed liż-żagħżugħ tidher ukoll fl-ittra indirizzata lilu bid-data tal-1 ta' Jannar 1533, fejn Mikelanġlu jiddikjara:</p>
<p><hi rend="bold">“</hi>Għalhekk Sinjur, l-uniku dawl fid-dinja fl-era tagħna, ma tistax tkun sodisfatt bil-ħidma ta' bniedem ieħor għaliex  m'hemm ħadd li jixbħek, jew daqsek … Għandi niket kbir għax ma nistax inġib lura l-imgħoddi tiegħi, u b'dan il-mod nista' nkun ta' servizz għal aktar żmien. Kif inhi, nista' noffri biss il-futur tiegħi li hu qasir għax jien xiħ … Dak kollu li għandi ngħidlek. Aqra qalbi billi l-pinna m'għandhiex ħila tesprimi ruħha sewwa.<hi rend="bold">”</hi></p>
<p>Jew f'din l-oħra: "Ismek jitmali qalbi u ruħi, u jimla 'l-waħda u 'l-oħra bi ħlewwa kbira, hekk li ma nħossx la n-niket u lanqas il-biża tal-mewt waqt li niftakar fih.<ref target="https://mt.wikipedia.org/wiki/Il-Paġna_prinċipali#cite_note-121">[121]</ref></p>
<p>Il-poeżiji li ddedika lil <ref target="https://mt.wikipedia.org/wiki/Vittoria_Colonna">Vittoria Colonna</ref> kienu fil-parti l-kbira ta' tema reliġjuża, it-tnejn fihom tħassib dwaru nnifsu, u jikkonċentraw fuq id-dnub u s-salvazzjoni eterna, b'ton ta' dieqa u mrar. F'madrigal jiddeskrivi lil ħabiba bħala "tassew messaġġiera bejnu u s-sema, mara divina li lilha jitlob ħniena u kondexxenza biex bihom jerfa' l-miżerja tiegħu għall-għoli tal-mogħdija mħarbta lejn l-hena".<ref target="https://mt.wikipedia.org/wiki/Il-Paġna_prinċipali#cite_note-122">[122]</ref></p>
<p>L-aktar ħaġa interessanti fil-poeżiji ta' din l-epoka huwa s-sinteżi li għamel Mikelanġlu tat-teoriji Neoplatoniċi u l-prattika tal-Kristjaneżmu. Meta mietet Vittoria, Mikelanġlu sab ruħu fi stat, skont Condivi, "fejn matul żmien twil deher qisu miġnun", daħal f'tip ta' kurrent imkarkar mill-ossessjonijiet reliġjużi tiegħu. Dan kollu ġiegħlu jikteb sensiela ta' poeżiji pessimisti li fihom b'mod radikali spjega d-diżappunt assolut tal-valur tal-arti.<ref target="https://mt.wikipedia.org/wiki/Il-Paġna_prinċipali#cite_note-123">[123]</ref></p>
<p>L-ewwel edizzjoni tal-poeżija tiegħu ħarġet fis-sena 1623 minn neputih, Mikelanġlu ż-Żgħir. Kienet editjata ħafna u fiha l-pronomi maskili inbidlu f'femminili.<ref target="https://mt.wikipedia.org/wiki/Il-Paġna_prinċipali#cite_note-124">[124]</ref> Din il-konfużjoni damet sal-edizzjoni tal-1863 minn Cesare Guasti, fejn mit-testi oriġinali ġiet iċċarata t-tifsira tal-poeżija indirizzata lil Tommaso Cavalieri.<ref target="https://mt.wikipedia.org/wiki/Il-Paġna_prinċipali#cite_note-125">[125]</ref> Fost oħrajn, saru traduzzjonijiet tal-poeżija ta' Mikelanġlu minn awturi tat-tip tal-<ref target="https://mt.wikipedia.org/wiki/Filosfu">filosfu</ref> Amerikan <ref target="https://mt.wikipedia.org/wiki/Ralph_Waldo_Emerson">Ralph Waldo Emerson</ref> fis-seklu 19.</p>
Valutazzjoni
<figure><caption><hi rend="italic">L-Aħħar Ġudizzju</hi></caption></figure>
<p>Ix-xogħol ta' Mikelanġlu, meqjus mill-kontemporanji tiegħu bħala l-quċċata tal-arti tar-Rinaxximent, kien ukoll it-tmiem drammatiku tagħha. L-iskulturi, il-pitturi u l-arkitettura tiegħu kienu ammirati iżjed minn kollox u meqjusin bħala kreazzjonijiet superjuri għal dawk tal-antiki u ogħla min-natura stess. Iżda Mikelanġlu kien għadu ħaj meta bdiet il-kontroversja bejn dawk li kienu jfaħħru l-arti tiegħu u l-kritiċi tagħha, li maqdru n-nuqqas ta' proporzjon u naturalezza, b'kuntrast qawwi mal-grazzja u l-eleganza tal-arti ta' <ref target="https://mt.wikipedia.org/wiki/Raffaello_Sanzio">Raffaello</ref>. Lodovico Dolce fis-sena 1557, sejjaħ in-nudi ta' Mikelanġlu monotoni mqabbla mas-sbuħija u l-ħlewwa tax-xogħlijiet ta' Raffaello. Kien ikkritikat ukoll mill-knisja Taljana, matul it-tieni nofs tas-seklu 16, minħabba li x-xogħlijiet tiegħu ma kinux skont ir-regoli ġodda tal-Kunċilju ta' Trentu. Min-nofs is-seklu 18, il-kritika nqalbet f'adorazzjoni totali tal-arti tiegħu.<ref target="https://mt.wikipedia.org/wiki/Il-Paġna_prinċipali#cite_note-126">[126]</ref></p>
<p>Minħabba l-karattru profondament reliġjuż u l-ġenju tiegħu, Mikelanġlu sar meqjus bħala leġġenda, u kif ġie innutat qabel, xi kritiċi kienu tal-fehma li bis-sengħa li kellu fit-teknika tal-klassiċi seta' jiżboq anki lil dawn. Il-manjiera impulsiva tiegħu wasslitu biex f'żgħożitu jiddedika ruħu għal forom tal-arti, prinċipalment skulturali, fejn l-artista għandu prossimità mill-ikbar mal-ħidma tiegħu u ekk issir parti minnu, ħaġa li tintilef fl-arkitettura li l-Papa inkarigah biha ħafna drabi, l-iżjed fit-tieni fażi ta' ħajtu. L-ideat tiegħu niedew il-wasla immineti tal-<ref target="https://mt.wikipedia.org/wiki/Arkitettura_Barokka">arkitettura Barokka</ref>.<ref target="https://mt.wikipedia.org/wiki/Il-Paġna_prinċipali#cite_note-127">[127]</ref></p>
<p>L-affreski fuq is-saqaf tal-Kappella Sistina jirrappreżentaw il-viżjoni perfetta tat-twemmin neo-Platoniku tiegħu, li jisħaq li s-sbuħija tal-figura umana għandha karattru divin. Dan l-istess twemmin insibuh fis-sinjifikat tal-oqbra tal-Medici, fejn il-parti t'isfel tissimbolizza d-dinja materjali b'kuntrast mal-arkitettura imdawwla mill-koppla tas-sagristija l-ġdida, li tirrappreżenta d-dinja spiritwali.<ref target="https://mt.wikipedia.org/wiki/Il-Paġna_prinċipali#cite_note-DDAA-41">[41]</ref></p>
<p>Bħala pittur, kellu influwenza profonda fuq il-ġenerazzjoni <ref target="https://mt.wikipedia.org/wiki/Manieriżmu">Manierista</ref> ta' wara. Pereżempju, <ref target="https://mt.wikipedia.org/wiki/Tintoretto">Tintoretto</ref> kien influwenzat ħafna minnu fil-forom anatomiċi tal-iġsma u l-qagħdiet mibrumin, skorċjati u sfurzati. Fil-pjanta tiegħu tal-Bażilika tal-Vatikan, fejn ħadem għal kważi għoxrin sena minn ħajtu, issimplifika id-disinn li kien fassal għaliha <ref target="https://mt.wikipedia.org/wiki/Donato_d'Angelo_Bramante">Bramante</ref>, filwaqt li żamm l-istruttura f'salib Grieg u l-koppla kbira. Mikelanġlu ħoloq spazji madwar l-elementi ewlenin fuq kollox il-koppla, l-element dominanti tal-bini.</p>
<p>Fil-każ tal-iskultura, <hi rend="italic">David</hi> ma jirrappreżentax ritorn għal mudelli tal-<ref target="https://mt.wikipedia.org/wiki/Antikità_Greko-Rumana">antikità Greko-Rumana</ref> iżda, għall-ewwel darba, xogħol li jiżboqhom. Ħafna mix-xogħlijiet tiegħu mhumiex lesti (<hi rend="italic">non finiti</hi> bit-<ref target="https://mt.wikipedia.org/wiki/Lingwa_Taljana">Taljan</ref>), iżda għandna niddistingwu bejn dawk li fihom l-awtur, intenzjonalment ħalla partijiet mhux magħmulin, bħal fit-tondi <hi rend="italic">Taddei</hi> u <hi rend="italic">Pitti</hi>, u dawk l-oħrajn li ma tlestewx minħabba fatturi esterni.</p>
Fl-arti l-oħra
<p>Saru diversi films fuq il-ħajja ta' Mikelanġlu. L-iżjed wieħed magħruf huwa x'aktarx il-film <hi rend="italic"><ref target="https://mt.wikipedia.org/wiki/The_Agony_and_the_Ecstasy">The Agony and the Ecstasy</ref></hi> (<hi rend="italic">L-Agunija u l-Estasi</hi>, 1965), ibbażat fuq ir-rumanz ta' <ref target="https://mt.wikipedia.org/wiki/Irving_Stone">Irving Stone</ref> u dirett minn <ref target="https://mt.wikipedia.org/wiki/Carol_Reed">Carol Reed</ref> li fih <ref target="https://mt.wikipedia.org/wiki/Charlton_Heston">Charlton Heston</ref> jaħdem il-parti ta' Mikelanġlu u <ref target="https://mt.wikipedia.org/wiki/Rex_Harrison">Rex Harrison</ref> il-parti tal-Papa Ġulju II.</p>
<p>Fl-1982, <ref target="https://mt.wikipedia.org/wiki/Asterojde">asterojde</ref> li sab <ref target="https://mt.wikipedia.org/wiki/Edward_Bowell">Edward Bowell</ref> issemmiet <hi rend="italic"><ref target="https://mt.wikipedia.org/wiki/3001_Michelangelo">3001 Michelangelo</ref></hi>.<ref target="https://mt.wikipedia.org/wiki/Il-Paġna_prinċipali#cite_note-128">[128]</ref> Hemm ukoll <ref target="https://mt.wikipedia.org/wiki/Kratere">kratere</ref> fuq il-pjaneta <ref target="https://mt.wikipedia.org/wiki/Merkurju_(pjaneta)">Merkurju</ref> bl-isem ta' <hi rend="italic">Michelangelo</hi>.<ref target="https://mt.wikipedia.org/wiki/Il-Paġna_prinċipali#cite_note-129">[129]</ref></p>
<p>L-istazzjoni televiżiv Taljan <ref target="https://mt.wikipedia.org/wiki/RAI">RAI</ref>, fl-1990, għamel serje dokumentarja fuq il-ħajja ta' Mikelanġlu bit-titlu <hi rend="italic">La Primavera de Michelangelo</hi> (Ir-Rebbiegħa ta' Mikelanġlu), ispirata mill-ktieb <hi rend="italic">Una Stagione dei Giganti</hi> (Staġun tal-Ġganti) ta' Vicenzo Labella. Dan l-awtur flimkien ma' Julian Bond ħa ħsieb il-kitba tad-dokumentarju li kien dirett minn Jerry Londo u jaħdem fih bħala attur protagonista Mark Frankel. Ħafna mill-poeżiji tiegħu ġew adattati għal mużika fil-forma ta' <ref target="https://mt.wikipedia.org/wiki/Lied">lied</ref>. L-iżjed magħrufin fosthom huma dawk ta' <ref target="https://mt.wikipedia.org/wiki/Dmitrij_Šostakovič">Dmitrij Šostakovič</ref>, irrekordjati minn <ref target="https://mt.wikipedia.org/wiki/Dietrich_Fischer-Dieskau">Dietrich Fischer-Dieskau</ref>.<ref target="https://mt.wikipedia.org/wiki/Il-Paġna_prinċipali#cite_note-130">[130]</ref></p>


Bibljografija
<list type="unordered"><item>(EN)  Ackerman, James S (1986).  University of Chicago Press (ed.). <hi rend="italic">The Architecture of Michelangelo</hi>. <ref target="https://mt.wikipedia.org/wiki/Special:BookSources/9780226002408">ISBN 978-0-226-00240-8</ref>.</item>
<item>(ES)  Arbour, Renée (1966).  Daimon, Barċelona (ed.). <hi rend="italic">Miguel Ángel</hi>.</item>
<item>(EN)  Baldini, Umberto u Perugi Liberto (1982).  Rizzoli (ed.). <ref target="http://books.google.com/?id=pCEWAQAAIAAJ"><hi rend="italic">The Sculpture of Michelangelo</hi></ref>. <ref target="https://mt.wikipedia.org/wiki/Special:BookSources/084780447X">ISBN 0-8478-0447-X</ref>.</item>
<item>(ES)  Berti, Luciano (1978).  Teide, Barċelona (ed.). <hi rend="italic">Miguel Ángel: Los dibujos</hi>. <ref target="https://mt.wikipedia.org/wiki/Special:BookSources/8430781633">ISBN  84-307-8163-3</ref>.</item>
<item>(ES)  Bozal, Valeriano (1983).  Carroggio, Barċelona (ed.). <hi rend="italic">Historia del Arte: La escultura</hi>. <ref target="https://mt.wikipedia.org/wiki/Special:BookSources/8472543137">ISBN  84-7254-313-7</ref>.</item>
<item>(ES)  Clément, Charles (1892).  S. Low, Marston, Searle, &amp; Rivington, ltd. Londra (ed.). <ref target="http://books.google.com/?id=G-sDAAAAYAAJ&amp;printsec=frontcover&amp;dq=michelangelo">Michelangelo</ref>.Ċitazzjoni għandu parametr mhux magħruf u vojt: |authorlink= (<ref target="https://mt.wikipedia.org/wiki/Għajnuna:Żbalji_CS1#param_unknown_empty">għajnuna</ref>)Manutenzjoni CS1: iktar minn isem wieħed: editors list (<ref target="https://mt.wikipedia.org/wiki/Kategorija:Manutenzjoni_CS1:_iktar_minn_isem_wieħed:_editors_list">link</ref>)</item>
<item>(EN)  (EN)  Condivi, Ascanio (1553).  Pennsylvania State University Press (ed.). <hi rend="italic">The Life of Michelangelo</hi>. <ref target="https://mt.wikipedia.org/wiki/Special:BookSources/0271018534">ISBN 0-271-01853-4</ref>.</item>
<item>(ES)  De Angelis d'Ossat, Guglielmo (1978).  Teide, Barċelona (ed.). <hi rend="italic">Miguel Ángel: La arquitectura</hi>. <ref target="https://mt.wikipedia.org/wiki/Special:BookSources/8430781633">ISBN  84-307-8163-3</ref>.</item>
<item>(ES)  De Feo, Francesco (1978).  Teide, Barelona (ed.). <hi rend="italic">Miguel Ángel: Nota biográfica</hi>. <ref target="https://mt.wikipedia.org/wiki/Special:BookSources/8430781633">ISBN 84-307-8163-3</ref>.</item>
<item>(EN)  Einem, Herbert von, <hi rend="italic">Michelangelo</hi>. Trans. Ronald Taylor , Methuen, Londra, 1973</item>
<item>(ES)  Garin, Eugenio (1978).  Teide, Barċelona (ed.). <hi rend="italic">Miguel Ángel: El pensamiento</hi>. <ref target="https://mt.wikipedia.org/wiki/Special:BookSources/8430781633">ISBN  84-307-8163-3</ref>.</item>
<item>(EN)  Gilbert, Creighton, <hi rend="italic">Michelangelo On and Off the Sistine Ceiling</hi>. George Braziller, New York, 1994</item>
<item>(ES)  Girardi, Enzo Noè (1978).  Teide, Barċelona (ed.). <hi rend="italic">Miguel Ángel: Las cartas y las rimas</hi>. <ref target="https://mt.wikipedia.org/wiki/Special:BookSources/8430781633">ISBN  84-307-8163-3</ref>.</item>
<item>(ES)  González Prieto, Antonio / Tello, Antonio (2008).  Sol 90, Barċelona (ed.). <hi rend="italic">Grandes Maestros de la Pintura: Miguel Ángel</hi>. <ref target="https://mt.wikipedia.org/wiki/Special:BookSources/9788498207514">ISBN  978-84-9820-751-4</ref>.Manutenzjoni CS1: iktar minn isem wieħed: authors list (<ref target="https://mt.wikipedia.org/wiki/Kategorija:Manutenzjoni_CS1:_iktar_minn_isem_wieħed:_authors_list">link</ref>)</item>
<item>(ES)  Hernández Perera, Jesús (1988).  Planeta, Barċelona (ed.). <hi rend="italic">Historia Universal del Arte: El Cinquecento italiano</hi>. <ref target="https://mt.wikipedia.org/wiki/Special:BookSources/8432089060">ISBN  84-320-8906-0</ref>.</item>
<item>(EN)  Hibbard, Howard, <hi rend="italic">Michelangelo</hi>. New York: Harper &amp; Row, 1974</item>
<item>(EN)  Hirst, Michael and Jill Dunkerton, <hi rend="italic">The Young Michelangelo: The Artist in Rome 1496–1501</hi> National Gallery Publications, Londra, 1994</item>
<item>(ES)  Hodson, Rupert (2000).  Faenza, Firenze (ed.). <hi rend="italic">Miguel Ángel, escultor</hi>. <ref target="https://mt.wikipedia.org/wiki/Special:BookSources/8881380447">ISBN  88-8138-044-7</ref>.</item>
<item>(EN)  Liebert, Robert (1983).  Yale University Press, New Haven u Londra (ed.). <hi rend="italic">Michelangelo: A Psychoanalytic Study of his Life and Images</hi>. <ref target="https://mt.wikipedia.org/wiki/Special:BookSources/0300027931">ISBN 0-300-02793-1</ref>.</item>
<item>(EN)  Néret, Giles (2000).  Taschen (ed.). <hi rend="italic">Michelangelo</hi>. <ref target="https://mt.wikipedia.org/wiki/Special:BookSources/9783822859766">ISBN 978-3-8228-5976-6</ref>.Parametru mhux magħruf |first= injorat (<ref target="https://mt.wikipedia.org/wiki/Għajnuna:Żbalji_CS1#parameter_ignored">għajnuna</ref>)</item>
<item>(EN)  Pietrangeli, Carlo, et al. <hi rend="italic">The Sistine Chapel: A Glorious Restoration</hi> Harry N. Abrams, New York, 1994</item>
<item>Pijoan, Josep (1966).  Salvat, Barċelona (ed.). <hi rend="italic">Historia del Arte: Vol. 3</hi>.</item>
<item>(EN)  Rolland, Romain (2009).  BiblioLife (ed.). <hi rend="italic">Michelangelo</hi>. <ref target="https://mt.wikipedia.org/wiki/Special:BookSources/1110003536">ISBN 1-110-00353-6</ref>.</item>
<item>Rubiés, Pere (2001).  Altaya, Barċelona (ed.). <hi rend="italic">Los Grandes Maestros de la Pintura: Miguel Ángel</hi>. <ref target="https://mt.wikipedia.org/wiki/Special:BookSources/8448705866">ISBN  84-487-0586-6</ref>.</item>
<item>(EN)  Sala, Charles (1996).  Editions Pierre Terrail (ed.). <hi rend="italic">Michelangelo: Sculptor, Painter, Architect</hi>. <ref target="https://mt.wikipedia.org/wiki/Special:BookSources/9782879390697">ISBN 978-2-87939-069-7</ref>.</item>
<item>(ES)  Salvini, Roberto (1978).  Teide, Barċelona (ed.). <hi rend="italic">Miguel Ángel: La pintura</hi>. <ref target="https://mt.wikipedia.org/wiki/Special:BookSources/8430781633">ISBN  84-307-8163-3</ref>.</item>
<item>(EN)  Saslow, James M., <hi rend="italic">The Poetry of Michelangelo: An Annotated Translation</hi> Yale University Press, New Haven u Londra,1991</item>
<item>(EN)  Seymour, Charles, Jr. <hi rend="italic">Michelangelo: The Sistine Chapel Ceiling</hi>. New York: W. W. Norton, 1972</item>
<item>(EN)  Summers, David, <hi rend="italic">Michelangelo and the Language of Art</hi>. Princeton University Press, 1981</item>
<item>(EN)  Tolnay, Charles de (1947).  Princeton University Press, Princeton, NJ (ed.). <hi rend="italic">The Youth of Michelangelo</hi>.Manutenzjoni CS1: iktar minn isem wieħed: editors list (<ref target="https://mt.wikipedia.org/wiki/Kategorija:Manutenzjoni_CS1:_iktar_minn_isem_wieħed:_editors_list">link</ref>)</item>
<item>(EN)  Tolnay, Charles de, <hi rend="italic">The Art and Thought of Michelangelo</hi>. 5 vols. New York: Pantheon Books, 1964</item>
<item>(EN)  Wilde, Johannes, <hi rend="italic">Michelangelo: Six Lectures</hi>. Clarendon Press, Oxford, 1978</item></list>
Ħoloq esterni


<list type="unordered"><item><ref target="http://maps.google.com/maps/ms?ie=UTF8&amp;hl=en&amp;msa=0&amp;msid=116169465073997154563.00048be50452a4bfbe81b&amp;z=1">Fejn issib ix-xogħlijiet ta' Mikelanġlu ġo Firenze</ref></item>
<item>(EN)  <ref target="http://www.bbc.co.uk/pressoffice/pressreleases/stories/2004/02_february/05/divine_michelangelo_timeline.shtml">Kronoloġija tal-ħajja u l-akbar xogħlijiet ta' Mikelanġlu</ref></item>
<item>(EN)  <ref target="http://www.all-art.org/early_renaissance/michelangelo1.html">Mikelanġlu fuq "History of Art"</ref></item>
<item>(EN)  <ref target="http://www.bluffton.edu/~sullivanm/michel/michel.html">Fotografiji tal-Campidoglio</ref></item>
<item>(EN)  <ref target="http://graphics.stanford.edu/projects/mich/">Il-proġett diġitali Michelangelo</ref></item>
<item>(EN)  <ref target="http://www.britishmuseum.org/explore/online_tours/europe/michelangelos_drawings/michelangelos_drawings.aspx">Wirja speċjali tad-disinji ta' Mikelanġlu fil-British Museum</ref></item>
<item>(ES)  <ref target="http://www.soloarquitectura.com/arquitectos/miguel_angel.html">Mikelanġlu fuq Soloarquitectura.com</ref></item>
<item>(ES)  <ref target="http://www.artehistoria.jcyl.es/v2/personajes/2750.htm">Mikelanġlu fuq Artehistoria.com</ref></item>
<item>(IT)  <ref target="http://www.scultura-italiana.com/Biografie/Michelangelo.htm">Mikelanġlu fuq scultura-italiana.com</ref></item></list>
</text></body></html>