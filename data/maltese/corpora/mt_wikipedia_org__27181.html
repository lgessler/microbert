<html><body><text id="wikipedia_mt_wikipedia_org__27181.html" ns="0" revid="271061" sourceurl="https://mt.wikipedia.org/wiki/Palazz_ta%27_Bettina" title="Palazz ta' Bettina" type="wikipedia">Palazz ta' Bettina<figure><caption>Il-Palazz ta' Bettina</caption></figure>
<p>Il-<hi rend="bold">Palazz ta' Bettina</hi>, magħruf ukoll bħala l-<hi rend="bold">Palazz Dorrell</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> (bil-<ref target="https://mt.wikipedia.org/wiki/Lingwa_Franċiża">Franċiż</ref>: Palais d'Aurel), huwa palazz bi stil ta' <ref target="https://mt.wikipedia.org/wiki/Andrea_Palladio">Palladio</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> tas-<ref target="https://mt.wikipedia.org/wiki/Seklu_XVII">seklu 17</ref> fir-raħal tal-<ref target="https://mt.wikipedia.org/wiki/Gudja">Gudja</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fil-ġnien tiegħu hemm torri msejjaħ it-Torri ta' Xlejli li meta nbena l-palazz ġie mdawwar b'ħajt madwaru.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
<p>Il-Palazz ta' Bettina nbena fi żmien l-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann</ref> mill-Konti Ignatius Francesco Moscati Falsoni Navarra bħala dar għal familtu fl-1670.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-1760 il-palazz inxtara minn Pietro Paolo Falzon d'Aurelle (bl-<ref target="https://mt.wikipedia.org/wiki/Lingwa_Ingliża">Ingliż</ref>: Dorell) li ta wieħed mill-ismijiet tal-palazz. L-isem li ngħata min-nies tal-madwar, "Il-Palazz ta' Bettina", ingħata minħabba li wara Falzon d'Aurelle, wirtet il-palazz bintu, il-Markiża Elisabetta Testaferrata Dorell (imlaqqma Bettina).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>It-Torri ta' Xlejli fil-ġonna tal-palazz</caption></figure>
<p>Il-Palazz serva ta' kwartieri taħt il-forzi <ref target="https://mt.wikipedia.org/wiki/Renju_Unit">Brittaniċi</ref>, taħt il-Ġeneral Graham fi żmien l-imblokk tal-<ref target="https://mt.wikipedia.org/wiki/Malta_taħt_il-Franċiżi">Franċiżi</ref> (1798-1800).</p>
<p>Minn ġewwa, is-saqaf tal-palazz mimli b'affreski mpittra minn <ref target="https://mt.wikipedia.org/wiki/Antonio_Grech">Antonio Grech</ref> (1758-1819), magħruf bħala "Naici" (Antonaci).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Kien l-aħħar binja li ntużat mill-Brittaniċi, qabel ma kellhom jitilqu minn Malta f'<ref target="https://mt.wikipedia.org/wiki/Jum_il-Ħelsien_(Malta)">Jum il-Ħelsien</ref> fl-1979.</p>
<p>Mis-seklu dsatax 'l hawn, il-post infetaħ għall-pubbliku b'mod limitat, b'permess speċjali mill-patrun <ref target="https://mt.wikipedia.org/wiki/Lorenzo_Galea">Lorenzo Galea</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Ġonna
<p>It-Torri ta' Xlejli u <ref target="https://mt.wikipedia.org/wiki/Kappella">kappella</ref> jinsabu ġewwa l-ġonna privati tal-proprjetà, imdawra bil-ħitan. Fil-ġnien għad hemm ċimiterju żgħir fejn indifnu xi Brittaniċi tal-armata li mietu meta Malta kienet taħt il-Franċiżi.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-ġnien huwa tassew kbir meta mqabbel mad-daqs ta' ġonna oħra lokali u għandhom stil Franċiż.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Żminijiet moderni
<p>Illum il-palazz huwa residenza privata u mhuwiex miftuħ il-ħin kollu għall-pubbliku.</p>
<p>Il-palazz huwa skedat bħala proprjetà skedata tal-ewwel grad mill-Awtorità ta' <ref target="https://mt.wikipedia.org/wiki/Malta">Malta</ref> dwar l-Ambjent u l-Ippjanar (MEPA) u huwa elenkat fl-Inventarju Nazzjonali tal-Proprjetajiet Kulturali tal-Gżejjer Maltin.</p>
Residenzi oħra ta' Dorell
<p>Il-familja aristokratika Franċiża d'Aurelle kellha proprjetajiet notevoli oħra f'Malta. Il-palazz ma għandux jiġi konfuż la mal-Palazz ta' Bettina fil-<ref target="https://mt.wikipedia.org/wiki/Birgu">Birgu</ref>, u lanqas ma' Casa Dorell fil-<ref target="https://mt.wikipedia.org/wiki/Valletta">Belt Valletta</ref>; li t-tnejn li huma kienu proprjetajiet tal-familja fl-imgħoddi.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
</text></body></html>