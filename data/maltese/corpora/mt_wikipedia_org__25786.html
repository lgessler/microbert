<html><body><text id="wikipedia_mt_wikipedia_org__25786.html" ns="0" revid="262018" sourceurl="https://mt.wikipedia.org/wiki/Torri_ta%E2%80%99_Erkole" title="Torri ta’ Erkole" type="wikipedia">Torri ta’ Erkole<figure><caption>It-Torri ta’ Erkole</caption></figure>
<p>It-<hi rend="bold">Torri ta’ Erkole</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Torre de Hércules</hi>) huwa l-iktar <ref target="https://mt.wikipedia.org/wiki/Fanal">fanal</ref> antik li għadu jeżisti fid-<ref target="https://mt.wikipedia.org/wiki/Id-Dinja">dinja</ref>. Għandu oriġini <ref target="https://mt.wikipedia.org/wiki/Imperu_Ruman">Rumana antika</ref> u jinsab f’peniżola xi 2.4 km miċ-ċentru ta’ <ref target="https://mt.wikipedia.org/wiki/A_Coruña">A Coruña</ref>, fil-<ref target="https://mt.wikipedia.org/wiki/Galizja">Galizja</ref>, fil-Majjistral ta’ <ref target="https://mt.wikipedia.org/wiki/Spanja">Spanja</ref>. Sas-seklu 20, il-fanal kien magħruf bħala <hi rend="italic"><hi rend="bold">Farum Brigantium</hi></hi>. Il-kelma bil-<ref target="https://mt.wikipedia.org/wiki/Lingwa_Latina">Latin</ref> <hi rend="italic">farum</hi> toriġina mill-<ref target="https://mt.wikipedia.org/wiki/Lingwa_Griega">Grieg</ref> Φάρος, <hi rend="italic">Pharos</hi>, li kienet tintuża għall-<ref target="https://mt.wikipedia.org/wiki/Fanal_ta’_Lixandra">Fanal ta’ Lixandra</ref>. It-Torri ta’ Erkole huwa għoli 55 metru u jinsab fix-xifer tal-kosta <ref target="https://mt.wikipedia.org/wiki/Oċean_Atlantiku">Atlantika</ref> tat-Tramuntana ta’ Spanja. Inbena fl-ewwel seklu W.K. u ġie rinnovat għalkollox fl-1791.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Qribu hemm ġnien pubbliku bl-<ref target="https://mt.wikipedia.org/wiki/Skultura">iskulturi</ref> ta’ <ref target="https://mt.wikipedia.org/wiki/Pablo_Serrano">Pablo Serrano</ref> u <ref target="https://mt.wikipedia.org/wiki/Francisco_Leiro">Francisco Leiro</ref>. It-Torri ta’ Erkole huwa <ref target="https://mt.wikipedia.org/wiki/Monument">Monument</ref> Nazzjonali ta’ Spanja u fis-27 ta’ Ġunju 2009 sar <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Dan it-torri huwa t-tieni l-itwal fanal fi Spanja wara l-<hi rend="italic"><ref target="https://mt.wikipedia.org/wiki/Faro_de_Chipiona">Faro de Chipiona</ref></hi>. Illum il-ġurnata sar attrazzjoni turistika u kull sena jżuruh madwar 150,000 ruħ.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Kostruzzjoni u storja
<figure><caption>Il-ġebla tax-xewka bl-iskrizzjoni dwar l-arkitett tal-fanal</caption></figure>
<p>It-torru ilu jeżisti mill-ewwel seklu W.K. u nbena, jew forsi reġa’ nbena mill-ġdid, taħt <ref target="https://mt.wikipedia.org/wiki/Trajanu">Trajanu</ref>, possibbilment fuq pedamenti li kienu jsegwu d-disinn b’oriġini tal-<ref target="https://mt.wikipedia.org/wiki/Feniċi">Feniċi</ref>. Jingħad li nbena skont il-pjanijiet oriġinali tal-Fanal ta’ Lixandra, wieħed mis-<ref target="https://mt.wikipedia.org/wiki/Seba’_Għeġubijiet_tad-Dinja_Antika">Seba’ Għeġubijiet tad-Dinja Antika</ref>. Fil-bażi tat-Torri ta’ Erkole, hemm ġebla tax-xewka bl-iskrizzjoni <hi rend="italic">MARTI AUG.SACR C.SEVIVS LVPVS ARCHTECTVS AEMINIENSIS LVSITANVS.EX.VO</hi>, li permezz tagħha nistgħu ngħidu fiċ-ċert li t-torri tal-fanal oriġinali kien inbena skont id-disinn tal-arkitett <ref target="https://mt.wikipedia.org/wiki/Gaius_Sevius_Lupus">Gaius Sevius Lupus</ref>, minn <hi rend="italic">Aeminium</hi> (li llum il-ġurnata hija <ref target="https://mt.wikipedia.org/wiki/Coimbra">Coimbra</ref>, fil-<ref target="https://mt.wikipedia.org/wiki/Portugall">Portugall</ref>) fl-eks provinċja tal-<ref target="https://mt.wikipedia.org/wiki/Lusitanja">Lusitanja</ref>, bħala offerta ddedikata lill-alla Ruman tal-gwerra, Mars. It-torri baqa’ jintuża b’mod kostanti mit-tieni seklu W.K. u jitqies bħala l-iktar fanal antik li għadu jeżisti fid-dinja. It-torri oriġinali kien iqsar u usa’, u l-qofol tiegħu li għadu jeżisti f’dan it-torri, fl-imgħoddi kien imdawwar b’rampa spirali. It-traċċi ta’ din ir-rampa għadhom jidhru fil-parti esterna tat-torri li ġiet restawrata. X’aktarx li l-aħħar sular tat-torri oriġinali kellu qisu koppla fuqu.</p>
<p>L-iktar referenza bikrija tal-fanal f’<hi rend="italic">Brigantium</hi> kienet ta’ <ref target="https://mt.wikipedia.org/wiki/Paulus_Orosius">Paulus Orosius</ref> f’<hi rend="italic">Historiae adversum Paganos</hi> li nkiteb bejn l-415 u l-417:<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Ritratt tal-fanal mill-viċin li minnu tidher ir-rampa spirali oriġinali</caption></figure>
<p><hi rend="italic">Secundus angulus circium intendit, ubi Brigantia Gallaeciae civitas sita altissimum farum et inter pauca memorandi operis ad speculam Britanniae erigit</hi></p>
<p>(“Fit-tieni anglu taċ-ċirkwit mad-dawra ta’ Hispania, fejn tinsab il-belt Galizjana ta’ <hi rend="italic">Brigantia</hi>, inbena fanal għoli ħafna flimkien ma’ xi xogħlijiet kommemorattivi, li wieħed jista’ jħares minnu lejn il-<hi rend="italic">Britannia”</hi>.)</p>
<p>Fl-1788, il-qalba tat-torri oriġinali Ruman b’għoli ta’ 34 metru nżammet u ngħatat restawr Neoklassiku. Barra minn hekk, ġie miżjud sular ieħor ġdid, ir-raba’ wieħed, li żied l-għoli tat-torri b’21 metru oħra. Ir-restawr twettaq mill-inġinier navali <ref target="https://mt.wikipedia.org/wiki/Eustaquio_Giannini">Eustaquio Giannini</ref> matul ir-renju ta’ <ref target="https://mt.wikipedia.org/wiki/Karlu_III">Karlu III</ref> ta’ Spanja, u tlesta fl-1791. L-UNESCO faħħret dan ix-xogħol antik ta’ restawr bħala wieħed eżemplari, li pproteġa l-qofol ċentrali tal-monument Ruman oriġinali filwaqt li rrestawra l-funzjonijiet tekniċi tiegħu. Meta wieħed jidħol ġot-Torri ta’ Erkole, hu u tiela’ l-234 tarġa tal-fanal, jista’ faċilment jinnota x-xogħol fil-ġebla li jmur lura għal żmien ir-Rumani u żmien il-<ref target="https://mt.wikipedia.org/wiki/Medjuevu">Medju Evu</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Ir-Rumani, li kienu ħakmu dan ir-reġjun ta’ Spanja, kienu jemmnu li figurattivament kien l-aħħar tad-dinja, u għalhekk kien magħruf bħala <hi rend="italic">Finisterra</hi>. Dan ir-reġjun huwa wkoll magħruf għan-nawfraġji, u b’hekk ix-xtajtiet tiegħu ngħataw il-laqam ta’ <hi rend="italic">Costa da Morte</hi>, jiġifieri “Kosta tal-Mewt”.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Miti
<figure><caption>L-istatwa ta’ Breogán ħdejn it-Torri ta’ Erkole</caption></figure>
<figure><caption>L-istemma ta’ A Coruña</caption></figure>
<p>Tul il-millenji ġew irrakkontati ħafna ġrajjiet ta’ miti dwar l-oriġini tal-fanal. Skont mit minnhom li jħallat elementi <ref target="https://mt.wikipedia.org/wiki/Ċeltiċi">Ċeltiċi</ref> ma’ elementi <ref target="https://mt.wikipedia.org/wiki/Greċja">Griegi</ref> u Rumani, l-eroj <ref target="https://mt.wikipedia.org/wiki/Erkole">Erkole</ref> qatel il-ġgant tirann <ref target="https://mt.wikipedia.org/wiki/Geryon">Geryon</ref> wara battalja ta’ tlett ijiem u tlett iljieli bla heda. Imbagħad, Erkole b’ġest Ċeltiku difen ras il-ġgant flimkien mal-armi tiegħu u ordna li tinbena belt f’dak is-sit. Fil-fatt fl-<ref target="https://mt.wikipedia.org/wiki/Stemma_araldika">istemma araldika</ref> tal-belt ta’ A Coruña jidher il-fanal fuq <ref target="https://mt.wikipedia.org/wiki/Kranju">kranju</ref> u żewġ għadmiet kontra xulxin li jirrappreżentaw ir-ras midfuna taħt l-art tal-għadu maqtul ta’ Erkole.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Leġġenda oħra tinsab fil-kompilazzjoni <ref target="https://mt.wikipedia.org/wiki/Repubblika_tal-Irlanda">Irlandiża</ref> tal-11-il seklu <hi rend="italic">Lebor Gabála Érenn</hi>, jiġifieri l-“Ktieb tal-Invażjonijiet”. Ir-<ref target="https://mt.wikipedia.org/wiki/Re_Breogán">Re Breogán</ref>, il-fundatur tan-nazzjon Ċeltika Galizjana, bena torri kbir li tant kien għoli, li uliedu subien minn fuqu setgħu jaraw xatt aħdar fil-bogħod ħafna. Malli lemħu dik l-art ħadra fil-bogħod, tħajru jbaħħru lejn it-Tramuntana sa ma waslu l-Irlanda. Skont il-leġġenda, id-dixxendenti ta’ Breogán baqgħu l-Irlanda u huma l-antenati Ċeltiċi tal-poplu Irlandiż attwali. Ħdejn it-Torri ta’ Erkole hemm statwa moderna ta’ Breogán biex tfakkar din il-leġġenda.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<hi rend="italic">Brigantia</hi>
<p>Id-deskrizzjonijiet ġeografiċi bikrin dwar fejn kienet tinsab <hi rend="italic">Brigantia</hi> jindikaw li l-belt setgħet effettivament tinsab f’A Coruña jew fil-belt moderna ta’ <ref target="https://mt.wikipedia.org/wiki/Betanzos">Betanzos</ref>. M’hemmx qbil dwar dan, peress li ċ-ċittadini ta’ Betanzos baqgħu jiddikjaraw li l-belt tagħhom hija “l-eks belt ta’ Brigancia” sas-17 il-seklu, kemm fir-rakkonti letterarji kif ukoll fil-mapep, u jsostnu wkoll li l-isem <hi rend="italic">Betanzos</hi> huwa evoluzzjoni <ref target="https://mt.wikipedia.org/wiki/Fonetika">fonetika</ref> minn <hi rend="italic">Brigantium &gt; Breganzo &gt; Betanzos</hi>. Madankollu, dan il-ħsieb jaf ma għandux bażi etimoloġika.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
<figure><caption>Veduta panoramika tal-“Kosta tal-Mewt”</caption></figure>
<p>It-tradizzjoni ta’ Betanzos issostni li l-port ta’ Betanzos kien sar żgħir wisq għall-bastimenti Medjevali l-kbar, u li r-Re <ref target="https://mt.wikipedia.org/wiki/Alfonso_IX">Alfonso IX</ref> ta’ <ref target="https://mt.wikipedia.org/wiki/León">León</ref> kien iddeċieda li joħloq port ikbar fil-qrib għall-ħabta tas-seklu 13. Il-post li għażel kien post mhux abitat imsejjaħ <hi rend="italic">Clunia</hi>, li iktar ’il quddiem sar <hi rend="italic">Cruña</hi> u mbagħad Coruña. L-isem Clunia jingħad li ġej mill-għerq Proto-Ċeltiku *klou̯ni (mill-Irlandiż antik <hi rend="italic">cluain</hi>), li tfisser mergħa.</p>
<p>Madankollu, it-tradizzjoni ta’ A Coruña ssostni li l-port ta’ Betanzos (li huwa wieħed fluvjali minn xmara żgħira) kien wisq żgħir biex il-bastimenti tal-gwerra Rumani jirmiġġaw fih, pereżempju meta <ref target="https://mt.wikipedia.org/wiki/Ġulju_Ċesri">Ġulju Ċesri</ref> żar iż-żona bil-bastimenti Rumani. Intwera li A Coruña kienet sit Ruman importanti, fejn instabu oqbra u fdalijiet oħra Rumani fiċ-ċentru tal-belt li juru li s-sit kien abitat fil-perjodu Ruman, u kien mhux abitat biss fil-Medju Evu minħabba l-attakki tal-<ref target="https://mt.wikipedia.org/wiki/Vikingi">Vikingi</ref>, meta l-abitanti tal-belt marru jgħixu iktar ’il ġewwa fejn O Burgo (li llum il-ġurnata hija <ref target="https://mt.wikipedia.org/wiki/Culleredo">Culleredo</ref>). It-tradizzjoni ta’ A Coruña ssostni li l-bidla fl-isem minn <hi rend="italic">Brigantia</hi> għall-isem attwali seħħet fil-Medju Evu, u tisħaq li l-fanal li nbena jinsab minn tal-inqas 25 km ’il bogħod (ġurnata mixi) minn Betanzos. Barra minn hekk, fl-imgħoddi f’A Coruña kien hemm it-tribù ta’ Brigantes, filwaqt li f’Betanzos kien hemm it-tribù ta’ Nemeti. Il-biċċa l-kbira tal-istoriċi jaqblu li Brigantia hija A Coruña (flimkien ma’ A Laracha u Carballo fir-reġjun ta’ Bergantiños).<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
Sit ta’ Wirt Dinji
<p>It-Torri ta’ Erkole sar Sit ta’ Wirt Dinji tal-UNESCO fl-2009. Il-valur universali straordinarju tiegħu ġie rikonoxxut abbażi tal-<hi rend="bold">kriterju (iii)</hi> tal-għażla tal-UNESCO: “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba t-torri huwa xhieda tal-użu tal-fanali fil-qedem. It-Torri ta’ Erkole huwa prova wkoll tal-kontinwità tar-rotta Atlantika minn meta ġiet organizzata għall-ewwel darba mir-Rumani, tul il-biċċa l-kbira tal-Medju Evu, sal-iżvilupp konsiderevoli fiż-żminijiet moderni u kontemporanji.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
</text></body></html>