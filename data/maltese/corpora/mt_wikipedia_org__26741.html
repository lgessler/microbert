<html><body><text id="wikipedia_mt_wikipedia_org__26741.html" ns="0" revid="266965" sourceurl="https://mt.wikipedia.org/wiki/Georges_Bernanos" title="Georges Bernanos" type="wikipedia">Georges Bernanos
<p><hi rend="bold">Louis Émile Clément Georges Bernanos</hi> ([ʒɔʁʒ bɛʁnanɔs]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>; twieled fl-20 ta’ Frar 1888 – miet fil-5 ta’ Lulju 1948) kien awtur Franċiż u suldat fl-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>. Huwa kien <ref target="https://mt.wikipedia.org/wiki/Knisja_Kattolika">Kattoliku Ruman</ref> u kien ixaqleb lejn il-fehmiet Monarkiċi.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Huwa kien jikkritika l-ħsieb elitist u kien kontra dak li hu kien jidentifika bħala disfattiżmu. Huwa kien jemmen li dan il-ħsieb wassal għad-disfatta ta’ <ref target="https://mt.wikipedia.org/wiki/Franza">Franza</ref> u għall-okkupazzjoni sussegwenti mill-<ref target="https://mt.wikipedia.org/wiki/Ġermanja">Ġermanja</ref> fl-1940 matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Iż-żewġ rumanzi maġġuri tiegħu <hi rend="italic">Sous le soleil de Satan</hi> (1926) u <hi rend="italic">Journal d’un curé de campagne</hi> (1936) it-tnejn li huma jitkellmu dwar qassis parrokkjali li jiġġieled kontra l-ħażen u d-disprament fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-biċċa l-kbira tar-rumanzi tiegħu ġew tradotti bl-<ref target="https://mt.wikipedia.org/wiki/Lingwa_Ingliża">Ingliż</ref> u spiss ġew ippubblikati kemm fir-<ref target="https://mt.wikipedia.org/wiki/Renju_Unit">Renju Unit</ref> kif ukoll fl-<ref target="https://mt.wikipedia.org/wiki/Stati_Uniti">Istati Uniti</ref>.</p>
Ħajja u karriera
<p>Bernanos twieled <ref target="https://mt.wikipedia.org/wiki/Pariġi">Pariġi</ref>, f’familja ta’ ħaddiema tas-sengħa. Huwa qatta’ l-biċċa l-kbira tat-tfulija tiegħu fil-villaġġ ta’ <ref target="https://mt.wikipedia.org/wiki/Fressin">Fressin</ref> fir-reġjun ta’ <ref target="https://mt.wikipedia.org/wiki/Pas-de-Calais">Pas-de-Calais</ref>, li fih spiss ambjenta r-rumanzi tiegħu. Huwa ta s-servizz tiegħu fl-Ewwel Gwerra Dinjija bħala suldat, fejn iġġieled fil-Battalji ta’ <ref target="https://mt.wikipedia.org/wiki/Somme">Somme</ref> u <ref target="https://mt.wikipedia.org/wiki/Verdun">Verdun</ref>. Huwa ndarab diversi drabi.</p>
<p>Wara l-gwerra, huwa ħadem fil-qasam tal-assigurazzjoni qabel ma kiteb <hi rend="italic">Sous le soleil de Satan</hi> (1926, <hi rend="italic">Under the Sun of Satan</hi>). Huwa rebaħ il-Grand Prix du roman de l'Académie française għal <hi rend="italic">The Diary of a Country Priest</hi> (<hi rend="italic">Journal d'un curé de campagne</hi>), ippubblikat fl-1936.</p>
<p>Meta kien iżgħar huwa kien ixaqleb lejn ħsibijiet Monarkiċi u kien membru tal-<hi rend="italic">Camelots du Roi</hi> (organizzazzjoni taż-żgħażagħ tal-Action Française). Bernanos kisirha minn ma’ <ref target="https://mt.wikipedia.org/wiki/Charles_Maurras">Charles Maurras</ref> u l-Action Française fl-1932. Inizjalment huwa appoġġa l-kolp ta’ stat ta’ <ref target="https://mt.wikipedia.org/wiki/Franco">Franco</ref> malli faqqgħet il-<ref target="https://mt.wikipedia.org/wiki/Gwerra_Ċivili_Spanjola">Gwerra Ċivili Spanjola</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Madankollu, wara li osserva l-kunflitt f’<ref target="https://mt.wikipedia.org/wiki/Mallorca">Mallorca</ref> u ra “poplu terrorizzat”, huwa ddiżgusta ruħu minn għemil in-<hi rend="italic">nacionales</hi> u kkritikahom fil-ktieb <hi rend="italic">Diary of My Times</hi> (1938). Huwa kiteb "L-illużjonijiet tiegħi rigward l-azzjoni tal-Ġeneral Franco ma damux wisq—xi ġimagħtejn jew tlieta—iżda fil-frattemp kont qed nitħabat miegħi nnifsi biex negħleb id-diżgust li ħakimni meta l-għemil tiegħu u ta’ wħud mill-irġiel tiegħu laqtuni".<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Minħabba t-tensjonijiet politiċi li feġġew fl-<ref target="https://mt.wikipedia.org/wiki/Ewropa">Ewropa</ref> kollha, Bernanos emigra lejn <ref target="https://mt.wikipedia.org/wiki/L-Amerika_t'Isfel">l-Amerka t’Isfel</ref> flimkien mal-familja tiegħu fl-1938, u mar jgħix fil-<ref target="https://mt.wikipedia.org/wiki/Brażil">Brażil</ref>. Sal-1945 huwa baqa’ f’<ref target="https://mt.wikipedia.org/wiki/Barbacena">Barbacena</ref>, fl-Istat ta’ <ref target="https://mt.wikipedia.org/wiki/Minas_Gerais">Minas Gerais</ref>, fejn medd idejh biex jieħu ħsieb azjenda agrikola. It-tliet subien tiegħu reġgħu lura fi Franza biex jiġġieldu fit-Tieni Gwerra Dinjija, filwaqt li hu ħadha qatta’ bla ħabel kontra l-“eżawriment spiritwali” ta’ pajjiżu, li skontu kien l-għerq tad-disfatta tiegħu fl-1940. Mill-<ref target="https://mt.wikipedia.org/wiki/Eżilju">eżilju</ref> huwa waqqa’ għaż-żufjett lir-reġim “redikolu” ta’ <ref target="https://mt.wikipedia.org/wiki/Vichy">Vichy</ref> u sar partitarju konvint tal-Forzi Franċiżi Ħielsa nazzjonalisti mmexxija mill-konservattiv <ref target="https://mt.wikipedia.org/wiki/Charles_De_Gaulle">Charles De Gaulle</ref>. Wara l-Ħelsien ta’ Franza, De Gaulle stieden lil Bernanos jirritorna lejn art twelidu, u offrielu kariga fil-gvern. Bernanos irritorna iżda ladarba baqa’ diżappuntat li ma pperċepixxa l-ebda sinjal ta’ tiġdid spiritwali, huwa rrifjuta li jaqdi rwol attiv fil-ħajja politika Franċiża.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Xogħlijiet u traduzzjonijiet bl-Ingliż
<list type="unordered"><item><hi rend="italic">Sous le soleil de Satan</hi> 1926.
<list type="unordered"><item><hi rend="italic">The Star of Satan</hi>. <ref target="https://mt.wikipedia.org/wiki/Londra">Londra</ref>: The Bodley Head, 1927 [<ref target="https://mt.wikipedia.org/wiki/New_York">New York</ref>: Macmillan, 1940; H. Fertig, 1975].</item>
<item><hi rend="italic">Under the Sun of Satan</hi>. New York: Pantheon, 1949 [University of Nebraska Press, 2001].</item></list></item>
<item><hi rend="italic">Les Ténèbres</hi> (diptyque): <hi rend="italic">L'Imposture</hi> (1927) &amp; <hi rend="italic">La Joie</hi> (1928)
<list type="unordered"><item><hi rend="italic">Joy</hi>. New York: Pantheon Books, 1946 [Londra: The Bodley Head, 1948; Toronto: Thomas Nelson, 1948].</item>
<item><hi rend="italic">The Impostor</hi>. <ref target="https://mt.wikipedia.org/wiki/Lincoln">Lincoln</ref>: University of Nebraska Press, 1999.</item></list></item>
<item><hi rend="italic">Un crime</hi> 1935.
<list type="unordered"><item><hi rend="italic">The Crime</hi>. Londra: Hale, 1936 [New York: E.P. Dutton, 1936].</item></list></item>
<item><hi rend="italic">Journal d'un curé de campagne</hi> 1936 (maħruġ ukoll bħala sensiela 1935-36)
<list type="unordered"><item><hi rend="italic">The Diary of a Country Priest</hi> 1936 Pariġi, Franza; Londra: The Bodley Head, 1937 [New York: Macmillan, 1948, 1962; Carroll &amp; Graf, 1983, 2002].</item></list></item>
<item><hi rend="italic">Nouvelle histoire de Mouchette</hi> 1937
<list type="unordered"><item><hi rend="italic">Mouchette</hi>. Londra: The Bodley Head, 1966 [New York: Holt, Rinehart &amp; Winston, 1966; New York Review Books, 2006].</item></list></item>
<item><hi rend="italic">Les grands cimetières sous la lune</hi> 1938
<list type="unordered"><item><hi rend="italic">A Diary of My Times</hi>. New York: Macmillan, 1938 [Londra: The Bodley Head, 1945].</item></list></item>
<item><hi rend="italic">Monsieur Ouine</hi> 1943
<list type="unordered"><item><hi rend="italic">The Open Mind</hi>. Londra: The Bodley Head, 1945.</item>
<item><hi rend="italic">Monsieur Ouine</hi>. Lincoln: University of Nebraska Press, 2000.</item></list></item>
<item><hi rend="italic">Dialogues des carmélites</hi> 1949.
<list type="unordered"><item><hi rend="italic">The Fearless Heart</hi>. <ref target="https://mt.wikipedia.org/wiki/Toronto">Toronto</ref>: Thomas Nelson, 1952 [Londra: The Bodley Head, 1952].</item></list></item>
<item><hi rend="italic">Un mauvais rêve</hi> (posthumously 1950)
<list type="unordered"><item>Night Is Darkest<hi rend="italic">.</hi> Londra: <hi rend="italic">The Bodley Head, 1953.</hi></item></list></item>
<item><hi rend="italic">Plea for Liberty</hi>. New York: Pantheon, 1944 [Londra: Dobson, 1946].</item>
<item><hi rend="italic">Sanctity Will Out</hi>. Londra u New York: Sheed &amp; Ward, 1947.</item>
<item><hi rend="italic">Tradition of Freedom</hi>. Londra: Dobson, 1950 [New York: Roy, 1951].</item>
<item><hi rend="italic">The Last Essays of Georges Bernanos</hi>. <ref target="https://mt.wikipedia.org/wiki/Chicago">Chicago</ref>: Henry Regnery Co., 1955 [Conn.: Greenwood Press, 1968].</item></list>
Adattamenti ta’ wħud mix-xogħlijiet
<list type="unordered"><item><hi rend="italic">The Diary of a Country Priest</hi>: dan kien l-ewwel rumanz ta’ Bernanos li ġie adattat għal film bl-istess isem <hi rend="italic">Diary of a Country Priest</hi> (1951); id-direttur kien <ref target="https://mt.wikipedia.org/wiki/Robert_Bresson">Robert Bresson</ref>, u fih ħadem <ref target="https://mt.wikipedia.org/wiki/Claude_Laydu">Claude Laydu</ref> bħala debuttant.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></item>
<item><hi rend="italic">Mouchette</hi> ġie adattat għal film tal-1967 bl-istess isem; id-direttur kien Robert Bresson.</item>
<item><hi rend="italic">Under the Sun of Satan</hi>: ir-rumanz ġie adattat għal film bl-istess isem, li ġie prodott fl-1987 fi Franza. Il-film rebaħ il-premju tal-Palme d'Or fil-Festival tal-Films ta’ <ref target="https://mt.wikipedia.org/wiki/Cannes">Cannes</ref> tal-1987.</item>
<item><hi rend="italic">Dialogues des Carmélites</hi>: fl-1947, Bernanos ġie mqabbad biex jikteb djalogu għal film permezz ta’ <ref target="https://mt.wikipedia.org/wiki/Raymond-Léopold_Bruckberger">Raymond-Léopold Bruckberger</ref> u <ref target="https://mt.wikipedia.org/wiki/Philippe_Agostini">Philippe Agostini</ref>, abbażi tar-rumanz <hi rend="italic">Die Letzte am Schafott</hi> mir-rumanzier Ġermaniż <ref target="https://mt.wikipedia.org/wiki/Gertrud_von_Le_Fort">Gertrud von Le Fort</ref>, dwar il-ġustizzjar tal-1794 tas-Sorijiet Karmelitani ta’ <ref target="https://mt.wikipedia.org/wiki/Compiègne">Compiègne</ref>. Dak iż-żmien ix-xogħol ġie ġġudikat li ma kienx sodisfaċenti. Wara l-<ref target="https://mt.wikipedia.org/wiki/Mewt">mewt</ref> ta’ Bernanos, l-eżekutur letterarju tiegħu <ref target="https://mt.wikipedia.org/wiki/Albert_Béguin">Albert Béguin</ref> skopra l-manuskritt. Sabiex jassisti lill-werrieta ta’ Bernanos, Béguin għamel ħiltu biex ix-xogħol jiġi ppubblikat, u talab permess mingħand il-Barunessa von Le Fort biex jiġi ppubblikat. F’Jannar 1949 hija qablet, u tat parti mir-royalties lill-armla u lit-tfal ta’ Bernanos. Madankollu, il-Barunessa talbet li x-xogħol ta’ Bernanos jingħata titlu differenti mir-rumanz tagħha.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Béguin għażel it-titlu <hi rend="italic">Dialogues des Carmélites</hi>, u x-xogħol ġie ppubblikat fl-1949. Ġie tradott bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>, u fl-1951 ġie ppubblikat bħala <hi rend="italic">Die begnadete Angst</hi> (Il-Biża’ Mqaddes) u ntwera għall-ewwel darba fi <ref target="https://mt.wikipedia.org/wiki/Zürich">Zürich</ref> u fi <ref target="https://mt.wikipedia.org/wiki/Münich">Münich</ref> dik is-sena.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Il-première Franċiż seħħ f’Mejju 1952 fit-Théâtre Hébertot. Il-<ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Francis_Poulenc">Francis Poulenc</ref> adatta x-xogħol ta’ Bernanos għal opra bl-istess isem, li twettqet għall-ewwel darba f’<ref target="https://mt.wikipedia.org/wiki/La_Scala">La Scala</ref> f’<ref target="https://mt.wikipedia.org/wiki/Milan">Milan</ref> fl-1957. Film ibbażat fuq ix-xogħol ta’ Bernanos fejn ħadmet <ref target="https://mt.wikipedia.org/wiki/Jeanne_Moreau">Jeanne Moreau</ref> ġie rilaxxat fl-1960.</item></list>
Qari ulterjuri
<list type="unordered"><item>von Balthasar, Hans Urs (2011). <hi rend="italic">Bernanos: An Ecclesial Existence</hi>. Ignatius Press.</item>
<item>Blumenthal, Gerda (1965). <hi rend="italic">The Poetic Imagination of Georges Bernanos: An Essay in Interpretation</hi>. The Johns Hopkins Press.</item>
<item>Braybrooke, Neville (1954). "Georges Bernanos," <hi rend="italic">The Irish Monthly</hi>, Vol. 83, No. 969, pp. 174–179.</item>
<item>Bush, William (1969). <hi rend="italic">Georges Bernanos</hi>. Twayne Publishers.</item>
<item>Field, Frank (1975). <hi rend="italic">Three French Writers: Studies in the Rise of Communism and Fascism.</hi></item>
<item>Hebblethwaite, Peter (1965). <hi rend="italic">Bernanos, an Introduction</hi>. Londra: Bowes and Bowes.</item>
<item>Molnar, Thomas (1960). <hi rend="italic">Bernanos: His Political Thought and Prophecy</hi>. New York: Sheed and Ward.</item>
<item>Molnar, Thomas (1995). "The Case of Georges Bernanos," <hi rend="italic">Modern Age</hi> <hi rend="bold">38</hi> (1), pp. 61–68.</item>
<item>Noth, Ernst Erich (1949). "The Prophetism of Georges Bernanos," <hi rend="italic">Yale French Studies</hi>, No. 4, Literature and Ideas, pp. 105–119.</item>
<item>O'Malley, Frank (1944). "The Evangelism of Georges Bernanos," <hi rend="italic">The Review of Politics</hi>, Vol. 6, No. 4, pp. 403–421.</item>
<item>Reck, Rima Drell (1965). "George Bernanos: A Novelist and His Art," <hi rend="italic">The French Review</hi>, Vol. 38, No. 5, pp. 619–629.</item>
<item>Speaight, Robert (1973). <hi rend="italic">Georges Bernanos: A Study of the Man and the Writer</hi>. Londra: Collins &amp; Harvill Press [New York: Liveright, 1974].</item></list>
</text></body></html>