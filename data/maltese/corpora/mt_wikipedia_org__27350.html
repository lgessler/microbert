<html><body><text id="wikipedia_mt_wikipedia_org__27350.html" ns="0" revid="271439" sourceurl="https://mt.wikipedia.org/wiki/Eugenio_Montale" title="Eugenio Montale" type="wikipedia">Eugenio Montale
<p><hi rend="bold">Eugenio Montale</hi> ([euˈdʒɛːnjo monˈtaːle]; twieled fit-12 ta' Ottubru 1896 – miet fit-12 ta' Settembru 1981) kien <ref target="https://mt.wikipedia.org/wiki/Poeta">poeta</ref>, <ref target="https://mt.wikipedia.org/wiki/Kittieb">kittieb</ref> tal-proża, editur u traduttur <ref target="https://mt.wikipedia.org/wiki/Taljan">Taljan</ref>, kif ukoll rebbieħ tal-<ref target="https://mt.wikipedia.org/wiki/Premju_Nobel">Premju Nobel</ref> għal-Letteratura fl-1975.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Bijografija
Ħajja bikrija
<p>Montale twieled f'<ref target="https://mt.wikipedia.org/wiki/Genova">Genova</ref>. Il-familja tiegħu kienu kummerċjanti tal-prodotti kimiċi (missieru kien ifornixxi l-azjenda ta' <ref target="https://mt.wikipedia.org/wiki/Italo_Svevo">Italo Svevo</ref>). In-neputija tal-poeta, <ref target="https://mt.wikipedia.org/wiki/Bianca_Montale">Bianca Montale</ref>, fil-<hi rend="italic">Cronaca famigliare</hi> ("Kronaka tal-familja") tagħha tal-1986 tiddeskrivi l-karatteristiċi komuni tal-familja bħala "fraġilità nervuża, mistħija, konċiżi meta jitkellmu, tendenza li dejjem jaraw it-tazza nofsha vojta, u ċerti sens umoristiku".</p><p>

Montale kien l-iżgħar minn sitt ulied. Huwa fakkar:</p><p>Konna familja kbira. L-aħwa subien kienu jmorru l-i<hi rend="italic">scagno</hi> ["uffiċċju" bid-djalett ta' Genova]. Oħti kellha <ref target="https://mt.wikipedia.org/wiki/Edukazzjoni">edukazzjoni</ref> universitarja, iżda jien ma kellix dik l-opportunità. F'ħafna familji kien hemm id-drawwa li ma jkunx mistenni li l-iżgħar wild iżomm ir-reputazzjoni tal-familja.</p><p>Fl-1915 Montale ħadem bħala kontabilista, iżda tħalla jkompli jindokra l-passjoni letterarja tiegħu, u kien iżur il-libreriji tal-belt u jattendi l-lezzjonijiet privati tal-<ref target="https://mt.wikipedia.org/wiki/Filosofija">filosofija</ref> ta' oħtu Marianna. Huwa studja wkoll il-kant tal-opri mal-baritonu <ref target="https://mt.wikipedia.org/wiki/Ernesto_Sivori">Ernesto Sivori</ref>.</p>
<p>Montale kien kollox ma' kollox awtodidatta. Hu u jikber, l-immaġinazzjoni tiegħu bdiet timraħ lejn ħafna kittieba, inkluż <ref target="https://mt.wikipedia.org/wiki/Dante_Alighieri">Dante Alighieri</ref>, u beda jistudja l-lingwi barranin (speċjalment l-<ref target="https://mt.wikipedia.org/wiki/Lingwa_Ingliża">Ingliż</ref>), kif ukoll il-pajsaġġi tal-Lvant tal-Liguria, fejn kien iqatta' l-vaganzi mal-familja tiegħu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, bħala membru tal-Akkademja Militari ta' <ref target="https://mt.wikipedia.org/wiki/Parma">Parma</ref>, Montale staqsa biex jintbagħat fil-front. Wara esperjenza qasir fil-gwerra bħala uffiċjal tal-fanterija f'<ref target="https://mt.wikipedia.org/wiki/Vallarsa">Vallarsa</ref> u l-Wied ta' Puster, huwa rritorna d-dar fl-1920.</p>
Xogħlijiet poetiċi
<p>Montale kiteb iktar minn għaxar antoloġiji ta' lirika qasira, ġurnal tat-traduzzjoni tal-<ref target="https://mt.wikipedia.org/wiki/Poeżija">poeżiji</ref>, kif ukoll diversi kotba ta' traduzzjonijiet tal-proża, żewġ kotba ta' kritika letterarja, u ktieb tal-proża ta' fantasija. Flimkien max-xogħol immaġinattiv tiegħu, huwa kien kontributur kostanti fl-iktar gazzetta importanti fl-<ref target="https://mt.wikipedia.org/wiki/Italja">Italja</ref>, il-<hi rend="italic">Corriere della Sera</hi>, fejn kiteb għadd enormi ta' artikli dwar il-letteratura, il-<ref target="https://mt.wikipedia.org/wiki/Mużika">mużika</ref> u <ref target="https://mt.wikipedia.org/wiki/L-Arti">l-arti</ref>. Huwa kiteb ukoll daħla għal "Il-Kummiedja Divina" ta' Dante, fejn isemmi l-kredibbiltà ta' Dante, u l-introspezzjoni u l-immaġinazzjoni imparzjali tiegħu. Fl-1925 huwa kien firmatarju tal-Manifest tal-Intellettwali Anti-<ref target="https://mt.wikipedia.org/wiki/Faxxiżmu">Faxxisti</ref>. Politikament Montale kien ixaqleb lejn il-<ref target="https://mt.wikipedia.org/wiki/Liberaliżmu">liberaliżmu</ref> ta' <ref target="https://mt.wikipedia.org/wiki/Piero_Gobetti">Piero Gobetti</ref> u <ref target="https://mt.wikipedia.org/wiki/Benedetto_Croce">Benedetto Croce</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ix-xogħol ta' Montale, speċjalment l-ewwel ġabra ta' poeżiji tiegħu, <hi rend="italic">Ossi di seppia</hi>, li tfaċċat fl-1925, turih bħala anti-Faxxista li kien iħossu mbiegħed mill-ħajja kontemporanja u kien isib il-faraġ u l-kenn fis-solitudni tan-natura.</p><p>

Poeżija famuża ta' <hi rend="italic">Ossi di seppia</hi> tispiċċa b'dawn iż-żewġ versi:</p><p><hi rend="italic">Codesto solo oggi possiamo dirti, ciò che non siamo, ciò che non vogliamo.</hi></p><p>Traduzzjoni: Dan biss nistgħu ngħidulek illum, x'ma aħniex, u x'ma rridux.</p>
<p>Il-pajsaġġ <ref target="https://mt.wikipedia.org/wiki/Baħar_Mediterran">Mediterran</ref> tar-reġjun fejn twieled Montale, il-Liguria, kienet preżenza b'saħħitha f'dawn il-poeżiji bikrin: permezz tagħhom kien jirnexxilu jikseb xorta ta' "twarrib personali" fid-dawl tal-avvenimenti ta' niket ta' madwaru. Dawn il-poeżiji jenfasizzaw is-solitudni u l-empatija personali fir-rigward ta' affarijiet "żgħar" u "insinifikanti", jew fir-rigward tal-orizzont u l-baħar. Skont Montale, in-natura hija "deżolata, goffa, u ssaħħrek". F'dinja mimlija telf u mrar, in-natura biss kienet donnha għandha dinjità – l-istess bħall-esperjenzi tal-qarrej meta jaqra l-poeżiji tiegħu.</p>
Antikonformiżmu tal-poeżiji l-ġodda
<p>Montale mar jgħix f'<ref target="https://mt.wikipedia.org/wiki/Firenze">Firenze</ref> fl-1927 biex jaħdem bħala editur għall-pubblikatur Bemporad. Firenze kienet in-nieqa tal-poeżija Taljana ta' dak iż-żmien, b'xogħlijiet bħall-<hi rend="italic">Canti orfici</hi> ta' <ref target="https://mt.wikipedia.org/wiki/Dino_Campana">Dino Campana</ref> (1914) u l-ewwel lirika ta' <ref target="https://mt.wikipedia.org/wiki/Giuseppe_Ungaretti">Giuseppe Ungaretti</ref> għar-rivista <hi rend="italic">Lacerba</hi>. Poeti oħra bħal <ref target="https://mt.wikipedia.org/wiki/Umberto_Saba">Umberto Saba</ref> u <ref target="https://mt.wikipedia.org/wiki/Vincenzo_Cardarelli">Vincenzo Cardarelli</ref> kienu ġew imfaħħrin ferm. Fl-1929 Montale ntalab ikun il-President tal-Librerija tal-Gabinetto Vieusseux, kariga li ġie mkeċċi minnha fl-1938 mill-gvern Faxxista. Sa dak iż-żmien, il-poeżija ta' Montale kienet reazzjoni kontra l-istil letterarju tar-reġim Faxxist.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Huwa kkollabora mar-rivista <hi rend="italic">Solaria</hi>, u (mill-1927) beda jsir midħla tal-kafetterija letterarja ta' Le Giubbe Rosse ("Il-Ġkieket Ħomor") fi Piazza Vittoria (issa Piazza della Repubblica). Huwa spiss kien iżur il-kafetterija diversi drabi matul il-jum, u sar figura ċentrali fost grupp ta' kittieba hemmhekk, fosthom <ref target="https://mt.wikipedia.org/wiki/Carlo_Emilio_Gadda">Carlo Emilio Gadda</ref>, <ref target="https://mt.wikipedia.org/wiki/Arturo_Loria">Arturo Loria</ref> u <ref target="https://mt.wikipedia.org/wiki/Elio_Vittorini">Elio Vittorini</ref> (kollha kemm huma fundaturi tar-rivista).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Huwa kiteb għal kważi r-rivisti letterarji importanti kollha ta' żmienu.</p>
<p>Għalkemm kien imxekkel minn problemi finanzjarji u mill-konformiżmu letterarju u soċjali impost mill-awtoritajiet, f'Firenze Montale ppubblika l-ifjen antoloġija tiegħu, <hi rend="italic">Le occasioni</hi> ("L-Okkażjonijiet", 1939). Mill-1933 sal-1938 huwa kellu relazzjoni ta' mħabba ma' <ref target="https://mt.wikipedia.org/wiki/Irma_Brandeis">Irma Brandeis</ref>, studjuża <ref target="https://mt.wikipedia.org/wiki/Ġudaiżmu">Lhudija</ref>-<ref target="https://mt.wikipedia.org/wiki/Stati_Uniti">Amerikana</ref> ta' Dante li okkażjonalment kienet iżżur l-Italja għal perjodi qosra. Wara li sar iħobb lil Brandeis, Montale rrappreżentaha bħala figura medjatriċi bħal Beatrice ta' Dante. L-antoloġija <hi rend="italic">Le occasioni</hi> fiha diversi allużjonijiet għal Brandeis, u fiha tissejjaħ Clizia (a senhal). <ref target="https://mt.wikipedia.org/wiki/Franco_Fortini">Franco Fortini</ref> ġġudika lil <hi rend="italic">Ossi di seppia</hi> u <hi rend="italic">Le occasioni</hi> ta' Montale bħala t-timbru eċċellenti tal-poeżija Taljana tas-seklu 20.</p>
<p><ref target="https://mt.wikipedia.org/wiki/T._S._Eliot">T. S. Eliot</ref>, li kien jikkondividi l-ammirazzjoni ta' Montale għal Dante, kien influwenza importanti fuq il-poeżija tiegħu dak iż-żmien; fil-fatt, il-poeżiji l-ġodda ta' Eliot intwerew lil Montale minn <ref target="https://mt.wikipedia.org/wiki/Mario_Praz">Mario Praz</ref>, li dak iż-żmien kien <ref target="https://mt.wikipedia.org/wiki/Għalliem">jgħallem</ref> f'<ref target="https://mt.wikipedia.org/wiki/Manchester">Manchester</ref>. Il-kunċett tal-korrelattiv oġġettiv li kien juża Montale fil-poeżija tiegħu, x'aktarx li kien influwenzat minn T. S. Eliot. Fl-1948, meta Eliot għalaq sittin sena, Montale kkontribwixxa b'saġġ ċelebrattiv bit-titlu "Eliot u Aħna" f'kollezzjoni ppubblikata biex tfakkar l-okkażjoni ta' għeluq sninu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Nuqqas ta' armonija mad-dinja
<p>Mill-1948 sa mewtu, Montale għex f'<ref target="https://mt.wikipedia.org/wiki/Milan">Milan</ref>. Wara l-gwerra, huwa kien membru tal-<hi rend="italic">Partito d'Azione</hi> li kien partit liberali. Bħala kontributur tal-<hi rend="italic">Corriere della Sera</hi> huwa kien editur tal-<ref target="https://mt.wikipedia.org/wiki/Mużika">mużika</ref> u kien jagħmel rapporti barranin ukoll, pereżempju minn <ref target="https://mt.wikipedia.org/wiki/Iżrael">Iżrael</ref>, fejn mar bħala <ref target="https://mt.wikipedia.org/wiki/Ġurnalist">ġurnalist</ref> biex isegwi ż-żjara tal-<ref target="https://mt.wikipedia.org/wiki/Papa_Pawlu_VI">Papa Pawlu VI</ref> hemmhekk. Ix-xogħlijiet tiegħu bħala ġurnalist huma miġbura f'<hi rend="italic">Fuori di casa</hi> tal-1969.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p><hi rend="italic">La bufera e altro</hi> ġie ppubblikat fl-1956 u jimmarka t-tmiem tal-iktar poeżiji rinomati ta' Montale. Hawnhekk il-personaġġ tiegħu Clizia tingħaqad ma' La Volpe ("Il-Volpi"), abbażi tal-poeta żagħżugħa <ref target="https://mt.wikipedia.org/wiki/Maria_Luisa_Spaziani">Maria Luisa Spaziani</ref> li Montale kellu relazzjoni magħha matul is-snin 50 tas-seklu 20. Madankollu, dan il-volum jinkludi wkoll lil Clizia, ittrattata f'varjetà ta' poeżiji qisha xi alla <ref target="https://mt.wikipedia.org/wiki/Għasfur">għasfur</ref> li tmur kontra <ref target="https://mt.wikipedia.org/wiki/Adolf_Hitler">Hitler</ref>. Dawn huma wħud mill-aqwa poeżiji tiegħu.</p>
<p>Xogħlijiet oħra tiegħu huma <hi rend="italic">Xenia</hi> (1966), <hi rend="italic">Satura</hi> (1971) u <hi rend="italic">Diario del '71 e del '72</hi> (1973). Il-poeżija ta' Montale ta' wara dan il-perjodu fiha x'tomgħod u hija ironika, b'riferimenti fuq ir-reazzjoni kritika għax-xogħol bikri tiegħu u fuq id-dinja ta' madwaru f'evoluzzjoni kontinwa. <hi rend="italic">Satura</hi> fiha eleġija qawwija lil martu <ref target="https://mt.wikipedia.org/wiki/Drusilla_Tanzi">Drusilla Tanzi</ref>. Huwa kiteb ukoll sensiela ta' poeżiji li jmissu l-qlub dwar Clizia ftit qabel ma miet. Il-fama ta' Montale sa dak iż-żmien kienet saret waħda internazzjonali. Huwa kien ingħata lawriji onorarji mill-Universitajiet ta' Milan (1961), Cambridge (1967) u<ref target="https://mt.wikipedia.org/wiki/Ruma">Ruma</ref> (1974), u ġie maħtur Senatur għall-Għomor fis-Senat Taljan. Fl-1973 ingħata l-Girlanda tad-Deheb fil-Lejliet tal-Poeżija ta' <ref target="https://mt.wikipedia.org/wiki/Struga">Struga</ref>, fi Struga stess, il-<ref target="https://mt.wikipedia.org/wiki/Repubblika_tal-Maċedonja_ta'_Fuq">Maċedonja ta' Fuq</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-1975 huwa rċieva l-Premju Nobel għal-Letteratura. Montale miet f'Milan fl-1981.</p>
<p>Fl-1996, feġġ xogħol imsejjaħ <hi rend="italic">Diario postumo</hi> li ngħad li kien ġie "kkumpilat" minn Montale qabel mewtu, bl-għajnuna tal-poeta żagħżugħa <ref target="https://mt.wikipedia.org/wiki/Annalisa_Cima">Annalisa Cima</ref>; il-krititku <ref target="https://mt.wikipedia.org/wiki/Dante_Isella">Dante Isella</ref> huwa tal-fehma li dan ix-xogħol mhuwiex awtentiku.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> <ref target="https://mt.wikipedia.org/wiki/Joseph_Brodsky">Joseph Brodsky</ref> iddedika s-saġġ tiegħu "Fid-Dell ta' Dante" lill-poeżija lirika ta' Eugenio Montale.</p>
Lista ta' xogħlijiet
<list type="unordered"><item>1925: <hi rend="italic">Ossi di seppia</hi>, l-ewwel u t-tieni edizzjoni, 1928, b'sitt poeżiji ġodda u introduzzjoni minn Alfredo Gargiulo; it-tielet edizzjoni, 1931, Lanciano: Carabba</item>
<item>1932: <hi rend="italic">La casa dei doganieri e altre poesie</hi>, ħames poeżiji ppubblikati b'assoċjazzjoni mal-premju msejjaħ Premio del Antico Fattore lil Montale; Firenze: Vallecchi</item>
<item>1939: <hi rend="italic">Le occasioni</hi>, Torino: Einaudi</item>
<item>1943: <hi rend="italic">Finisterre</hi>, ktieb ta' poeżiji, imdaħħal l-Iżvizzera minn taħt minn Gianfranco Contini; <ref target="https://mt.wikipedia.org/wiki/Lugano">Lugano</ref>: the Collana di Lugano (24 June); it-tieni edizzjoni, 1945, Firenze: Barbèra</item>
<item>1948: <hi rend="italic">Quaderno di traduzioni</hi>, traduzzjonijiet, Milan: Edizioni della Meridiana</item>
<item>1948: <hi rend="italic">La fiera letteraria,</hi> kritika poetika</item>
<item>1956: <hi rend="italic">La bufera e altro</hi>, l-ewwel edizzjoni ta' 1,000 kopja, <ref target="https://mt.wikipedia.org/wiki/Venezja">Venezja</ref>: Neri Pozza; it-tieni edizzjoni ikbar ġiet ippubblikata fl-1957, Milan: Arnaldo Mondadore Editore</item>
<item>1956: <hi rend="italic">Farfalla di Dinard</hi>, stejjer, edizzjoni privata</item>
<item>1962: <hi rend="italic">Satura</hi>, poeżija, ippubblikat f'edizzjoni privata, <ref target="https://mt.wikipedia.org/wiki/Verona">Verona</ref>: Officina Bodoni</item>
<item>1962: <hi rend="italic">Accordi e pastelli</hi>, Milan: Scheiwiller (Mejju)</item>
<item>1966: <hi rend="italic">Il colpevole</hi></item>
<item>1966: <hi rend="italic">Auto da fé: Cronache in due tempi</hi>, kritika kulturali, Milan: Il Saggiatore</item>
<item>1966: <hi rend="italic">Xenia</hi>, poeżiji f'ġieħ Mosca, ippubblikat l-ewwel darba f'edizzjoni privata ta' 50 kopja</item>
<item>1969: <hi rend="italic">Fuori di casa</hi>, kollezzjoni ta' kitbiet tal-ivvjaġġar</item>
<item>1971: <hi rend="italic">Satura (1962–1970)</hi> (Jannar)</item>
<item>1971: <hi rend="italic">La poesia non esiste</hi>, proża; Milan: Scheiwiller (Frar)</item>
<item>1973: <hi rend="italic">Diario del '71 e del '72</hi>, Milan: Arnoldo Mondadori Editore (edizzjoni privata ta' 100 kopja ppubblikata fl-1971)</item>
<item>1973: <hi rend="italic">Trentadue variazioni</hi>, edizzjoni ta' 250 kopja, Milan: Giorgio Lucini</item>
<item>1977: <hi rend="italic">Quaderno di quattro anni</hi>, Milan: Mondadori</item>
<item>1977: <hi rend="italic">Tutte le poesie</hi>, Milan: Mondadori</item>
<item>1980: <hi rend="italic">L'opera in versi</hi>, l-edizzjoni ta' Bettarini-Contini; ippubblikata fl-1981 bħala <hi rend="italic">Altri verse e poesie disperse</hi>, pubblikatur: Mondadori</item></list>
Tradotti meta Montale kien ħaj
<list type="unordered"><item>1966: <hi rend="italic">Ossi di seppia, Le occasioni</hi>, and <hi rend="italic">La bufera e altro</hi>, translated by Patrice Angelini into French; Paris: Gallimard</item>
<item>1978: <hi rend="italic">The Storm &amp; Other Poems</hi>, translated by Charles Wright into English (Oberlin College Press), ISBN 0-932440-01-0</item></list>
Wara mewtu
<list type="unordered"><item>1981: <hi rend="italic">Prime alla Scala</hi>, kritika mużikali, editjat minn Gianfranca Lavezzi; Milan: Mondadori</item>
<item>1981: <hi rend="italic">Lettere a Quasimodo</hi>, editjat minn Sebastiano Grasso; pubblikatur: Bompiani</item>
<item>1982: <hi rend="italic">The Second Life of Art: Selected Essays</hi>, tradott minn Jonathan Galassi (Ecco), ISBN 0-912946-84-9</item>
<item>1983: <hi rend="italic">Quaderno genovese</hi>, editjat minn Laura Barile; ġurnal mill-1917, ippubblikat għall-ewwel darba f'din is-sena; Milan: Mondadori</item>
<item>1987: <hi rend="italic">The Occasions</hi>, Tradott minn William Arrowsmith, Norton, <ref target="https://mt.wikipedia.org/wiki/Belt_ta'_New_York">New York</ref> u <ref target="https://mt.wikipedia.org/wiki/Londra">Londra</ref>.</item>
<item>1990: <hi rend="italic">The Coastguard’s House / La casa dei doganieri: Selected Poems</hi> (Bloodaxe Books, Newcastle-upon-Tyne).</item>
<item>1991: <hi rend="italic">Tutte le poesie</hi>, editjat minn Giorgio Zampa. Jonathan Galassi jsostni li dan il-ktieb huwa "l-iktar edizzjoni komprensiva tal-poeżiji ta' Montale".</item>
<item>1996: <hi rend="italic">Diario postumo: 66 poesie e altre</hi>, editjat minn Annalisa Cima; Milan: Mondadori</item>
<item>1996: <hi rend="italic">Il secondo mestiere: Arte, musica, società</hi> and <hi rend="italic">Il secondo mestierre: Prose 1929–1979</hi>, edizzjoni b'żewġ volumi li tinkludi l-kitbiet ippubblikati kollha ta' Montale; editjat minn Giorgio Zampa; Milan: Mondadori</item>
<item>1998: <hi rend="italic">Satura: 1962-1970</hi> / tradott bin-noti minn William Arrowsmith (New York, Norton).</item>
<item>1999: <hi rend="italic">Collected Poems</hi>, trandott minn Jonathan Galassi (Carcanet) (Premju għat-Traduzzjoni ta' Oxford-Weidenfeld)</item>
<item>2004: <hi rend="italic">Selected Poems</hi>, tradott minn Jonathan Galassi, Charles Wright u David Young (Oberlin College Press), ISBN 0-932440-98-3</item>
<item>2016: <hi rend="italic">Xenia</hi> (Arc Publications). ISBN 978-1-910345-53-5. Verżjoni bilingwi, tradott minn Mario Petrucci, rebbieħ tal-Premju PEN għat-Traduzzjoni tal-2016, innominat fl-2018 għall-Premju John Florio.</item>
<item>2017: <hi rend="italic">Montale's Essential: The Poems of Eugenio Montale in English</hi>, tradott minn Alessandro Baruffi (Literary Joint Press), ISBN 978-1-387-21585-0</item></list>
</text></body></html>