<html><body><text id="wikipedia_mt_wikipedia_org__26337.html" ns="0" revid="264664" sourceurl="https://mt.wikipedia.org/wiki/Sebastian_Brant" title="Sebastian Brant" type="wikipedia">Sebastian Brant
<p><hi rend="bold">Sebastian Brant</hi> (jew <hi rend="bold">Sebastian</hi> <hi rend="bold">Brandt</hi>) (twieled fl-1458 – miet fl-10 ta’ Mejju 1521) kien umanista u kittieb tas-satiri Ġermaniż.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa magħruf l-iktar għas-satira tiegħu <hi rend="italic">Das Narrenschiff</hi> (“Il-Vapur tal-Ġifi”).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Bijografija
<p>Brant twieled fi <ref target="https://mt.wikipedia.org/wiki/Strażburgu">Strasburgu</ref> f’familja li kienet tieħsu ħsieb berġa iżda eventwalment studja fl-Università ta’ <ref target="https://mt.wikipedia.org/wiki/Basel">Basel</ref>, l-<ref target="https://mt.wikipedia.org/wiki/Żvizzera">Iżvizzera</ref>, fl-1475. Inizjalment studja l-<ref target="https://mt.wikipedia.org/wiki/Filosofija">filosofija</ref> u mbagħad qaleb għad-<ref target="https://mt.wikipedia.org/wiki/Dritt">dritt</ref>. Mill-1484 huwa beda jgħallem fl-università u temm id-dottorat tiegħu fid-dritt fl-1489. Fl-1485 iżżewweġ lil <ref target="https://mt.wikipedia.org/wiki/Elisabeth_Bürg">Elisabeth Bürg</ref>, bint produttur tal-<ref target="https://mt.wikipedia.org/wiki/Pożati">pożati</ref> fir-raħal. Elisabeth kellha sebat itfal miegħu. Huwa kien ħerqan li ibnu l-kbir Onofriju jsir umanista, u b’hekk għallmu l-<ref target="https://mt.wikipedia.org/wiki/Lingwa_Latina">Latin</ref> minn mindu kien fin-nieqa u kitbu fl-università diġà tal-età ta’ seba’ snin.</p>
<p>Brant ġibed l-ewwel darba l-attenzjoni fl-għaqdiet umanistiċi permezz tal-poeżiji Neo-Latini tiegħu, iżda kif induna li dawn kienu jagħtuh udjenza limitata biss, beda jittraduċi xogħlu stess u l-poeżiji bil-Latin ta’ oħrajn għall-Ġermaniż, u ppubblikahom permezz tal-istamperija tal-ħabib tiegħu <ref target="https://mt.wikipedia.org/wiki/Johann_Bergmann">Johann Bergmann</ref>, minn fejn feġġ l-iktar xogħol magħruf tiegħu bil-Ġermaniż, is-satira <hi rend="italic">Das Narrenschiff</hi> (Il-Vapur tal-Ġifi, tal-1494), li gawda popolarità u influwenza lil hinn mill-<ref target="https://mt.wikipedia.org/wiki/Ġermanja">Ġermanja</ref>. F’din l-allegorija, l-awtur jifflaġella d-dgħufijiet u l-vizzji ta’ żmienu. Huwa xogħol ta’ episodji fejn vapur mimli ġifi u mmexxi minn ġifi jbaħħar lejn il-ġenna tal-ġifi, Narragonja. Hawnhekk jikkonċepixxi lil San Grobjan, li jimmaġinah bħala l-qaddis patrun tan-nies vulgari u ħamalli.</p>
<figure><caption>Illustrazzjoni minn <hi rend="italic">Das Narrenschiff</hi> ta’ Sebastian Brant</caption></figure>
<p>Il-biċċa l-kbira tal-kitbiet importanti ta’ Brant, inkluż ħafna xogħlijiet dwar id-dritt ċivili u kanoniku, inkitbu meta kien jgħix f’Basel. Huwa reġa’ lura fi Strasburgu fis-sena 1500, fejn sar uffiċjal tal-gvern u għex hemm sal-aħħar ta’ ħajtu. Fl-1503 ingħata l-pożizzjoni influwenti ta’ kanċillier (<hi rend="italic">stadtschreiber</hi>) u l-involviment tiegħu fl-affarijiet pubbliċi waqqfuh milli jkompli bil-letteratura. Brant għamel diversi petizzjonijiet lill-Imperatur Massimiljanu biex ikeċċi lit-Torok sabiex il-Punent jiġi salvat. Fl-istess spirtu, faħħar lil <ref target="https://mt.wikipedia.org/wiki/Ferdinandu_II">Ferdinandu II</ref> ta’ Aragona fl-1492 talli ħakem lill-Musulmani fi <ref target="https://mt.wikipedia.org/wiki/Spanja">Spanja</ref> u wassal għall-unifikazzjoni ta’ Spanja. Huwa kien promutur kbir tan-nazzjonaliżmu kulturali Ġermaniż, u kien jemmen li r-riforma morali kienet meħtieġa għas-sigurtà tal-Imperu mit-theddida <ref target="https://mt.wikipedia.org/wiki/Imperu_Ottoman">Ottomana</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Għalkemm essenzjalment kien konservattiv fil-fehmiet reliġjużi tiegħu, Brant kien ikun għassa għall-abbużi fil-Knisja, kif joħroġ fid-dieher fin-<hi rend="italic">Narrenschiff</hi>. Il-Vapur tal-Ġifi (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Ship of Fools</hi>) ta’ <ref target="https://mt.wikipedia.org/wiki/Alexander_Barclay">Alexander Barclay</ref> (1509) hija imitazzjoni ħielsa tal-poeżija Ġermaniża bl-Ingliż tal-perjodu bikri tat-Tudor, u kien hemm verżjoni bil-Latin ta’ <ref target="https://mt.wikipedia.org/wiki/Jakob_Locher">Jakob Locher</ref> (1497)<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> li kienet popolari kważi daqs il-poeżija oriġinali. <hi rend="italic">Bote</hi> (stampat minn Wynkyn de Worde, għall-ħabta tal-1510) ta’ <ref target="https://mt.wikipedia.org/wiki/Cock_Lorell">Cock Lorell</ref> kienet imitazzjoni iqsar tan-<hi rend="italic">Narrenschiff</hi>. F’din l-opra, Cock Lorell, <ref target="https://mt.wikipedia.org/wiki/Landier">landier</ref> frawdolenti magħruf ta’ dak iż-żmien, jiġbor madwaru ġabra ta’ ħaddiema tas-sengħa u jbaħħar lejn l-Ingilterra.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fost il-bosta xogħlijiet oħra ta’ Brant hemm il-kompilazzjoni tiegħu ta’ ħrejjef u stejjer popolari oħra, ippubblikati fl-1501 bit-titlu <hi rend="italic">Aesopi Appologi sive Mythologi cum quibusdam Carminum et Fabularum additionibus</hi>, li għadhom jiġu apprezzati sa żminijietna. Għalkemm kienet ibbażata fuq l-edizzjoni ta’ <hi rend="italic">Esopu</hi> tal-1476 ta’ <ref target="https://mt.wikipedia.org/wiki/Heinrich_Steinhöwel">Heinrich Steinhöwel</ref>, il-proża bil-Latin ġiet emendata minn Brant, li żied ukoll kummentarji tal-versi bil-kombinament karatteristiku tiegħu ta’ għerf u stil. It-tieni parti tal-opra kienet ġdida għalkollox, b’ħaġa moħġaġa, ħrejjef addizzjonali meħuda minn sorsi varji, u rakkonti ta’ mirakli u għeġubijiet tan-natura kemm minn żmienu kif ukoll mill-qedem.</p>
<p>L-ittri ta’ Brant li waslu sa żminijietna juru li hu kien jikkorrispondi ma’ <ref target="https://mt.wikipedia.org/wiki/Peter_Schott">Peter Schott</ref>, <ref target="https://mt.wikipedia.org/wiki/Johann_Bergmann_von_Olpe">Johann Bergmann von Olpe</ref>, l-Imperatur Massimiljanu, <ref target="https://mt.wikipedia.org/wiki/Thomas_Murner">Thomas Murner</ref>, <ref target="https://mt.wikipedia.org/wiki/Konrad_Peutinger">Konrad Peutinger</ref>, <ref target="https://mt.wikipedia.org/wiki/Willibald_Pirckheimer">Willibald Pirckheimer</ref>, <ref target="https://mt.wikipedia.org/wiki/Johannes_Reuchlin">Johannes Reuchlin</ref>, <ref target="https://mt.wikipedia.org/wiki/Beatus_Rhenanus">Beatus Rhenanus</ref>, <ref target="https://mt.wikipedia.org/wiki/Jakob_Wimpfeling">Jakob Wimpfeling</ref> u <ref target="https://mt.wikipedia.org/wiki/Ulrich_Zasius">Ulrich Zasius</ref>.</p>
Iktar Qari
<list type="unordered"><item>C. H. Herford, <hi rend="italic">The Literary Relations of England and Germany in the 16th Century</hi> (1886): jiddiskuti l-influwenza ta’ Brant fl-<ref target="https://mt.wikipedia.org/wiki/Renju_Unit">Ingilterra</ref>.</item>
<item>John W. Van Cleve, <hi rend="italic">Sebastian Brant's 'The Ship of Fools' in Critical Perspective, 1800-1991</hi> (Columbia, SC: Camden House, 1993).</item></list>
</text></body></html>