<html><body><text id="wikipedia_mt_wikipedia_org__1315.html" ns="0" revid="272091" sourceurl="https://mt.wikipedia.org/wiki/Trevor_%C5%BBahra" title="Trevor Żahra" type="wikipedia">Trevor Żahra

<p><hi rend="bold">Trevor Żahra</hi> (Iż-<ref target="https://mt.wikipedia.org/wiki/Żejtun">Żejtun</ref>, 6 ta’ Diċembru 1947 - ) hu kittieb Malti.</p>
Bijografija
<p>Trevor Zahra twieled iż-Żejtun fis-16 ta’ Diċembru <ref target="https://mt.wikipedia.org/wiki/1947">1947</ref>; bin Walter u Ġuża nee Caruana.  Trevor huwa t-tielet minn erba’ aħwa. Huwa studja fl-iskola sekondarja Teknika ta’ <ref target="https://mt.wikipedia.org/wiki/Raħal_Ġdid">Raħal Ġdid</ref> u fil-Liċeo.  Fl-1966 daħal jaħdem  għal żmien qasir ma’ l-istazzjoni tat-TV lokali, bħala script writer.  Kien ukoll jipproduċi programmi għat-tfal u jagħmel xogħol ta’ Presentation Officer. </p>
<p>Fl-1966 daħal il-Kulleġġ tal-Għalliema fejn wara kors ta’ sentejn beda jgħallem il-<ref target="https://mt.wikipedia.org/wiki/Lingwa_Maltija">Malti</ref> u l-<ref target="https://mt.wikipedia.org/wiki/Arti">Arti</ref> fl-iskejjel sekondarji.  Illum huwa jinsab irtirat wara karriera ta' 33 sena. Trevor iżżewweg lil Stella nee Agius fl-1971 u kellhom żewgt itfal: Ruben u Marija.  Stella mietet fl-1989 u llum Trevor huwa armel. </p>
<p>Ta’ eta’ żgħira beda jinteressa ruħu fil-kitba u l-Arti.  Ippubblika l-ewwel poeżiji tiegħu f’The Children’s Own, fil-ġurnal  Il-Berqa u f’għadd ta’ rivisti. Bejn is-7 snin u d-19-il sena membru ta’ l-Azzjoni Kattolika taż-<ref target="https://mt.wikipedia.org/wiki/Żejtun">Żejtun</ref>, fejn bħala tifel kien attiv ħafna fil-palk, jirreċta, ipinġi x-xenarju u jikteb il-fares, idoqq fi grupp ta’ mużika pop kif ukoll kien jeditja rivista ċkejkna bejn il-membri.  Fost l-ewwel kitba tiegħu li  għad fadal minn dan il-perijodu nsibu <hi rend="italic"><ref target="https://mt.wikipedia.org/wiki/Il-Praspar_ta’_Kunċett_u_Marinton">Il-Praspar ta’ Kunċett u Marinton</ref></hi> li bosta minnhom Żahra kitibhom meta kien fir-raba’ sena ta’ l-iskola sekondarja. </p>
<p>Fl-1971 ippubblika l-ewwel ktieb tiegħu, <hi rend="italic"><ref target="https://mt.wikipedia.org/wiki/Il-Pulena_tad-Deheb">Il-Pulena tad-Deheb</ref></hi>. Dan il-ktieb kiseb suċċess immedjat u Żahra minnufih inxteħet fil-qasam tal-kitba  għat-tfal b’impenn kbir.  Iżda huwa qatt ma waqaf mill-kitba adulta.  Fl-1972 ippubblika l-ġabra ta’ poeżiji Eden.  Fl-1973 ippubblika l-ewwel rumanz tiegħu <hi rend="italic"><ref target="https://mt.wikipedia.org/wiki/Is-Surmast">Is-Surmast</ref></hi>, rumanz li għoxrin sena wara Żahra adattah  għall-palk u ġie ppreżenta b’suċċess kbir fit-<ref target="https://mt.wikipedia.org/wiki/Teatru_Manoel">Teatru Manoel</ref>  għal sentejn wara xulxin. Fl-1974, ippubblika r-rumanz <hi rend="italic"><ref target="https://mt.wikipedia.org/wiki/Taħt_il-Weraq_tal-Palm">Taħt il-Weraq tal-Palm</ref></hi> li kien rebaħ l-ewwel premju f’konkors imniedi mill-Klabb Kotba Maltin.  Minn dak iż-żmien 'l hawn Żahra baqa’ jippubblika simultanjament kemm kotba  għat-tfal kif ukoll  għall-kbar.  Żahra ppubblika l-ewwel workbooks  għat-tfal  għat-tagħlim tal-Malti.  Il-kotba tiegħu, bejn kotba ċkejknin  għat-tfal iż-żgħar, traduzzjonijiet kif ukoll letteratura  għall-kbar, llum 
ilaħħqu 'l fuq minn 100.</p>
<p>Żahra jillustra, ifassal u jipproduċi l-kotba kollha tiegħu u minħabba dan, il-kotba tiegħu huma magħrufin għall-produzzjoni  attraenti li fihom.  Esebixxa wkoll għadd ta’ illustrazzjonijiet  tiegħu f’wirjiet internazzjonali u attenda wkoll seminars fil-<ref target="https://mt.wikipedia.org/wiki/Fillandja">Fillandja</ref> u fl-<ref target="https://mt.wikipedia.org/wiki/Awstrija">Awstrija</ref> dwar il-media u l-produzzjoni tat-textbooks.  Dan l-aħħar kien ukoll mistieden jagħmel workshops fil-<ref target="https://mt.wikipedia.org/wiki/Ġermanja">Ġermanja</ref> dwar il-kitba kreattiva għat-tfal.</p>
<p>Żahra huwa rebbieħ ta' bosta premjijiet letterarji prestiġjużi; biżżejjed insemmu li rebaħ il-<ref target="https://mt.wikipedia.org/wiki/Premju_Letterarju">Premju Letterarju</ref> mniedi mill-Gvern, seba' darbiet.  F'Diċembru 2004, l-Eċċ.T. il-President ta' Malta tah il-<ref target="https://mt.wikipedia.org/wiki/Midalja_għall-Qadi_tar-Repubblika">Midalja għall-Qadi tar-Repubblika</ref> bħala rikonoxximent għall-ħidma tiegħu b'riżq il-letteratura għat-tfal.</p>
<p>L-iżjed kotba riċenti ta' Żahra huma <hi rend="bold">Sħab</hi>, ktieb għall-adolexxenti, u <hi rend="bold">Il-Kitba Kreattiva</hi>, dwar il-proċess kreattiv fil-kitba. Aktar tard fis-sena 2007 hi mistennija l-gabra gdida ta' novelli <hi rend="bold">Sepja</hi>.</p>
Ħoloq esterni

<list type="unordered"><item><ref target="http://www.trevorzahra.com/">Sit uffiċjali</ref></item></list>
</text></body></html>