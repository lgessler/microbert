<html><body><text id="wikipedia_mt_wikipedia_org__27572.html" ns="0" revid="273203" sourceurl="https://mt.wikipedia.org/wiki/Sian_Ka%27an" title="Sian Ka'an" type="wikipedia">Sian Ka'an<figure><caption>Veduta panoramika tar-Riżerva tal-Bijosfera ta' Sian Ka'an</caption></figure>
<p><hi rend="bold">Sian Ka'an</hi> (isem sħiħ bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Reserva de la Biósfera de Sian Kaʼan</hi>)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> hija riżerva ta' bijosfera fil-muniċipalità ta' Tulum fl-istat <ref target="https://mt.wikipedia.org/wiki/Messiku">Messikan</ref> ta' Quintana Roo.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Ġiet stabbilita fl-1986 u saret <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> sena wara fl-1987.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Deskrizzjoni
<p>"Sian Ka'an" tfisser "bieb il-ġenna" jew "post fejn tibda l-ġenna".<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Bil-parteċipazzjoni ta' xjenzati, tekniċi, studenti, <ref target="https://mt.wikipedia.org/wiki/Sajjied">sajjieda</ref>, <ref target="https://mt.wikipedia.org/wiki/Bidwi">bdiewa</ref>, promoturi rurali u amministraturi, flimkien ma' sħab reġjonali u internazzjonali, ġew imwettqa iktar minn 200 proġett ta' konservazzjoni. L-azzjonijiet kollha ta' konservazzjoni ġew ibbażati fuq tagħrif xjentifiku u tekniku għall-ippjanar u għall-implimentazzjoni ta' politiki ambjentali u fuq il-proposta ta' soluzzjonijiet vijabbli għall-użu sostenibbli tar-riżorsi naturali u għal sforzi konġunti stabbiliti fi ħdan tmien żoni naturali protetti. Dawn jinkludu l-iskoll tal-qroll ta' Banco Chinchorro, u Xcalak fin-Nofsinhar ta' Quintana Roo, ir-Riżerva tal-Bijosfera ta' Sian Ka'an, <ref target="https://mt.wikipedia.org/wiki/Cancun">Cancun</ref>, il-gżira ta' <ref target="https://mt.wikipedia.org/wiki/Cozumel">Cozumel</ref> li tinsab quddiem Xcaret u l-Gżira ta' Contoy fit-Tramuntana (li flimkien ikopru erja ta' 3,200 km2). Dawn iż-żoni jinsabu f'partijiet tas-seba' muniċipalitajiet statali kostali kollha tal-<ref target="https://mt.wikipedia.org/wiki/Baħar_Karibew">Baħar Karibew</ref>, u l-akbar parti tinsab fil-Lvant tal-muniċipalità ta' Felipe Carrillo Puerto, fejn hemm il-maġġoranza l-kbira tar-Riżerva tal-Bijosfera ta' Sian Ka'an.</p>
<figure><caption>Iż-Żona Arkeoloġika ta' Muyil</caption></figure>
<p>Parti mir-riżerva tinsab fuq l-art u parti tinsab fil-Baħar Karibew, inkluż sezzjoni ta' skoll tal-qroll. Ir-riżerva għandha erja ta' 5,280 km2.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Ir-riżerva tinkludi wkoll xi 23 sit arkeoloġiku magħrufa attwalment taċ-ċivilizzazzjoni <ref target="https://mt.wikipedia.org/wiki/Maja">Maja</ref>, fosthom iż-Żona Arkeoloġika ta' Muyil. F'diversi postijiet fi ħdan ir-riżerva hemm ukoll il-fdalijiet tal-Linja Ferrovjarja ta' Decauville bejn Vigía Chico u Santa Cruz, li tħaddmet mill-1905 sal-1932.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>L-objettivi tal-proġett tal-<hi rend="italic">Amigos de Sian Ka'an</hi> huma l-identifikazzjoni, il-protezzjoni u l-ġestjoni ta' żoni addizzjonali b'valur għoli ta' bijodiversità kif ukoll ta' żoni kritiċi għaż-żamma taċ-ċikli tal-ħajja ta' speċijiet fil-periklu, mhedda u migratorji fir-Riviera Maya. Barra minn hekk, il-proġett tagħhom għandu l-għan li jipprovdi edukazzjoni ambjentali permezz ta' kotba, ġurnali u fuljetti u li jipprovdi assistenza teknika u taħriġ lill-komunitajiet Maja li jaħdmu fit-turiżmu ekoloġiku.</p>
Sit ta' Wirt Dinji
<p>Ir-Riżerva tal-Bijosfera ta' Sian Ka'an ġiet iddeżinjata bħala Sit ta' Wirt Dinji tal-UNESCO fl-1987.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali"; u l-<hi rend="bold">kriterju (x)</hi> "Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta' valur universali straordinarju mill-perspettiva tax-xjenza jew tal-konservazzjoni".<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Speċijiet bijoloġiċi
<figure><caption>Paletta roża (<hi rend="italic">Platlea ajaja</hi>)</caption></figure>
<p>Dawn huma wħud mill-ispeċijiet li ġew irreġistrati f'Sian Ka'an:<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<list type="unordered"><item><hi rend="italic">Alouatta pigra</hi></item>
<item><hi rend="italic">Amazona xantholora</hi></item>
<item><hi rend="italic">Ardea herodias</hi></item>
<item><hi rend="italic">Ateles geoffroyi</hi></item>
<item><hi rend="italic">Caracara plancus</hi></item>
<item><hi rend="italic">Crocodylus acutus</hi></item>
<item><hi rend="italic">Crocodylus moreletii</hi></item>
<item><hi rend="italic">Ctenosaura similis</hi></item>
<item><hi rend="italic">Cuniculus paca</hi></item>
<item><hi rend="italic">Dasyprocta punctata</hi></item>
<item><hi rend="italic">Eira barbara</hi></item>
<item><hi rend="italic">Fregata magnificens</hi></item>
<item><hi rend="italic">Galictis vittata</hi></item>
<item><hi rend="italic">Jabiru mycteria</hi></item>
<item><hi rend="italic">Leopardus pardalis</hi></item>
<item><hi rend="italic">Leopardus wiedii</hi></item>
<item><hi rend="italic">Meleagris ocellata</hi></item>
<item><hi rend="italic">Mycteria americana</hi></item>
<item><hi rend="italic">Nasua narica</hi></item>
<item><hi rend="italic">Odocoileus virginianus</hi></item>
<item><hi rend="italic">Panthera onca</hi></item>
<item><hi rend="italic">Pecari tajacu</hi></item>
<item><hi rend="italic">Pelecanus occidentalis</hi></item>
<item><hi rend="italic">Nannopterum brasilianum</hi></item>
<item><hi rend="italic">Phoenicopterus ruber</hi></item>
<item><hi rend="italic">Platalea ajaja</hi></item>
<item><hi rend="italic">Potos flavus</hi></item>
<item><hi rend="italic">Puma concolor</hi></item>
<item><hi rend="italic">Puma yagouaroundi</hi></item>
<item><hi rend="italic">Ramphastos sulfuratus</hi></item>
<item><hi rend="italic">Sarcoramphus papa</hi></item>
<item><hi rend="italic">Tamandua tetradactyla</hi></item>
<item><hi rend="italic">Tapirus bairdii</hi></item>
<item><hi rend="italic">Tayassu pecari</hi></item></list>
</text></body></html>