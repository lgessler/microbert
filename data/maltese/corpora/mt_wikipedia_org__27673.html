<html><body><text id="wikipedia_mt_wikipedia_org__27673.html" ns="0" revid="273997" sourceurl="https://mt.wikipedia.org/wiki/Enzo_Gusman" title="Enzo Gusman" type="wikipedia">Enzo Gusman
<p><hi rend="bold">Enzo Gusman</hi> (9 ta' Awwissu 1947 – 18 ta' Diċembru 2021) kien kantant <ref target="https://mt.wikipedia.org/wiki/Maltin">Malti</ref> <ref target="https://mt.wikipedia.org/wiki/Tas-Sliema">mwieled f'Tas-Sliema</ref>, <ref target="https://mt.wikipedia.org/wiki/Malta">Malta</ref> . <ref target="https://mt.wikipedia.org/wiki/Il-Paġna_prinċipali#cite_note-biog-1">[1]</ref> Kien l-attur komiku Malti Johnnie Navarro li skopra lil Enzo u stiednu bħala kantant residenti fuq programm tiegħu TIC TAC trażmess fuq is-sistema tal-Cable Radio tar-<ref target="https://mt.wikipedia.org/wiki/Ridiffużjoni">Rediffusion</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. </p>
<p>Enzo rebaħ il-<ref target="https://mt.wikipedia.org/wiki/Malta_Song_Festival">Malta Song Festival</ref> ħames darbiet. Fl-1965, Enzo kellu karriera fil-qasam bankarju f'Malta li kompla fiha anke meta fl-1979 emigra lejn il- <ref target="https://mt.wikipedia.org/wiki/Kanada">Kanada</ref>. </p>
<p>Wara li emigra, xorta reġa' qatta' diversi snin jgħix <ref target="https://mt.wikipedia.org/wiki/Malta">Malta</ref>.</p>
<p>Bħala kantant, Enzo pparteċipa f'diversi festivals internazzjonali tal-kanzunetti, bħal World Popular Song Festival, Tokyo, il-Ġappun; Festival Internacional De la Canción, Viña del Mar, iċ-Ċili; Olympiad De La Chanson, Ateni, il-Greċja; Festival Internazzjonali tal-Kanzunetta Lixandra, Lixandra Eġittu; Castlebar International Song Festival, Castlebar, l-Irlanda; Cavan International Song Festival Cavan, l-Irlanda; Istanbul International Song Festival, Istanbul, it-Turkija; Festival Menschen und meer Rostock, DDR; u Festival Golden Orpheus Slantchev Bryag, il-Bulgarija. L-akbar jisba tiegħu f'dan il-qasam kienet meta rebaħ l-Ewwel Premju fil-Golden Orpheus Festival fil-Bulgarija. Fl-Irlanda, ingħażel bħala l-Aqwa Artist Barrani fil-Festival Internazzjonali tal-Kanzunetta ta’ Cavan, u fit-Turkija ġie ddikjarat bħala l-Aqwa Interpretu fil-Festival Internazzjonali tal-Kanzunetta ta’ Istanbul.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Huwa kiteb u kkompona diversi kanzunetti tiegħu stess, li komplew ikunu popolari ħafna f'Malta u fid-dijaspora Maltija diversi snin wara li ħarġu. F'Malta kien wkoll personalità magħrufa sew tar-radju u tat-televiżjoni. <ref target="https://mt.wikipedia.org/wiki/Il-Paġna_prinċipali#cite_note-biog-1">[1]</ref></p>
<p>Enzo kien miżżewweġ lil Carmen Schembri, kantanta magħrufa fix-xena tal-mużika ħafifa Maltija u kellhom żewġt ibniet, Johanna u Greta. <ref target="https://mt.wikipedia.org/wiki/Il-Paġna_prinċipali#cite_note-biog-1">[1]</ref></p>
<p>F'Awwissu 2020, membri tal-familja ċaħdu xnigħat li Enzo kien miet, għalkemm iddikjaraw li qed jirċievi kura intensiva, wara waqgħa.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fis-7 ta’ Awwissu 2021, waqt il-festival <ref target="https://mt.wikipedia.org/wiki/L-Għanja_tal-Poplu">L-Għanja tal-Poplu</ref>, Enzo ingħata rikonoxximent speċjali għall-kontribut kbir tiegħu fix-xena mużikali ta’ <ref target="https://mt.wikipedia.org/wiki/Malta">Malta.</ref> Waqt din l-attività, Enzo wassal video-messaġġ qasir ta' ringrazzjament mis-sodda tal-irkupru tiegħu fil-<ref target="https://mt.wikipedia.org/wiki/Kanada">Kanada</ref>. <ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Huwa miet fit-18 ta’ Diċembru 2021 fid-dar tiegħu fil-Kanada.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
</text></body></html>