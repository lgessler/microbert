<html><body><text id="wikipedia_mt_wikipedia_org__27476.html" ns="0" revid="272448" sourceurl="https://mt.wikipedia.org/wiki/Teatru_tal-Opri_Margravjali" title="Teatru tal-Opri Margravjali" type="wikipedia">Teatru tal-Opri Margravjali<figure><caption>It-Teatru tal-Opri Margravjali minn ġewwa</caption></figure>
<p>It-<hi rend="bold">Teatru tal-Opri Margravjali</hi> (bil-Ġermaniż: <hi rend="italic">Markgräfliches Opernhaus</hi>) huwa teatru tal-opri <ref target="https://mt.wikipedia.org/wiki/Barokk">Barokk</ref> fir-raħal ta' <ref target="https://mt.wikipedia.org/wiki/Bayreuth">Bayreuth</ref>, il-<ref target="https://mt.wikipedia.org/wiki/Ġermanja">Ġermanja</ref>. Huwa nbena bejn l-1745 u l-1750.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa wieħed mill-ftit teatri eżistenti ta' dak il-perjodu fl-<ref target="https://mt.wikipedia.org/wiki/Ewropa">Ewropa</ref> u ġie rrestawrat b'mod estensiv.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fit-30 ta' Ġunju 2012, it-teatru tal-opri tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Storja
<p>It-teatru tal-opri nbena skont il-pjanta ddisinjata mill-<ref target="https://mt.wikipedia.org/wiki/Arkitett">arkitett</ref> Franċiż <ref target="https://mt.wikipedia.org/wiki/Joseph_Saint-Pierre">Joseph Saint-Pierre</ref> (għall-ħabta tal-1709-1754), il-bennej tal-qorti tal-Margravju (titlu ereditarju ta' prinċep) ta' <ref target="https://mt.wikipedia.org/wiki/Hohenzollern">Hohenzollern</ref> Federiku ta' Brandenburg-Bayreuth u martu l-Prinċipessa Wilhelmina tal-<ref target="https://mt.wikipedia.org/wiki/Prussja">Prussja</ref>. It-teatru tal-opri ġie inawgurat fl-okkażjoni taż-żwieġ ta' binthom Elisabeth Fredericka Sophie mad-Duka Charles Eugene ta' <ref target="https://mt.wikipedia.org/wiki/Württemberg">Württemberg</ref>.</p>
<figure><caption>It-teatru tal-opri ta' Bayreuth minn barra</caption></figure>
<p>Id-disinn ta' kif inhu mgħammar minn ġewwa sar minn <ref target="https://mt.wikipedia.org/wiki/Giuseppe_Galli_Bibiena">Giuseppe Galli Bibiena</ref> (1696-1757)<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u ibnu Carlo minn <ref target="https://mt.wikipedia.org/wiki/Bolonja">Bologna</ref> bi stil tal-Barokk Aħħari. It-teatru tal-opri ġie ppreservat fil-kundizzjoni oriġinali tiegħu, għajr il-purtiera li ttieħdet mit-truppi ta' <ref target="https://mt.wikipedia.org/wiki/Napuljun_I_ta'_Franza">Napuljun</ref> fi triqithom lejn il-kampanja militari tar-<ref target="https://mt.wikipedia.org/wiki/Russja">Russja</ref> tal-1812. Il-gallarija rjali qajla ntużat mill-koppja Margravjali li kellhom għal qalbhom <ref target="https://mt.wikipedia.org/wiki/L-Arti">l-arti</ref>, għaliex kienu jippreferu post fir-ringiela ta' quddiem nett.</p>
<p>Il-Prinċipessa Wilhelmina, l-oħt il-kbira tar-Re tal-Prussja <ref target="https://mt.wikipedia.org/wiki/Federiku_l-Kbir">Federiku l-Kbir</ref>, kienet stabbiliet il-kumpanija teatrali Margravjali fl-1737. Fit-teatru tal-opri l-ġdid hija pparteċipat bħala <ref target="https://mt.wikipedia.org/wiki/Kompożitur">kompożitriċi</ref> tal-opri u ta' <hi rend="italic">Singspiele</hi>, kif ukoll bħala attriċi u direttriċi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Illum tidher f'preżentazzjoni bid-dwal u bl-awdjo għat-turisti. Wara mewtha fl-1758, l-ispettakli waqfu ħesrem u l-binja ma baqgħetx tintuża, li hija waħda mir-raġunijiet ewlenin li baqgħet fi stat tajjeb ta' konservazzjoni.</p>
<figure><caption><ref target="https://mt.wikipedia.org/wiki/Pittura">Pittura</ref> tal-1879 tat-Teatru tal-Opri Margravjali ta' <ref target="https://mt.wikipedia.org/wiki/Gustav_Bauernfeind">Gustav Bauernfeind</ref></caption></figure>
<p>Iktar minn mitt sena wara, it-tul kbir tal-palk ta' 27 metru attira lill-kompożitur <ref target="https://mt.wikipedia.org/wiki/Richard_Wagner">Richard Wagner</ref>, li fl-1872 għażel lil Bayreuth bħala ċentru għal festival u ordna li tinbena l-binja tal-<hi rend="italic">Festspielhaus</hi> fit-Tramuntana tar-raħal. Iċ-ċerimonja tat-tqegħid tal-ewwel ġebla saret fit-22 ta' Mejju, għeluq snin Wagner, u kienet tinkludi spettaklu fejn indaqqet is-Sinfonija Nru 9 ta' <ref target="https://mt.wikipedia.org/wiki/Ludwig_van_Beethoven">Beethoven</ref>, taħt id-direzzjoni ta' Wagner.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Partijiet mill-film tal-1994 <hi rend="italic">Farinelli</hi> nġibdu fit-Teatru tal-Opri Margravjali. It-teatru kien is-sit fejn kull sena kien isir il-Bayreuther Osterfestival sal-2009. Kull Settembru mis-sena 2000 sal-2009, it-teatru kien jospita il-Festival Barokk ta' Bayreuth, bi spettakli ta' opri rari bikrin. Il-festival tal-2009 kien jinkludi spettakli tal-festa teatrali ta' <ref target="https://mt.wikipedia.org/wiki/Andrea_Bernasconi">Andrea Bernasconi</ref>, <hi rend="italic">L'Huomo</hi>, b'librett tal-Margravja Wilhelmina.</p>
<figure><caption>Il-plakka tal-UNESCO tat-Teatru tal-Opri Margravjali</caption></figure>
<p>It-teatru tal-opri ngħalaq f'Ottubru 2012 għal restawr u żvilupp mill-ġdid estensivi u reġa' nfetaħ fit-12 ta' April 2018.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Sit ta' Wirt Dinji
<p>It-Teatru tal-Opri Margravjali ta' Bayreuth ġie ddeżinjat bħala Sit ta' Wirt Dinji tal-UNESCO fl-2012.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iv)</hi> "Rappreżentazzjoni ta' kapulavur frott il-kreattività tal-bniedem"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
</text></body></html>