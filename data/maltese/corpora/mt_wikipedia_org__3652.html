<html><body><text id="wikipedia_mt_wikipedia_org__3652.html" ns="0" revid="267305" sourceurl="https://mt.wikipedia.org/wiki/Sette_Giugno" title="Sette Giugno" type="wikipedia">Sette Giugno
<figure><caption> Il-monument tas-Sette Giugno, Valetta</caption></figure>
<p>Is-<ref target="https://mt.wikipedia.org/wiki/7_ta'_Ġunju">7 ta' Ġunju</ref> hija waħda mill-ħames Festi Nazzjonali ċċelebrati fil-<ref target="https://mt.wikipedia.org/wiki/Malta">Gżejjer Maltin</ref> għax titfakkar il-qtil ta' 4 <ref target="https://mt.wikipedia.org/wiki/Maltin">Maltin</ref> waqt irvellijiet fil-Belt <ref target="https://mt.wikipedia.org/wiki/Valletta">Valletta</ref> nhar is-7 ta' Ġunju 1919.</p>
X'wassal għall-irvellijiet tas-<hi rend="italic">Sette Giugno</hi>
<p>L-<ref target="https://mt.wikipedia.org/wiki/Ewwel_Gwerra_Dinjija">Ewwel Gwerra Dinjija</ref> damet għaddejja mill-<ref target="https://mt.wikipedia.org/wiki/1914">1914</ref> sa l-<ref target="https://mt.wikipedia.org/wiki/1918">1918</ref>. Din il-gwerra kienet miġġielda prinċiparjament mill-<ref target="https://mt.wikipedia.org/wiki/Ingilterra">Ingilterra</ref>, ir-<ref target="https://mt.wikipedia.org/wiki/Russja">Russja</ref> u <ref target="https://mt.wikipedia.org/wiki/Franza">Franza</ref> fuq naħa (l-<ref target="https://mt.wikipedia.org/wiki/Alleati">Alleati</ref>) u l-<ref target="https://mt.wikipedia.org/wiki/Ġermanja">Ġermanja</ref>, l-<ref target="https://mt.wikipedia.org/wiki/Imperu_Awstrijak">Imperu Awstrijak</ref> u l-<ref target="https://mt.wikipedia.org/wiki/Imperu_Ottoman">Imperu Ottoman</ref> fuq in-naħa l-oħra (l-<ref target="https://mt.wikipedia.org/wiki/Qawwiet_Ċentrali">Qawwiet Ċentrali</ref>). Diversi pajjiżi ngħaqdu ma’ naħa jew m’oħra u għalhekk hija magħrufa bħala <ref target="https://mt.wikipedia.org/wiki/Gwerra_Dinjija">Gwerra Dinjija</ref>.
F’dan iż-żmien Malta kienet għadha kolonja tal-<ref target="https://mt.wikipedia.org/wiki/Imperu_Ingliż">Imperu Ingliż</ref>. Għalhekk l-effetti tal-Ewwel Gwerra Dinjija nħassu fuq Malta ukoll. </p>
<p>F’din il-gwerra Malta ma ġietx attakkata iżda kienet użata bħala <ref target="https://mt.wikipedia.org/wiki/Bażi_Navali">Bażi Navali</ref> u bħala <ref target="https://mt.wikipedia.org/wiki/Sptar">sptar</ref>. Fil-fatt f’din il-gwerra Malta ħadet il-laqam ta’<ref target="https://mt.wikipedia.org/wiki/''Nurse_of_the_Mediterranean''">''Nurse of the Mediterranean''</ref>. Madwar 30 sptar ġew imwaqqfa f’Malta biex jilqgħu lill-feruti tal-gwerra. Fost dawn l-isptarijiet kien hemm is-<ref target="https://mt.wikipedia.org/wiki/Sacra_Inferemeria">Sacra Inferemeria</ref> (<ref target="https://mt.wikipedia.org/wiki/Dar_il-Mediterran">Dar il-Mediterran</ref>), l-isptar ta’ <ref target="https://mt.wikipedia.org/wiki/Bighi">Bighi</ref> u dak ta’ <ref target="https://mt.wikipedia.org/wiki/St.Andrews">St.Andrews</ref>.</p>
<p>Dan kollu ġab ħafna xogħol lill-Maltin. Iżda mhux kollox kien ward u żahar. L-Ewwel Gwerra Dinjija ġabet ħafna skarsezzi fost il-Maltin. Għalhekk f’dak iż-żmien kien hawn ħafna għaks u faqar minkejja l-ħafna xogħol. Il-ħobż għola d-doppju. Il-Gvern Ingliż għamel taxxi ġodda minflok id-dazju, li kien naqas minħabba li naqas il-kummerċ. Minflok daħlu taxxi fuq iċ-ċinema u taxxa fuq is-suċċessjoni.
Din il-qagħda ħażina wasslet għall-moviment fost il-ħaddiema. Fl-<ref target="https://mt.wikipedia.org/wiki/1916">1916</ref> waqfet Union fit-<ref target="https://mt.wikipedia.org/wiki/Tarzna">tarzna</ref>: <ref target="https://mt.wikipedia.org/wiki/Malta_Government_Workers_Union">Malta Government Workers Union</ref>. Wara l-gwerra l-qagħda ħażina kompliet.</p>
7 ta' Ġunju 1919
<p>Fi <ref target="https://mt.wikipedia.org/wiki/Frar">Frar</ref> <ref target="https://mt.wikipedia.org/wiki/1919">1919</ref>, saret l-ewwel laqgħa tal-<ref target="https://mt.wikipedia.org/wiki/Assemblea_Nazzjonali">Assemblea Nazzjonali</ref> mmexxija minn <ref target="https://mt.wikipedia.org/wiki/Filippo_Sciberras">Filippo Sciberras</ref> sabiex ifasslu Kostituzzjoni u jgħadduha lill-Gvern Ingliż biex japprovaha. </p>
<p>Fis-<ref target="https://mt.wikipedia.org/wiki/7_ta’_Ġunju_1919">7 ta’ Ġunju 1919</ref> kienet qed issir it-tieni laqgħa tal-Assemblea Nazzjonali fil-belt Valletta meta folla kbira nġabret il-belt Valletta bħala turija ta’ appoġġ. Il-folla tilfet il-kontroll meta rat li xi ħwienet ħallew il-bandiera Ingliża tittajjar fuq il-bjut. Huma waddbu l-ġebel u attakkaw il-Bibljoteka, l-imħażen ta’ negozjanti tal-qamħ u l-istamperija tal-gazzetta <hi rend="italic">The <ref target="https://mt.wikipedia.org/wiki/Daily_Malta_Chronicle">Daily Malta Chronicle</ref></hi> (gazzetta favur l-Ingliżi). </p>
<p>Membri Ingliżi fil-<ref target="https://mt.wikipedia.org/wiki/''Union_Club''">''Union Club''</ref> ipprovokaw lill-Maltin billi waddbu soldi qalb il-folla. Meta l-pulizija Maltija ma setgħetx tikkontrolla l-folla, ssejħu s-suldati Ingliżi li sparaw fuq il-folla. </p>
<p>Hawn inqatlu tliet Maltin, <ref target="https://mt.wikipedia.org/wiki/Wenzu_Dyer">Wenzu Dyer</ref>, <ref target="https://mt.wikipedia.org/wiki/Ġużeppi_Bajada">Ġużeppi Bajada</ref> u <ref target="https://mt.wikipedia.org/wiki/Manwel_Attard">Manwel Attard</ref>. </p>
<p>L-għada l-folla telgħet tpoġġi kuruni fil-post fejn inqatlu l-Maltin. Membri tal-<hi rend="italic">Union Club</hi> reġgħu pprovokaw lill-Maltin. Il-folla reġgħet saħnet. Din id-darba ħarġu l-<hi rend="italic">marines</hi> u qatlu lil <ref target="https://mt.wikipedia.org/wiki/Karmenu_Abela">Karmenu Abela</ref>.</p>
Il-Vittmi
<p>Manwel Attard kien parrukkier żagħżugħ ta’ 28 sena minn tas-Sliema, intlaqat minn balla ta' azzarin ta' suldat Ingliż f’nofs ġbinu waqt li kien qed jaqsam Strada Forni.</p>
<p>Ġużeppi Bajada minn Għawdex, imgeżwer fil-bandiera Maltija, laqtitu balla f’ġenbu fi sparatura oħra minn suldat ieħor.</p>
<p>Wenzu Dyer, mill-Birgu, bil-bandiera Maltija mdawra m’għonqu u b’kukkarda bajda u ħamra fuq il-berritta seta’ jintgħaraf bla tbatija mis-suldati li sparawlu u wara rawh iserrep sal-Main Guard fejn waqa’ mejjet, faċċata ta’ fejn ftit snin wara kellu jiltaqa’ l-ewwel Parlament Malti fl-1921.</p>
<p>L-għada, inqatel b’daqqa ta’ bajjunetta ġo żaqqu, Karmenu Abela mill-Belt waqt li kien qed jipprova jsejjaħ lil ibnu lura minn mar-rassa li kienet daħlet fil-Palazz ta’ Francia.</p>
<p>Mietu fl-isptar ukoll Ċikku Darmanin u Toni Caruana: il-kont kien ta’ sitta mejtin u madwar ħamsin feruti – li uħud minnhom sabu ruħhom fil-Giovine Malta fejn kienet għaddejja l-laqgħa tal-Assemblea Nazzjonali.</p>
Effetti tas-Sette Giugno
<p><hi rend="bold"><ref target="https://mt.wikipedia.org/wiki/Kostituzzjoni_1921">Il-Kostituzzjoni tal-1921</ref></hi></p>
<p>Wara dan l-avveniment, il-Gvern Ingliż ried jikkalma s-sitwazzjoni. Bagħat Gvernatur ġdid - <ref target="https://mt.wikipedia.org/wiki/Lord_Plumer">Lord Plumer</ref> - u fl-<ref target="https://mt.wikipedia.org/wiki/1921">1921</ref> Malta ngħatat kostituzzjoni ġdida. F’din il-kostituzzjoni l-Maltin kisbu Gvern immexxi mill-Maltin li għall-ewwel darba seta’ jagħmel liġijiet fi ħwejjeġ lokali. Dan jissejjaħ <ref target="https://mt.wikipedia.org/wiki/Gvern_Responsabbli">Gvern Responsabbli</ref> (<hi rend="italic">responsible self-government</hi>). Għall-ewwel darba Malta kellha <ref target="https://mt.wikipedia.org/wiki/Prim_Ministru">Prim Ministru</ref> u <ref target="https://mt.wikipedia.org/wiki/Ministri">Ministri</ref>. L-ewwel Prim Ministru kien <ref target="https://mt.wikipedia.org/wiki/Joseph_Howard">Joseph Howard</ref> tal-Partit <ref target="https://mt.wikipedia.org/wiki/''Unione_Politica_Maltese''">''Unione Politica Maltese''</ref>.</p>
<p>F’din il-kostituzzjoni l-Gvernatur xorta baqa’ fuq il-kostituzzjoni u seta’ jirtiraha meta jħoss il-bżonn. Hekk ġara fl-<ref target="https://mt.wikipedia.org/wiki/1933">1933</ref>, meta l-Gvern Ingliż ħa l-kostituzzjoni minħabba li ħass li l-<ref target="https://mt.wikipedia.org/wiki/PN">PN</ref>, li kien fil-Gvern, kien qed jagħmel wisq propoganda favur il-lingwa Taljana. Hekk kif l-Ewropa kienet riesqa lejn it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> u l-Italja kienet immexxija minn <ref target="https://mt.wikipedia.org/wiki/Benito_Mussolini">Mussolini</ref>, il-Gvern Ingliż ra li din il-kostituzzjoni kienet tagħti wisq poter lill-Maltin u dan seta’ jkun ta’ periklu għal Malta bħala kolonja Ingliża.</p>
</text></body></html>