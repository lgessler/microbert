<html><body><text id="wikipedia_mt_wikipedia_org__14999.html" ns="0" revid="273823" sourceurl="https://mt.wikipedia.org/wiki/Tere%C5%BCa_ta%27_Lisieux" title="Tereża ta' Lisieux" type="wikipedia">Tereża ta' Lisieux
<p><hi rend="bold">Santa Tereża ta’ Lisieux</hi> (2 ta' Jannar 1873 – 30 ta' Settembru 1897), jew kif inhi magħrufa <hi rend="bold">Santa Tereżina</hi> (biex niddistingwuha minn Santa <ref target="https://mt.wikipedia.org/wiki/Tereża_ta’_Avila">Tereża ta’ Avila</ref>), jew <hi rend="bold">Santa Tereża tal-Bambin Ġesù u tal-Wiċċ Imqaddes</hi>, kienet soru <ref target="https://mt.wikipedia.org/wiki/Karmelitani">Karmelitana</ref> Franċiża, imwielda <hi rend="bold">Marie-Françoise-Thérèse Martin</hi>, imsejħa <hi rend="italic">Il-Fjura Żgħira ta’ Ġesù</hi>, saret waħda mill-qaddisin l-iktar maħbubin fost l-Insara. </p>
Tfulija
<figure><caption>Tereża ta' 8 snin.</caption></figure>
<p>Bint Louis Martin, arluġġar, u Zelie Guerin, Tereża twieldet f’<ref target="https://mt.wikipedia.org/wiki/Alencon">Alencon</ref>, <ref target="https://mt.wikipedia.org/wiki/Franza">Franza</ref>, u minn età żgħira kienet tifla qaddisa. Kienet l-iżgħar fost disa’ aħwa, erbgħa minnhom mietu żgħar, il-ħamsa l-oħra li kienu bniet, waħda wara l-oħra, daħlu sorijiet, tlieta minnhom, fosthom Tereża, mal-Karmelitani. </p>
<p>Ommha Zelie mietet meta t-tifla kellha 4 snin, u qabel mietet kienet qalet lil żewġha li kien ikun aħjar li jafda lil uliedhom f’idejn il-mara ta’ ħuha, li kienet taqgħod <ref target="https://mt.wikipedia.org/wiki/Lisieux">Lisieux</ref>. U missier Therese, Louis, malli sab ruħu bil-piż tal-familja fuq spallejh, trasferixxa l-familja fil-belt ta’ Lisieux, qrib il-familja Guerin, fejn Therese għexet il-bqija ta’ ħajjitha.  Meta wasal iż-żmien li Tħerese tibda tmur l-iskola, missierha ħaseb biex jiktibha fil-Kulleġġ immexxi mis-<ref target="https://mt.wikipedia.org/wiki/Sorijiet_Benedittini">Sorijiet Benedittini</ref>, fejn diġà kienu jmorru ħutha l-bniet Leone u Celine. Therese ħaditha hekk bi kbira t-telfa ta’ oħtha Pauline li daħlet soru mat-Tereżjani, illi lejn l-aħħar tas-sena 1882, meta kienet se tagħlaq 10 snin, waqgħet f’marda li ħallietha bla saħħa, tant li ħasbuha se tmut.</p>
Soru
<p>Ta’ 15-il sena daħlet il-kunvent Karmelitan ta’ Lisieux. Fl-1893 intgħażlet tieħu ħsieb in-novizzi tal-kunvent, fejn baqgħet għall-bqija ta’ ħajjitha.
Tereża għażlet li tgħix it-“triq iż-żgħira”, programm ta’ ħajja u ta’ mħabba lejn Alla sempliċi u fl-istess ħin profond. Fittxet il-qdusija fl-azzjonijiet żgħar u fil-ħidmiet umli. It-tjubija tagħha kienet hekk kbira li s-superjuri tagħha ordnawlha tikteb il-ħajja tagħha (<ref target="https://mt.wikipedia.org/wiki/Awtobijografija">awtobijografija</ref>). <hi rend="italic"><ref target="https://mt.wikipedia.org/wiki/Storja_ta’_Ruħ">Storja ta’ Ruħ</ref></hi> (1898) sar wieħed mill-iktar bijografiji spiritwali li jinqraw.</p>
Mard u mewt
<p>Nhar il-Ġimgħa l-Kbira tal-1896 Tereża sogħlot id-demm għall-ewwel darba. Kienet marida bit-tuberkolożi. Dak il-lejl stess inħakmet mill-“lejl mudlam” iżda hi “baqgħet żgħira” u Alla kien jerfagħha “minn mument għall-ieħor”. Oħtha Pauline kienet tinkedd taraha ssofri minn deni qawwi, vomitar ta’ demm u tbatija biex tieħu n-nifs. Tereża daret fuqha u qaltilha, “Toqgħodx tinkwieta… jekk ma nistax nieħu nifs, Alla jagħtini s-saħħa biex nissaporti. Jiena nħobbu! Hu qatt mhu se jitlaqni.” Tmien ġimgħat wara mietet bl-istess fiduċja, “Alla qatt mhu se jitlaqni, jiena ċerta…” qalet dakinhar li mietet. Ħalliet din l-art nhar it-30 ta’ Settembru 1897. Kien għad kellha biss 24 sena.</p>
Wara mewtha
<p>Il-bosta mirakli li jingħad li saru bl-interċessjoni tagħha wettqu l-wegħda tagħha li, “Wara mewti, inħalli taqa’ xita ta’ ward.” Meta kienet żgħira Tereża xtaqet tmut martri bħal <ref target="https://mt.wikipedia.org/wiki/Ġovanna_t'Arc">Ġovanna t'Arc</ref>. Din ta’ l-aħħar ġiet iddikjarata qaddisa fl-1920, f’ċerimonja modesta fil-Vatikan. Meta Tereża ġiet dikjarata qaddisa ħames snin wara (1925), il-<ref target="https://mt.wikipedia.org/wiki/Bażilika_ta’_San_Pietru">Bażilika ta’ San Pietru</ref> iddawlet bil-fjakkoli, ċerimonja antika li tqajmet mill-ġdid għaliha b’miljun ruħ jimlew il-qċaċet ta’ <ref target="https://mt.wikipedia.org/wiki/Ruma">Ruma</ref> biex jaraw il-Koppla l-Kbira mdawla għal Santa Tereżina.</p>
Patruna u Duttur tal-Knisja
<figure><caption>Santa Tereża ta' Lisieux</caption></figure>
<p>Santa Tereża hija l-qaddisa patruna tal-missjunarji u l-avjaturi, u —flimkien ma’ Santa Ġovanna t’Arc — hija l-qaddisa patruna ta’ Franza. Fl-1997 il-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> iddikjaraha <ref target="https://mt.wikipedia.org/wiki/Duttur_tal-Knisja">Duttur tal-Knisja</ref>. Il-Papa ħabbar dan quddiem miljun żagħżugħ miġburin f’<ref target="https://mt.wikipedia.org/wiki/Pariġi">Pariġi</ref> għall-Jum Dinji taż-Żgħażagħ f’Awissu 1997 fejn qal: “Xtaqt li nħabbar solennement dan l-avveniment hawnhekk għax il-messaġġ ta’ Santa Tereża, mara żagħżugħa qaddisa hekk attwali għal żmienna, hija ta’ interess partikulari għalikom, iż-żgħażagħ."</p>
</text></body></html>