<html><body><text id="wikipedia_mt_wikipedia_org__25848.html" ns="0" revid="268747" sourceurl="https://mt.wikipedia.org/wiki/Petra" title="Petra" type="wikipedia">Petra<figure><caption>Al-Khazneh (it-Teżor)</caption></figure><p><hi rend="bold">Petra</hi> (bl-<ref target="https://mt.wikipedia.org/wiki/Lingwa_Għarbija">Għarbi</ref>: ٱلْبَتْرَاء‎, b’ittri Rumani: <hi rend="italic">Al-Batrāʾ</hi>; bil-Grieg Antik: Πέτρα, "Blata"), magħrufa oriġinarjament mill-abitanti tagħha bħala <hi rend="bold">Raqmu</hi> jew <hi rend="bold">Raqēmō</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref>, hija belt storika u arkeoloġika fin-Nofsinhar tal-<ref target="https://mt.wikipedia.org/wiki/Ġordan">Ġordan</ref>. Petra tinsab madwar Jabal Al-Madbah f’baċir imdawwar bil-muntanji li jiffurmaw in-naħa tal-Lvant tal-Wied ta’ Arabah mill-<ref target="https://mt.wikipedia.org/wiki/Baħar_il-Mejjet">Baħar il-Mejjet</ref> sal-Golf ta’ <ref target="https://mt.wikipedia.org/wiki/Aqaba">Aqaba</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Il-belt ilha <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> mill-1985 u fl-2007 il-binja tat-Teżor ġiet ivvutata bħala waħda mis-<ref target="https://mt.wikipedia.org/wiki/Seba’_Għeġubijiet_Ġodda_tad-Dinja">Seba’ Għeġubijiet Ġodda tad-Dinja</ref>.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-:10-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Storja
<p>Iż-żona madwar Petra ilha abitata saħansitra mis-7000 Q.K., u n-<ref target="https://mt.wikipedia.org/wiki/Nabatej">Nabatej</ref> x’aktarx li insedjaw ruħhom hemmhekk mir-raba’ seklu Q.K. u iktar ’il quddiem għamluha l-<ref target="https://mt.wikipedia.org/wiki/Belt_kapitali">belt kapitali</ref> tagħhom.<ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-:10-5">[5]</ref> Madankollu, l-iskavi arkeoloġiċi sa issa skoprew biss evidenza tal-preżenza tan-Nabatej li tmur lura għat-tieni seklu Q.K. meta Petra kienet ġa saret il-belt kapitali tagħha. In-Nabatej kienu nomadi tal-Arabja li investew fil-prossimità ta’ Petra għar-rotot kummerċjali u stabbilewha bħala ċentru kummerċjali reġjonali maġġuri.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Mappa ta’ Petra</caption></figure>
<p>Il-kummerċ qalla’ dħul konsiderevoli lin-Nabatej u Petra saret is-sors ewlieni ta’ ġidhom. In-Nabatej kienu mdorrijin jgħixu f’ambjent tad-deżert, għad-differenza tal-għedewwa tagħhom, u setgħu faċilment joħorġu rebbieħa minn diversi attakki billi jieħdu vantaġġ tat-territorju muntanjuż taż-żona. Kellhom ħila partikolari fil-ġbir u l-ħżin tal-ilma tax-xita, fl-agrikoltura u fit-tinqix tal-ġebel. Petra laħqet il-quċċata tagħha fl-ewwel seklu W.K., meta nbniet l-istruttura famuża tagħha, Al-Khazneh (it-Teżor), li x’aktarx kienet mawżolew tar-Re tan-Nabatej <ref target="https://mt.wikipedia.org/wiki/Aretas_IV">Aretas IV</ref>, u l-popolazzjoni tagħha kienet 20,000 ruħ.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Minkejja li r-renju tan-Nabatej sar stat klijent tal-<ref target="https://mt.wikipedia.org/wiki/Imperu_Ruman">Imperu Ruman</ref> fl-ewwel seklu Q.K., Petra tilfet l-indipendenza tagħha biss fis-sena 106 W.K. Petra nħakmet mir-Rumani, u wara l-annessjoni tar-renju ta’ Nabataea biddlulu ismu għal <hi rend="italic">Arabia Petraea</hi>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> L-importanza ta’ Petra naqset kif feġġew ir-rotot kummerċjali bil-baħar, u wara <ref target="https://mt.wikipedia.org/wiki/Terremot">terremot</ref> fit-363 li qered ħafna strutturi. Fi żmien il-<ref target="https://mt.wikipedia.org/wiki/Biżantini">Biżantini</ref> nbnew diversi knejjes <ref target="https://mt.wikipedia.org/wiki/Kristjaneżmu">Kristjani</ref>, iżda l-belt kompliet sejra lura, u sal-bidu tal-era <ref target="https://mt.wikipedia.org/wiki/Iżlam">Iżlamika</ref> ġiet abbandunata għalkollox għajr ftit nomadi tgħoddhom fuq ponot subgħajk. Il-belt baqgħet mhux magħrufa wisq għall-Punent sa ma reġgħet ġiet skoperta fl-1812 minn <ref target="https://mt.wikipedia.org/wiki/Johann_Ludwig_Burckhardt">Johann Ludwig Burckhardt</ref>.<ref target="https://mt.wikipedia.org/wiki/Il-Paġna_prinċipali#cite_note-:8-11">[11]</ref></p>
Żmien in-Neolitiċi
<p>Għall-ħabta tas-7000 Q.K., skont l-iktar fdalijiet bikrin li nstabu, xi bdiewa diġà kienu stabbilew l-insedjament <ref target="https://mt.wikipedia.org/wiki/Neolitiku">Neolitiku</ref> ta’ qabel żmien il-fuħħar imsejjaħ <ref target="https://mt.wikipedia.org/wiki/Beidha">Beidha</ref>, fit-Tramuntana ta’ Petra.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Żmien il-Bronż
<p>Petra tissemma fid-dokumenti tal-kampanja Eġizzjana u fl-ittri fuq it-tavli ta’ Amarna bħala <hi rend="italic">Pel</hi>, <hi rend="italic">Sela</hi> jew <hi rend="italic">Seir</hi>.<ref target="https://mt.wikipedia.org/wiki/Il-Paġna_prinċipali#cite_note-:4-13">[13]</ref></p>
Żmien il-Ħadid
<p>Is-sit Edomit li ġie skavat fil-quċċata tal-muntanja Umm el-Biyara f’Petra ġie stabbilit mhux qabel is-seba’ seklu Q.K. (Żmien il-<ref target="https://mt.wikipedia.org/wiki/Ħadid">Ħadid</ref> II).<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>L-Edomiti kienu ċiviltà preistorika imnissla minn Esau. Ġenesi kapitlu 36 fih informazzjoni dwar il-ġenerazzjonijiet ta 'Esau. X’esperjenza inkredibbli kellha tkun għal Esau, ħu Jacob, li għex f’dawn il-muntanji inkredibbli. Għalkemm għadu mhux magħruf x'ġara mill-Oriti, li ġew maħkuma mill-Edomiti, u wara l-Edomiti, li ġew maħkuma min-Nabatej madwar l-400 QK. <ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Oriġini ta’ Petra
<p>In-Nabatej kienu wieħed minn fost diversi tribujiet <ref target="https://mt.wikipedia.org/wiki/Bedwini">Bedwini</ref> nomadiċi li kienu jgħixu fid-<ref target="https://mt.wikipedia.org/wiki/Deżert_tal-Arabja">Deżert tal-Arabja</ref> u kienu jiċċaqilqu minn post għall-ieħor flimkien mal-merħliet tal-bhejjem tagħhom kull fejn kien ikun hemm mergħat u ilma.<ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref> Għalkemm in-Nabatej kienu inizjalment inkorporati fil-kultura <ref target="https://mt.wikipedia.org/wiki/Aramajk_ta'_Ġesù">Aramajka</ref>, it-teoriji li jgħidu li kellhom għeruq Aramajċi ma ntlaqgħux mill-biċċa l-kbira tal-istudjużi moderni. Minflok, l-evidenza arkeoloġika, reliġjuża u lingwistika tikkonferma li huma tribù tat-Tramuntana tal-Arabja.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Evidenza attwali tissuġġerixxi li l-isem tan-Nabatej għal Petra kien Raqēmō, spellut fl-inċiżjonijiet bħala <hi rend="italic">rqmw</hi> jew <hi rend="italic">rqm</hi>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<figure><caption>L-inċiżjoni taħt il-pont modern</caption></figure>
Petra bħala <hi rend="italic">Rekem</hi>
<p>L-istoriku <ref target="https://mt.wikipedia.org/wiki/Titus_Flavius_Josephus">Titus Flavius Josephus</ref> (għall-ħabta tas-37-100 W.K.) jikteb li r-reġjun kien abitat mill-<ref target="https://mt.wikipedia.org/wiki/Midjaniti">Midjaniti</ref> fi żmien <ref target="https://mt.wikipedia.org/wiki/Mosè">Mosè</ref> u li dawn kienu mmexxija minn ħames rejiet, li wieħed minnhom kien <ref target="https://mt.wikipedia.org/wiki/Rekem">Rekem</ref>. Josephus isemmi li l-belt, imsejħa Petra mill-<ref target="https://mt.wikipedia.org/wiki/Greċja">Griegi</ref>, kienet “ikklassifikata bħala l-ogħla waħda fit-territorju tal-Għarab” u kienet għadha msejħa Rekem mill-Għarab kollha ta’ żmienu, wara isem ir-re li stabbilixxa l-belt (Antikitajiet tal-Lhud iv. 7, 1; 4, 7).<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>L-isem Rekem (<hi rend="italic">rqm</hi>) kien inċiż fil-blat ta’ Wadi Musa faċċata tad-daħla fis-Siq li jwassal għat-Tezor ta’ Petra.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Madankollu, fiż-żminijiet reċenti nbena pont fuq il-wadi u din l-inċiżjoni tgħattiet taħt tunnellati ta’ <ref target="https://mt.wikipedia.org/wiki/Konkos">konkos</ref>.<ref target="https://mt.wikipedia.org/wiki/Il-Paġna_prinċipali#cite_note-:4-13">[13]</ref></p>
Petra bħala <hi rend="italic">Sela</hi>
<p>Teorija antika kienet tgħid li Petra setgħet tiġi identifikata ma’ post imsejjaħ <hi rend="italic">sela</hi> fil-<ref target="https://mt.wikipedia.org/wiki/Bibbja">Bibbja</ref> bil-Lhudi. L-isem <ref target="https://mt.wikipedia.org/wiki/Semitiku">Semitiku</ref> <hi rend="italic">sela</hi> bil-Lhudi jfisser sempliċement “blata”, u b’hekk x’aktarx mhijiex il-belt imsemmija fil-Bibbja.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Xi riċerkaturi ħasbu li s-silta ta’ <ref target="https://mt.wikipedia.org/wiki/Diodorus_Siculus">Diodorus Siculus</ref> (xix. 94-97) li tiddeskrivi l-ispedizzjonijiet li <ref target="https://mt.wikipedia.org/wiki/Antigonu">Antigonu</ref> bagħat kontra n-Nabatej fit-312 Q.K. se tixħet ftit dawl fuq l-istorja ta’ Petra, iżda t-terminu <hi rend="italic">petra</hi> (li bil-Grieg tfisser blata) kienet tirreferi għal fortizza naturali u post kenni li ma setax ikun isem proprju, għaldaqstant id-deskrizzjoni timplika li ma kienet teżisti l-ebda belt hemmhekk dak iż-żmien.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Żmien ir-Rumani
<p>Fil-106 W.K., meta <ref target="https://mt.wikipedia.org/wiki/Kornelju_Palma">Kornelju Palma</ref> kien gvernatur tas-<ref target="https://mt.wikipedia.org/wiki/Sirja">Sirja</ref>, il-parti tal-Arabja taħt it-tmexxija ta’ Petra ġiet assorbita fl-Imperu Ruman bħala parti mill-<hi rend="italic">Arabia Petraea</hi>, u Petra saret il-belt kapitali.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Id-dinastija nattiva ntemmet iżda l-belt kompliet tiffjorixxi taħt it-tmexxija tar-Rumani. Kien għal dik il-ħabta wkoll li nbniet it-Triq Rumana ta’ Petra. Seklu wara, fi żmien <ref target="https://mt.wikipedia.org/wiki/Alessandru_Severu">Alessandru Severu</ref>, meta fil-belt kollox kien ward u żahar, il-kwistjoni taz-zekkar tal-<ref target="https://mt.wikipedia.org/wiki/Muniti">muniti</ref> ntemmet. Il-bini tal-oqbra mill-isbaħ waqaf ħesrem, u dan ġie spjegat b’xi katastrofi li ġrat f’daqqa waħda, bħall-invażjoni mis-setgħa neo-Persjana taħt l-Imperu tas-<ref target="https://mt.wikipedia.org/wiki/Sassanidi">Sassanidi</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Sadanittant, <ref target="https://mt.wikipedia.org/wiki/Palmyra">Palmyra</ref> (għall-ħabta tal-130-270) kisbet importanza kbira u attirat il-kummerċ tal-Arabja għad-detriment ta’ Petra, li b’hekk qabdet it-triq tan-niżla. Madankollu, milli jidher Petra baqgħet importanti bħala ċentru reliġjuż. Ħdejn is-sit inbniet triq Rumana oħra. <ref target="https://mt.wikipedia.org/wiki/Epifanu_ta’_Salamis">Epifanu ta’ Salamis</ref> (xi 315-403) jikteb li fi żmienu saret festa hemmhekk fil-25 ta’ Diċembru f’ġieħ il-verġni <ref target="https://mt.wikipedia.org/wiki/Khaabou">Khaabou</ref> (Chaabou) u n-nisel tagħha <ref target="https://mt.wikipedia.org/wiki/Dushara">Dushara</ref>. Dushara u <ref target="https://mt.wikipedia.org/wiki/Al-Uzza">al-Uzza</ref> kienu tnejn mill-allat prinċipali tal-belt, li kienet tinkludi diversi idoli oħra ta’ allat tan-Nabatej bħal <ref target="https://mt.wikipedia.org/wiki/Allat">Allat</ref> u <ref target="https://mt.wikipedia.org/wiki/Manat">Manat</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<figure><caption>Munita Rumana tal-bronż ta’ Geta u t-tempju ta’ Petra bl-istatwa ta’ Tike</caption></figure>
<p>Bejn il-111 u l-114, <ref target="https://mt.wikipedia.org/wiki/Trajanu">Trajanu</ref> bena l-<hi rend="italic">Via Traiana Nova</hi>, triq mill-fruntiera Sirjana sal-<ref target="https://mt.wikipedia.org/wiki/Baħar_l-Aħmar">Baħar l-Aħmar</ref> u li tgħaddi minn Petra. Din it-triq kienet issegwi r-rotot l-antiki tal-karovani tan-Nabatej. Fid-dell tal-<hi rend="italic">Pax Romana</hi>, din ir-rotta reġgħet tat il-ħajja lill-kummerċ bejn l-Arabja, is-Sirja, u l-portijiet tal-<ref target="https://mt.wikipedia.org/wiki/Baħar_Mediterran">Mediterran</ref>. Fil-125 W.K., wieħed mill-amministraturi tal-<ref target="https://mt.wikipedia.org/wiki/Imperatur_Adrijanu">Imperatur Adrijanu</ref> ħalla xi traċċi f’Petra, u dan jiġi indikat minn dokumenti li nstabu fil-Baħar il-Mejjet. Fil-130 W.K., Adrijanu żar l-eks kapitali tan-Nabatej, u taha l-isem ta’ <hi rend="italic">Hadriane Petra Metropolis</hi>, kif ġie zzekkat fil-muniti tiegħu. Madankollu, iż-żjara tiegħu ma wasslitx għal xi żieda fl-iżvilupp arkitettoniku u f’xi binjiet ġodda kif min-naħa l-oħra ġara f’<ref target="https://mt.wikipedia.org/wiki/Jerash">Jerash</ref>. Il-gvernatur tal-provinċja, <ref target="https://mt.wikipedia.org/wiki/Sextius_Florentinus">Sextius Florentinus</ref>, bena mawżolew <ref target="https://mt.wikipedia.org/wiki/Monument">monumentali</ref> għal ibnu ħdejn l-aħħar tal-oqbra ta’ al-Hubta (il-Ħajt tar-Re), li ġeneralment kien irriżervat għall-familja rjali fil-perjodu tan-Nabatej.<ref target="https://mt.wikipedia.org/wiki/Il-Paġna_prinċipali#cite_note-:4-13">[13]</ref></p>
<p>L-interess li wrew l-imperaturi Rumani għall-belt fit-tielet seklu W.K. jissuġġerixxi li Petra u l-akkwati tagħha baqgħu apprezzati għal żmien twil. Instabet inċiżjoni lil <hi rend="italic">Liber Pater</hi>, alla vvenerat mill-Imperatur <ref target="https://mt.wikipedia.org/wiki/Settimu_Severu">Settimu Severu</ref>, fit-<hi rend="italic">temenos</hi> tat-tempju magħruf bħala Qasr al-Bint, u l-oqbra tan-Nabatej kien fihom muniti tal-<ref target="https://mt.wikipedia.org/wiki/Fidda">fidda</ref> bir-ritratt tal-imperatur, kif ukoll fuħħar mir-renju tiegħu. L-Imperatur <ref target="https://mt.wikipedia.org/wiki/Elagabalu">Elagabalu</ref> ddikjara li Petra kienet kolonja Rumana, meta organizza l-Imperu Ruman mill-ġdid lejn l-aħħar tat-tielet seklu W.K. Iż-żona minn Petra sa Wadi Mujib, in-<ref target="https://mt.wikipedia.org/wiki/Negev">Negev</ref>, u l-<ref target="https://mt.wikipedia.org/wiki/Peniżola_ta’_Sinaj">Peniżola ta’ Sinaj</ref> ġew annessi fil-provinċja ta’ <hi rend="italic">Palaestina Salutaris</hi>. Petra tidher ukoll fil-mużajk ta’ mappa ta’ żmien ir-renju tal-Imperatur <ref target="https://mt.wikipedia.org/wiki/Ġustinjanu">Ġustinjanu</ref> f’<ref target="https://mt.wikipedia.org/wiki/Madaba">Madaba</ref>.<ref target="https://mt.wikipedia.org/wiki/Il-Paġna_prinċipali#cite_note-:4-13">[13]</ref></p>
Żmien il-Biżantini
<figure><caption>Il-Knisja Biżantina</caption></figure>
<p>Petra malajr marret lura taħt it-tmexxija tar-Rumani, l-iktar minħabba r-reviżjoni tar-rotot kummerċjali bil-baħar. Fit-363, terremot qered ħafna binjiet u ġarrab ħsarat estensivi fis-sistema tal-ġestjoni tal-ilma tant vitali.<ref target="https://mt.wikipedia.org/wiki/Il-Paġna_prinċipali#cite_note-:8-11">[11]</ref> Il-belt l-antika ta’ Petra kienet il-belt kapitali tal-provinċja Biżantina ta’ <hi rend="italic">Palaestina III</hi> u ħafna knejjes minn dak iż-żmien ġew skavati ħdejn Petra. F’waħda minnhom, ġew skoperti 140 <ref target="https://mt.wikipedia.org/wiki/Papiru">papiru</ref>, li kien fihom l-iktar kuntratti datati mill-530 sal-590, u li kienu jistabbilixxu li l-belt kienet għadha qed tiffjorixxi fis-sitt seklu. Din il-knisja Biżantina hija l-iprem eżempju ta’ arkitettura monumentali ta’ Petra fi Żmien il-Biżantini.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>L-aħħar referenza għal Petra fi Żmien il-Biżantini saret fil-<hi rend="italic">Mergħa Spiritwali</hi> ta’ <ref target="https://mt.wikipedia.org/wiki/John_Moschus">John Moschus</ref>, li nkiteb fl-ewwel deċennji tas-seba’ seklu. Huwa jsemmi aneddotu tal-isqof tagħha, <ref target="https://mt.wikipedia.org/wiki/Atenoġenu">Atenoġenu</ref>. Petra ma baqatx belt metropolitana mmexxija minn isqof għall-ħabta tas-687, meta dik il-funzjoni ġiet ittrasferiti lil <ref target="https://mt.wikipedia.org/wiki/Areopolis">Areopolis</ref>. Petra ma tissemma fl-ebda narrattiva tal-ħakma Musulmana tal-Lvant, u lanqas tidher f’xi reġistru Iżlamiku bikri.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Kruċjati u Mamluk
<p>Fis-seklu 12, dawk li wettqu l-<ref target="https://mt.wikipedia.org/wiki/Kruċjata">Kruċjati</ref> bnew fortizzi bħall-<ref target="https://mt.wikipedia.org/wiki/Kastell_ta’_Alwaeira">Kastell ta’ Alwaeira</ref>, iżda wara ftit kellhom jabbandunaw il-belt ta’ Petra. B’riżultat ta’ dan, Petra intesiet mid-<ref target="https://mt.wikipedia.org/wiki/Id-Dinja">dinja</ref> tal-Punent sas-seklu 19.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref><ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p>Jeżistu żewġ kastelli oħra ta’ żmien il-Kruċjati qrib Petra. L-ewwel wieħed huwa l-<ref target="https://mt.wikipedia.org/wiki/Kastell_ta’_al-Wu'ayra">Kastell ta’ al-Wu'ayra</ref>, li jinsab fit-Tramuntana ta’ Wadi Musa. Wieħed jista’ jilmħu mit-triq li tagħti għal Petra ż-Żgħira. Huwa l-kastell li ġie ssekwestrat minn grupp ta’ <ref target="https://mt.wikipedia.org/wiki/Turkija">Torok</ref> bl-għajnuna tal-Musulmani lokali u dawk li wettqu l-Kruċjati rkupraw il-kastell biss wara li bdew jeqirdu s-siġar taż-<ref target="https://mt.wikipedia.org/wiki/Żebbuġ">żebbuġ</ref> ta’ Wadi Musa. It-telf potenzjali tal-għajxien wassal biex in-nies tal-post iċedu. It-tieni kastell jinsab fuq il-quċċata ta’ <ref target="https://mt.wikipedia.org/wiki/El-Habis">el-Habis</ref>, fil-qalba ta’ Petra, u jista’ jiġi aċċessat min-naħa tal-Punent ta’ Qasr al-Bint.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-fdalijiet ta’ Petra qanqlu ħafna kurżità matul il-<ref target="https://mt.wikipedia.org/wiki/Medjuevu">Medju Evu</ref> u żaruhom il-<ref target="https://mt.wikipedia.org/wiki/Bajbari">Bajbari</ref>, minn wieħed mill-ewwel sultanati <ref target="https://mt.wikipedia.org/wiki/Mamluk">Mamluk</ref> tal-<ref target="https://mt.wikipedia.org/wiki/Eġittu">Eġittu</ref>, lejn l-aħħar tas-seklu 13.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Sekli 19-20 u turiżmu
<figure><caption>Veduta tal-Oqbra Rjali ta’ Petra</caption></figure>
<p>L-ewwel <ref target="https://mt.wikipedia.org/wiki/Ewropa">Ewropew</ref> li ddeskrivihom kien il-vjaġġatur <ref target="https://mt.wikipedia.org/wiki/Żvizzera">Żvizzeru</ref> Johann Ludwig Burckhardt matul il-vjaġġi tiegħu fl-1812. Dak iż-żmien, il-Knisja Griega ta’ <ref target="https://mt.wikipedia.org/wiki/Ġerusalemm">Ġerusalemm</ref> kellha djoċesi f’<ref target="https://mt.wikipedia.org/wiki/Al_Karak">Al Karak</ref> jisimha <ref target="https://mt.wikipedia.org/wiki/Battra">Battra</ref> (bl-Għarbi: باطره, u bil-Grieg: Πέτρας) u l-kleru ta’ Ġerusalemm kien tal-fehma li <ref target="https://mt.wikipedia.org/wiki/Kerak">Kerak</ref> kienet fil-fatt il-belt antika ta’ Petra.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p><ref target="https://mt.wikipedia.org/wiki/Léon_de_Laborde">Léon de Laborde</ref> u <ref target="https://mt.wikipedia.org/wiki/Louis-Maurice-Adolphe_Linant_de_Bellefonds">Louis-Maurice-Adolphe Linant de Bellefonds</ref> għamlu l-ewwel tpinġijiet bir-reqqa ta’ Petra fl-1828. Il-pittur <ref target="https://mt.wikipedia.org/wiki/Skozja">Skoċċiż</ref> <ref target="https://mt.wikipedia.org/wiki/David_Roberts">David Roberts</ref> żar il-belt ta’ Petra fl-1839 u reġa’ lura l-<ref target="https://mt.wikipedia.org/wiki/Ingilterra">Ingilterra</ref> b’abbozzi ta’ pitturi u ġrajjiet dwar meta ltaqa’ mat-tribujiet lokali, li ġew ippubblikati fir-rendikont tal-ivvjaġġar <hi rend="italic">The Holy Land, Syria, Idumea, Arabia, Egypt, and Nubia</hi>. <ref target="https://mt.wikipedia.org/wiki/Frederic_Edwin_Church">Frederic Edwin Church</ref>, il-pittur ewlieni <ref target="https://mt.wikipedia.org/wiki/Stati_Uniti">Amerikan</ref> tal-pajsaġġi tas-seklu 19, żar il-belt ta’ Petra fl-1868, u l-pittura tiegħu <hi rend="italic">El Khasné, Petra</hi> hija l-iktar waħda importanti tiegħu u l-iktar waħda li ġiet iddokumentata.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Minħabba li l-istrutturi ddgħajfu biż-żmien, ħafna mill-oqbra saru vulnerabbli, u ħafna mit-teżori ta’ ġo fihom insterqu mill-ħallelin. Fl-1929, tim magħmul minn erba’ min-nies, l-arkeologi Brittaniċi <ref target="https://mt.wikipedia.org/wiki/Agnes_Conway">Agnes Conway</ref> u <ref target="https://mt.wikipedia.org/wiki/George_Horsfield">George Horsfield</ref>, it-tabib <ref target="https://mt.wikipedia.org/wiki/Palestina">Palestinjan</ref> u l-espert folkloristiku <ref target="https://mt.wikipedia.org/wiki/Dr_Tawfiq_Canaan">Dr Tawfiq Canaan</ref> u l-istudjuż <ref target="https://mt.wikipedia.org/wiki/Danimarka">Daniż</ref> <ref target="https://mt.wikipedia.org/wiki/Dr_Ditlef_Nielsen">Dr Ditlef Nielsen</ref>, li skavaw u stħarrġu l-belt ta’ Petra.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
<p>L-arkeologu <ref target="https://mt.wikipedia.org/wiki/Philip_Hammond">Philip Hammond</ref> mill-Università ta’ Utah żar il-belt ta’ Petra għal kważi 40 sena. Huwa spjega li fil-folklor lokali hemm it-twemmin li l-belt inħolqot bil-ħatar ta’ Mosè, meta mess il-blata bil-ħatar biex l-Iżraeliti jkollhom l-ilma. Hammond kien jemmen li l-kanali mnaqqxin fil-fond tal-ħitan u tal-art kienu nħolqu mill-pajpijiet taċ-ċeramika li fl-imgħoddi wasslu l-ilma għall-belt.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Diversi skrolli bil-Grieg u li jmorru lura għal Żmien il-Biżantini ġew skoperti fl-iskavi ta’ knisja ħdejn it-Tempju tal-Iljuni bil-Ġwienaħ f’Petra f’Diċembru 1993.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>L-aċċess għall-belt ta’ Petra huwa minn fondoq twil 1.2 km imsejjaħ is-Siq, li jwassal direttament għat-Teżor. Il-belt ta’ Petra hija famuża għall-arkitettura mnaqqxa fil-blat u għas-sistema tal-ġestjoni tal-ilma. Il-belt tissejjaħ ukoll “il-Belt ir-Roża” minħabba l-kulur tal-ġebla li minnha hija mnaqqxa.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Petra hija simbolu tal-Ġordan kif ukoll attrazzjoni turistika popolari ħafna. Fl-2010, l-għadd ta’ turisti laħaq id-918,000 ruħ, iżda mbagħad kien hemm tnaqqis temporanju waqt il-perjodu ta’ instabbiltà politika ġġenerata mir-<ref target="https://mt.wikipedia.org/wiki/Rebbiegħa_Għarbija">Rebbiegħa Għarbija</ref>.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Wara dan il-perjodu, l-għadd rekord ta’ turisti ntlaħaq fl-2019 b’1.1 miljun turist.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> It-turiżmu fil-belt staġna għalkollox fl-2020 u fl-2021 minħabba l-<ref target="https://mt.wikipedia.org/wiki/Pandemija_tal-COVID-19_tal-2019–20">pandemija tal-COVID-19</ref>. Il-gvern tal-Ġordan awtorizza skavi eżatt quddiem it-Teżor ladarba t-turiżmu kważi waqaf għalkollox.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Importanza fi żmien il-qedem
<p><ref target="https://mt.wikipedia.org/wiki/Plinju_x-Xiħ">Plinju x-Xiħ</ref> u kittieba oħra jidentifikaw il-belt ta’ Petra bħala l-belt kapitali tar-Renju tan-Nabatej u ċ-ċentru tal-kummerċ tal-karovani tagħhom. Imdawra bi blat għoli u b’nixxiegħa perenni, Petra mhux biss kellha l-vantaġġi ta’ fortizza, iżda kienet tikkontrolla r-rotot kummerċjali prinċipali li kienu jgħaddu minnha lejn <ref target="https://mt.wikipedia.org/wiki/Gaza">Gaza</ref> fil-Punent, lejn <ref target="https://mt.wikipedia.org/wiki/Bosra">Bosra</ref> u <ref target="https://mt.wikipedia.org/wiki/Damask">Damask</ref> fit-Tramuntana, lejn Aqaba u <ref target="https://mt.wikipedia.org/wiki/Leuke_Kome">Leuke Kome</ref> mal-Baħar l-Aħmar, u tul id-deżert lejn il-<ref target="https://mt.wikipedia.org/wiki/Golf_tal-Persja">Golf tal-Persja</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Sit ta’ Wirt Dinji
<p>Il-Belt ta’ Petra ġiet iddeżinjata bħala Sit ta’ Wirt Dinji tal-UNESCO fl-1985. Ġiet deskritta mill-UNESCO bħala “wieħed mill-iktar siti kulturali prezzjużi tal-wirt kulturali tal-bniedem”. Il-valur universal straordinarju tagħha ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Kontroll tal-ilma
<p>L-iskavi wrew li l-belt ta’ Petra nbniet bis-saħħa tal-ħila tan-Nabatej li jikkontrollaw il-provvista tal-ilma u joħolqu oasi artifiċjali fid-deżert. Fiż-żona jkun hemm ħafna maltempati kbar tax-xita f’daqqa, iżda l-evidenza arkeoloġika turi li n-Nabatej irnexxielhom jikkontrollaw l-għargħar li kien jirriżulta minn dawn il-maltempati permezz tal-użu ta’ digi, ċisterni u pajpijiet jew mogħdijiet tal-ilma. Dawn l-innovazzjonijiet kienu jippermettu li l-ilma jinħażen biex jintuża fil-perjodi twal ta’ nixfa u l-belt setgħet anke tistagħna permezz tal-bejgħ tal-ilma stess.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref><ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
<figure><caption>Is-Siq</caption></figure>
Aċċess
<p>Fil-qedem, l-aċċess għal Petra jaf kien min-Nofsinhar permezz ta’ mogħdija mill-art watja ħdejn Jabal Haroun (“il-muntanja ta’ <ref target="https://mt.wikipedia.org/wiki/Aron">Aron</ref>”), il-post fejn jingħad li hemm il-qabar ta’ Aron, ħu Mosè. Mod ieħor seta’ kien mill-irdum għoli lejn it-Tramuntana. Illum il-ġurnata, il-biċċa l-kbira tal-viżitaturi jaslu fis-sit mil-Lvant minn ġo fondoq dejjaq u mudlam imsejjaħ is-Siq, iffurmat qalb il-blat ramli, li f’xi postijiet mhuwiex iktar minn tliet metri.<ref target="https://mt.wikipedia.org/wiki/Il-Paġna_prinċipali#cite_note-:9-37">[37]</ref></p>
Ċentru tal-belt
<figure><caption>It-teatru</caption></figure>
<p>Fl-aħħar tal-fondoq dejjaq imsejjaħ is-Siq, wieħed jasal quddiem l-iktar fdal elaborat ta’ Petra, magħruf bħala Al-Khazneh (“it-Teżor”), imnaqqax fil-blat ramli tal-irdum. Filwaqt li għadu f’kundizzjoni ppreservata tajjeb ħafna, il-faċċata tal-istruttura għandi marki ta’ mijiet ta’ tiri tal-armi tan-nar li kienu sparaw it-tribujiet Bedwini lokali bit-tama li jiskopru xi rikkezzi li kien jingħad li kienu moħbija fil-binja.<ref target="https://mt.wikipedia.org/wiki/Il-Paġna_prinċipali#cite_note-:9-37">[37]</ref> Ftit iktar lil hinn mit-Teżor, taħt il-muntanja msejħa <hi rend="italic">en-Nejr</hi>, hemm teatru enormi, ippożizzjonat b’tali mod li minnu jkunu jidhru l-ikbar numru possibbli ta’ oqbra fl-isfond. Fil-punt fejn il-wied jiftaħ beraħ f’art watja, is-sit tal-belt jiġi żvelat b’effett tal-għaġeb. It-teatru tħaffer mill-ġebla tal-għolja u f’diversi oqbra matul il-kostruzzjoni tiegħu. Għad hemm spazji rettangolari viżibbli maġenb il-postijiet li kienu allokati biex wieħed ipoġġi bilqiegħda. Kważi jikkonfinaw it-teatru minn tliet naħat hemm muntanji roża li huma diviżi fi gruppi minħabba xquq fondi u allinjati b’għamliet ta’ torrijiet imnaqqxin fil-blat.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-Kumpless tal-Pixxina u tal-Ġnien ta’ Petra huwa sensiela ta’ strutturi fiċ-ċentru tal-belt. Oriġinarjament kien jingħad li kienet żona tas-suq<ref target="https://mt.wikipedia.org/wiki/Il-Paġna_prinċipali#cite_note-38">[38]</ref>, iżda permezz ta’ skavi li saru fis-sit, l-istudjużi setgħu jidentifikawha bħala ġnien elaborat tan-Nabatej, li kien jinkludi pixxina kbira għall-għawm, gżira-padiljun, u sistema idrawlika ddettaljata.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref><ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Struttura kbira skoperta fl-2016
<p>Fl-2016, l-arkeologi użaw l-immaġni bis-satellita u droni biex jiskopru struttura monumentali kbira ħafna, li qabel ma kinitx magħrufa, li x’aktarx tmur lura għal madwar il-150 Q.K., iż-żmien meta n-Nabatej bdew il-programm pubbliku tagħhom tal-bini. Din tinsab ’il barra miż-żona prinċipali tal-belt, taħt <ref target="https://mt.wikipedia.org/wiki/Jabal_an-Nmayr">Jabal an-Nmayr</ref> u xi 0.80 km fin-Nofsinhar taċ-ċentru tal-belt, iżda tħares lejn il-Lvant, mhux lejn il-belt, u ma għandha l-ebda rabta viżibbli magħha. L-istruttura tikkonsisti minn pjattaform enormi ta’ 56 metru b’49 metru, b’taraġ monumentali ħdejn in-naħa tal-Lvant tagħha. Il-pjattaforma kbira tikkonfina fiha oħra iżgħar, b’binja komparattivament żgħira ta’ 8.5 metri bi 8.5 metri, li tħares il-Lvant lejn it-taraġ. L-istruttura, iżgħar biss mill-kumpless tal-Monasteru, probabbli kellha funzjoni ċerimonjali li r-riċerkaturi lanqas biss ħjiel m’għandhom x’kienet għalissa.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref><ref target="https://mt.wikipedia.org/wiki/Il-Paġna_prinċipali#cite_note-42">[42]</ref><ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
Klima
<p>F’Petra, il-klima hija semiarida. Il-biċċa l-kbira tax-xita tinżel fix-xitwa. Il-klassifikazzjoni klimatika ta’ Köppen-Geiger hija BSk. It-temperatura annwali medja f’Petra hija 15.5 °C. Kull sena l-preċipitazzjoni tlaħħaq madwar 193 mm.</p>

Reliġjon
<figure><caption>It-Tempju l-Kbir ta’ Petra</caption></figure>
<p>In-Nabatej kienu jqimu l-allat maskili u femminili Għarab matul iż-żmien pre-Iżlamiku kif ukoll xi ftit mir-reijiet divini tagħhom. Re minnhom, <ref target="https://mt.wikipedia.org/wiki/Obodas_I">Obodas I</ref>, ġie meqjus bħala alla wara mewtu. Dushara kien l-alla maskili primarju akkumpanjat mit-tliet allat femminili tiegħu: Al-‘Uzzā, Allat u Manāt. Ħafna statwi mnaqqxin fil-blat juru dawn l-allat maskili u femminili. Evidenza ġdida tindika li t-teoloġija usa’ tal-Edomiti u tan-Nabatej kellha rabtiet b’saħħithom mar-relazzjonijiet bejn id-Dinja u x-<ref target="https://mt.wikipedia.org/wiki/Xemx">Xemx</ref>, li spiss kienet tiġi mmanifestata fl-orjentazzjoni tal-istrutturi prominenti ta’ Petra lejn it-tlugħ u l-inżul ix-xemx tal-ekwinozju u tas-solstizju.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
<p>Hemm ukoll stele tar-re Qosmilk iddedikata lil Qos-Allah. Qos huwa identifikabbli ma’ Kaush (Qaush), l-alla tal-Edomiti. L-istele għandha qrun u s-siġill ta’ Tawilan l-Edomit bi stilla u n-nofs qamar ta’ Kaush, it-tnejn konsistenti mal-alla tal-<ref target="https://mt.wikipedia.org/wiki/Qamar">Qamar</ref>. X’aktarx li dan tal-aħħar seta’ rriżulta mill-kummerċ ma’ Harran. In-natura ta’ Qos, li seta’ kien identifikat kemm ma’ alla tal-kaċċa (Qos - qaws) kif ukoll ma’ alla tat-temp (Qos - qawsalla), għalkemm in-nofs qamar fuq l-istele qisha qaws ukoll.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></p>
<p>L-inċiżjonijiet tan-Nabatej fis-Sinaj u f’postijiet oħra għandhom diversi referenzi għal ismijiet ta’ allat (Allah, El u Allat), b’referenzi reġjonali għal al-Uzza, Baal u Manutu (Manat). L-isem Allat jinstab ukoll fis-Sinaj bil-lingwa tan-Nofsinhar tal-Arabja. L-isem Allah jokkorri partikolarment bħala Garm-'allahi – “alla ddeċieda” (bil-Grieg Garamelos) u Aush-allahi – "il-patt t’Alla” (bil-Grieg Ausallos), u Shalm-lahi “Alla hu paċi” u Shalm-allat “il-paċi tal-alla femminili”, Amat-allahi "qaddejja femminili t’alla” u Halaf-llahi “is-suċċessur ta’ alla”.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></p>
<p>Dan l-aħħar, Petra tressqet bħala l-<ref target="https://mt.wikipedia.org/wiki/Mekka">Mekka</ref> oriġinali minn xi skola reviżjonista tal-istudji Iżlamiċi, minħabba l-konstatazzjonijiet ta’ għadd kbir ta’ biċċiet ta’ evidenza indipendenti, b’mod partikolari li l-moskej oriġinali bikrin kienu jħarsu lejn Petra, mhux lejn Ġerusalemm jew lejn Mekka, bħala d-direzzjoni tat-talb Musulman, il-Qibla. Madankollu, oħrajn ma qablux man-nozzjoni tat-tqabbil tal-interpretazzjonijiet modern tad-direzzjonijiet tal-Qibla ma’ dawk tal-moskej bikrin peress li jsostnu li l-Musulmani bikrin ma setgħux jikkalkulaw bir-reqqa d-direzzjoni tal-Qibla lejn il-Mekka u għalhekk id-direzzjoni lejn Petra skonthom hija biss kumbinazzjoni. Petra (Raqēmō) tissemma fil-<ref target="https://mt.wikipedia.org/wiki/Koran">Koran</ref>fis-<ref target="https://mt.wikipedia.org/wiki/Surah_al-Kahf">Surah al-Kahf</ref> bħala الرقيم <hi rend="italic">al-Raqīm</hi>.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref></p>
<figure><caption>Il-Monasteru</caption></figure>
<p>Il-Monasteru, l-ikbar monument ta’ Petra, imur lura għall-ewwel seklu Q.K. Kien iddedikat lil Obodas I u jingħad li huwa simpożju ta’ l-alla Obodas. Dan it-tagħrif huwa inċiż fuq il-fdalijiet tal-Monasteru (bl-Għarbi: Ad Deir).<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>It-Tempju tal-Iljuni bil-Ġwienaħ huwa kumpless ta’ tempju kbir li jmur lura għar-renju tar-Re <ref target="https://mt.wikipedia.org/wiki/Aretas_IV">Aretas IV</ref> (9 Q.K.-40 W.K). It-tempju jinsab fl-hekk imsejjaħ Kwartier Sagru ta’ Petra, li hija żona li tinsab fl-aħħar tat-Triq bil-Kolonni ta’ Petra u li tikkonsisti minn żewġ tempji maestużi, il-Qasr al-Bint u fuq in-naħa opposta t-Tempju tal-Iljuni bil-Ġwienaħ fin-naħa tat-Tramuntana ta’ Wadi Musa.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-<ref target="https://mt.wikipedia.org/wiki/Kristjaneżmu">Kristjaneżmu</ref> wasal Petra fis-seklu 4 W.K., kważi 500 sena wara li Petra ġiet stabbilita bħala ċentru kummerjali. <ref target="https://mt.wikipedia.org/wiki/Atanasju">Atanasju</ref> jsemmi isqof ta’ Petra li kien jismu <ref target="https://mt.wikipedia.org/wiki/Asterju">Asterju</ref>. Minn tal-inqas wieħed mill-oqbra (x’aktarx “il-qabar tal-urna”) kien jintuża bħala knisja. Hemm inċiżjoni b’żebgħa ħamra li tfakkar il-konsagrazzjoni tagħha “fi żmien l-isqof imqaddes Jason” (fl-447 W.K.). Wara l-ħakma Iżlamika tas-629-632, il-Kristjaneżmu f’Petra, bħal kważi fil-kumplament tal-Arabja, ċeda postu lill-Iżlam. Matul l-Ewwel Kruċjata, Petra ġiet okkupata minn <ref target="https://mt.wikipedia.org/wiki/Baldwin_I">Baldwin I</ref> tar-Renju ta’ Ġerusalemm u kienet tifforma parti mit-tieni żona ta’ kontroll tal-Barunija ta’ Al Karak bit-titlu <hi rend="italic">Château de la Valée de Moyse</hi> jew Sela. Petra baqgħet f’idejn il-<ref target="https://mt.wikipedia.org/wiki/Franki">Franki</ref> sal-1189 u għadha sede titolari tal-Knisja Kattolika.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Skont it-tradizzjoni Għarbija, Petra hija l-post fejn Musa (Mosè) mess blata bil-ħatar tiegħu u ħareġ l-ilma, u fejn Aron, ħu Mosè, huwa midfun fil-Muntanja Hor, magħrufa llum bħala Jabal Haroun jew Muntanja Aron. Wadi Musa jew “Wadi ta’ Mosè” huwa l-isem Għarbi għall-wied dejjaq fejn tinsab Petra. Fi żmien <ref target="https://mt.wikipedia.org/wiki/Ġeromju">Ġeromju</ref> fis-seklu 4, kien hemm is-santwarju ta’ <ref target="https://mt.wikipedia.org/wiki/Mirjam">Mirjam</ref>, oħt Mosè, fil-quċċata ta’ xi muntanja iżda l-post eżatt baqa’ ma ġiex identifikat.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref></p>
Wirt tal-Bedwini
<figure><caption>Ġrajjiet folkloristiċi tal-Bedwini billejl quddiem it-Teżor imdawwal biss b’ħafna lanterni żgħar</caption></figure>
<p>Fl-1985, qabel il-proċess tad-deżinjazzjoni tal-UNESCO, il-gvern tal-Ġordan ordna li l-insedjament tal-Bidoul/<ref target="https://mt.wikipedia.org/wiki/Bidul">Bidul</ref> (il-<ref target="https://mt.wikipedia.org/wiki/Bedwini">Bedwini</ref> ta’ Petra) jgħaddi mill-abitazzjonijiet fl-għerien f’Petra għal <ref target="https://mt.wikipedia.org/wiki/Umm_Sayhoun">Umm Sayhoun</ref>/Um Seihun. Huma ngħataw blokok ta’ abitazzjonijiet moderni b’xi infrastruttura bħad-drenaġġ u s-sanitazzjoni. Fost is-sitt komunitajiet fir-Reġjun ta’ Petra, Umm Sayhoun hija waħda mill-iżgħar komunitajiet. Il-villaġġ ta’ Wadi Musa huwa l-ikbar fiż-żona, abitat l-iktar mill-Bedwini Layathnah, u attwalment huwa l-eqreb insedjament għaċ-ċentru tal-viżitaturi, id-daħla prinċipali permezz tas-Siq u s-sit arkeoloġiku inġenerali. Umm Sayhoun tagħti aċċess għal rotta sekondarja li twassal għas-sit bil-mixi msejħa r-rotta tal-mixi ta’ Wadi Turkmaniyeh.<ref target="https://mt.wikipedia.org/wiki/Il-Paġna_prinċipali#cite_note-:5-49">[49]</ref></p>
<p>Il-Park Arkeoloġiku ta’ Petra sar entità legali awtonoma u ħa f’idejh il-ġestjoni tas-sit f’Awwissu 2007.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>Il-Bidul jappartjenu għal wieħed mit-tribujiet tal-Bedwini li l-wirt kulturali u l-ħiliet tradizzjonali tagħhom ġew imniżżla fil-<ref target="https://mt.wikipedia.org/wiki/Lista_tal-Wirt_Kulturali_Intanġibbli_tal-UNESCO">Lista tal-Wirt Kulturali Intanġibbli tal-UNESCO</ref> fl-2008 wara proċess li kien inbeda fl-2005.<ref target="https://mt.wikipedia.org/wiki/Il-Paġna_prinċipali#cite_note-:5-49">[49]</ref></p>
<p>Fl-2011, wara fażi ta’ ppjanar ta’ 11-il xahar, l-Awtorità tal-Iżvilupp u tat-Turiżmu tar-Reġjun ta’ Petra flimkien ma’ DesignWorkshop u JCP s.r.l. ippubblikaw Pjan Direzzjonali Strateġiku li jiggwida l-iżvilupp ippjanat tar-Reġjun ta’ Petra. B’hekk, l-iżvilupp ippjanat fir-Reġjun ta’ Petra jiġi ggwidat b’mod effiċjenti, ibbilanċjat u sostenibbli sal-2031 għall-benefiċċju tal-popolazzjoni lokali u tal-Ġordan inġenerali. Bħala parti minn dan il-pjan, ġie żviluppat Pjan Strateġiku għal Umm Sayhoun u ż-żoni tal-madwar.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref></p>
<p>Il-proċess tal-iżvilupp tal-Pjan Strateġiku kkunsidra l-ħtiġijiet taż-żona minn ħames perspettivi:</p>
<list type="unordered"><item>il-perspettiva soċjoekonomika;</item>
<item>il-perspettiva tal-Park Arkeoloġiku ta’ Petra;</item>
<item>il-perspettiva tal-prodott turistiku ta’ Petra;</item>
<item>il-perspettiva tal-użu tal-art;</item>
<item>il-perspettiva ambjentali.</item></list>
Theddidiet
<p>Hemm diversi theddidiet li jaffettwaw is-sit ta’ Petra, fosthom iċ-ċediment tal-istrutturi antiki, l-erożjoni mill-għargħar u l-iskular tal-ilma tax-xita, l-effetti tal-melħ fuq il-blat<ref target="https://mt.wikipedia.org/wiki/Il-Paġna_prinċipali#cite_note-52">[52]</ref>, ir-restawr ħażin tal-istrutturi antiki u t-turiżmu mhux sostenibbli.<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> Din tal-aħħar żdiedet b’mod sostanzjali, speċjalment minn mindu s-sit ingħata kopertura estensiva mill-mezzi tax-xandir meta sar wieħed mis-Seba’ Għeġubijiet Ġodda tad-Dinja.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref></p>
<p>Fl-1989, f’tentattiv biex jittaffa l-impatt ta’ dawn it-theddidiet, ġiet stabbilita t-Trust Nazzjonali ta’ Petra. Din ħadmet ma’ bosta organizzazzjonijiet lokali u internazzjonali fuq proġetti li jippromwovu l-protezzjoni, il-konservazzjoni, u l-preservazzjoni tas-sit ta’ Petra.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref> Barra minn hekk, l-UNESCO u l-<ref target="https://mt.wikipedia.org/wiki/ICOMOS">ICOMOS</ref> dan l-aħħar ikkollaboraw biex jippubblikaw l-ewwel ktieb tagħhom fuq it-theddidiet umani u naturali għas-Siti ta’ Wirt Dinji sensittivi u għażlu lil Petra bħala l-iktar eżempju importanti ta’ pajsaġġi mhedda. Il-preżentazzjoni <hi rend="italic">Tourism and Archaeological Heritage Management at Petra: Driver to Development or Destruction?</hi> (2012) kienet l-ewwel waħda minn sensiela biex jiġu indirizzati l-kawżi ewlenin ta’ dawn il-binjiet, il-bliet, is-siti u r-reġjuni li qed jiddeterjoraw.<ref target="https://mt.wikipedia.org/wiki/Il-Paġna_prinċipali#cite_note-56">[56]</ref></p>
<p>Fl-2018, l-organizzazzjoni tal-Persuni għat-Trattament Etiku tal-<ref target="https://mt.wikipedia.org/wiki/Annimal">Annimali</ref>, PETA, irrilaxxat filmat dwar l-abbuż kontra l-annimali li jintużaw għax-xogħol f’Petra. PETA ddikjarat li l-annimali jiġu sfurzati jġorru t-turisti jew iġorru l-karrijiet kuljum. Il-filmat wera lil dawk li suppost qed jieħdu ħsieb l-annimali, isawtuhom u jagħtuhom bil-frosta darba wara l-oħra kull meta l-annimali ma jobdux. PETA żvelat ukoll xi annimali feruti, b’ġerħiet miftuħa u infestati bid-<ref target="https://mt.wikipedia.org/wiki/Dubbiena">dubbien</ref>.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref> L-awtorità Ġordana li tieħu ħsieb is-sit wieġbet billi fetħet klinika veterinarja u billi żiedet is-sensibilizzazzjoni dwar it-trattament xieraq tal-annimali fost dawk li kienu qed jieħdu ħsiebhom u jaqilgħu l-ħobża ta’ kuljum tagħhom permezz tagħhom.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref></p>
<figure><caption>Oqbra rjali fin-Nofsinhar tal-belt</caption></figure>
Konservazzjoni
<p>Il-belt ta’ Petra hija sit f’salib it-toroq bejn il-wirt naturali u l-wirt kulturali b’pajsaġġ kulturali uniku. Minn mindu Johann Ludwig Burckhardt<ref target="https://mt.wikipedia.org/wiki/Il-Paġna_prinċipali#cite_note-59">[59]</ref> magħruf ukoll bħala x-Xejikk Ibrahim reġa’ skopra l-belt arkeoloġika ta’ Petra fl-1812, is-sit kulturali attira nies differenti li kienu jikkondividu interess fl-istorja u fil-kulturi tal-qedem tan-Nabatej, fosthom vjaġġaturi, pellegrini, pitturi, għorrief u studjużi.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref> Madankollu, ir-riċerkaturi arkeoloġiċi bdew jaħdmu b’approċċ sistematiku lejn l-aħħar tas-seklu 19. Minn dak iż-żmien ’l hawn saru skavi arkeoloġiċi regolari u riċerka kontinwa dwar il-kultura tan-Nabatej f’Petra.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref> Permezz tal-iskavi fil-Park Arkeoloġiku ta’ Petra, instabu għadd dejjem jikber ta’ fdalijiet kulturali tan-Nabatej iżda dawn ġew esposti għall-impatt ambjentali. Il-ġestjoni tal-ilma hija kwistjoni ċentrali biex jittaffa l-impatt fuq il-wirt mibni u fuq il-faċċati tal-fdalijiet imnaqqxin fil-blat.<ref target="https://mt.wikipedia.org/wiki/Il-Paġna_prinċipali#cite_note-:6-62">[62]</ref> L-għadd kbir ta’ skoperti u l-esponiment tal-istrutturi u tas-sejbiet jeħtieġu miżuri ta’ konservazzjoni li jirrispettaw l-isfida ċentrali tal-interkonnessjoni bejn il-pajsaġġ naturali u l-wirt kulturali.<ref target="https://mt.wikipedia.org/wiki/Il-Paġna_prinċipali#cite_note-:7-63">[63]</ref></p>
Konservazzjoni tal-wirt kulturali
<p>F’dawn l-aħħar snin ġew stabbiliti kampanji u proġetti differenti ta’ konservazzjoni f’Petra. Ix-xogħlijiet prinċipali ffukaw fuq is-sitwazzjoni tad-daħla tas-Siq biex it-turisti jkunu protetti u biex l-aċċess jiġi ffaċilitat. Barra minn hekk, saru proġetti differenti għar-riċerka tal-konservazzjoni, fosthom:</p>
<list type="unordered"><item>1958: restawr tat-tielet pilastru tal-binja tat-Teżor (Al-Khazneh). Dan il-proġett ġie ffinanzjat mill-Aġenzija għall-Iżvilupp Internazzjonali tal-Istati Uniti (USAID)</item>
<item>1974-1990: xogħol ta’ konservazzjoni fiż-żona skavata tat-Tempju tal-Iljuni bil-Ġwienaħ</item>
<item>1981: xogħlijiet differenti ta’ restawr mid-Dipartiment tal-Antikitajiet tal-Ġordan<ref target="https://mt.wikipedia.org/wiki/Il-Paġna_prinċipali#cite_note-64">[64]</ref></item>
<item>1985: xogħlijiet ta’ restawr fit-Tempju ta’ Qasr El Bint mid-Dipartiment tal-Antikitajiet tal-Ġordan<ref target="https://mt.wikipedia.org/wiki/Il-Paġna_prinċipali#cite_note-65">[65]</ref></item>
<item>1990-1998: skavi u konservazzjoni tal-Knisja Biżantina miċ-Ċentru Amerikan tar-Riċerka Orjentali (ACOR)</item>
<item>1992-2002: proġett GTZ Ġermaniż taċ-Ċentru tal-Konservazzjoni u r-Restawr f’Petra (CARCIP)<ref target="https://mt.wikipedia.org/wiki/Il-Paġna_prinċipali#cite_note-:7-63">[63]</ref></item>
<item>1993-2000: skavi, konservazzjoni u restawr tat-Tempju l-Kbir, iffinanzjati mill-Brown University, l-Istati Uniti<ref target="https://mt.wikipedia.org/wiki/Il-Paġna_prinċipali#cite_note-66">[66]</ref></item>
<item>1996 ’il quddiem: restawr tas-Siq u riabilitazzjoni tal-art tas-Siq mit-Trust Nazzjonali ta’ Petra, iffinanzjati bejn il-Ġordan u l-Iżvizzera mill-fond tal-Aġenzija Żvizzera għall-Iżvilupp u mill-Fond Dinji għall-Monumenti<ref target="https://mt.wikipedia.org/wiki/Il-Paġna_prinċipali#cite_note-67">[67]</ref></item>
<item>2001: restawr tal-artal quddiem il-Casr Bint Firaun mill-UNESCO</item>
<item>2003: żvilupp ta’ pjan ta’ konservazzjoni u ta’ manutenzjoni tas-sistemi antiki tad-drenaġġ biex jiġu protetti l-faċċati mnaqqxin fil-blat<ref target="https://mt.wikipedia.org/wiki/Il-Paġna_prinċipali#cite_note-:6-62">[62]</ref></item>
<item>2003-2017: evalwazzjoni tad-desalinazzjoni u tar-restawr tal-faċċati tal-oqbra<ref target="https://mt.wikipedia.org/wiki/Il-Paġna_prinċipali#cite_note-68">[68]</ref></item>
<item>2006-2010: preservazzjoni u konsolidazzjoni tal-<ref target="https://mt.wikipedia.org/wiki/Arti">arti</ref> mal-ħitan fis-Siq al Barid mit-Trust Nazzjonali ta’ Petra b’kooperazzjoni mad-Dipartiment tal-Antikitajiet tal-Ġordan u mal-Courtauld Institute of Art (<ref target="https://mt.wikipedia.org/wiki/Londra">Londra</ref>)</item>
<item>2009 ’il quddiem: sforz imġedded biex jiġi ppreservat u riabilitat t-Tempju tal-Iljuni bil-Ġwienaħ permezz tal-Inizjattiva tal-Ġestjoni Kulturali tat-Tempju tal-Iljuni bil-Ġwienaħ, u l-kontribut tal-Park Arkeoloġiku ta’ Petra u d-Dipartiment tal-Antikitajiet tal-Ġordan</item>
<item>2016-2019: karatterizzazzjoni u konservazzjoni tal-arti tal-ħitan u l-iskulturi tan-Nabatej f’Petra permezz tal-Proġett ta’ Konservazzjoni tal-Arti tal-Ħitan ta’ Petra (PPCP)<ref target="https://mt.wikipedia.org/wiki/Il-Paġna_prinċipali#cite_note-69">[69]</ref>, iffinanzjat mill-Fondazzjoni Ġermaniża tar-Riċerka (il-proġett nru 285789434).<ref target="https://mt.wikipedia.org/wiki/Il-Paġna_prinċipali#cite_note-70">[70]</ref></item></list>
Kultura popolari
Letteratura
<list type="unordered"><item>Fl-1845, il-poeta Brittaniku <ref target="https://mt.wikipedia.org/wiki/John_William_Burgon">John William Burgon</ref> rebaħ il-Premju Newdigate tal-Università ta’ Oxford għall-<ref target="https://mt.wikipedia.org/wiki/Poeżija">poeżija</ref> tiegħu “Petra”, li fiha d-deskrizzjoni famuża ...<hi rend="italic">a rose-red city half as old as time</hi> (belt roża fl-aħmar li għandha nofs iż-żmien taż-żmien innifsu).</item>
<item>Petra tissemma fir-rumanzi <hi rend="italic">Left Behind Series</hi>; <hi rend="italic">Appointment with Death</hi>; <hi rend="italic">The Eagle in the Sand</hi>; <hi rend="italic">The Red Sea Sharks</hi>, id-dsatax-il ktieb fis-sensiela <hi rend="italic">The Adventures of Tintin</hi>; u f’<hi rend="italic">The Moon Goddess and the Son</hi> ta’ <ref target="https://mt.wikipedia.org/wiki/Kingsbury">Kingsbury</ref>. Kellha rwol prominenti fir-rumanz misterjuż ta’ <ref target="https://mt.wikipedia.org/wiki/Marcus_Didius_Falco">Marcus Didius Falco</ref> <hi rend="italic">Last Act in Palmyra</hi>, u hija l-post fejn <ref target="https://mt.wikipedia.org/wiki/Agatha_Christie">Agatha Christie</ref> ambjentat <hi rend="italic">Appointment With Death</hi>. Fir-rumanz ta’ <ref target="https://mt.wikipedia.org/wiki/Blue_Balliett">Blue Balliett</ref> <hi rend="italic">Chasing Vermeer</hi>, il-karattru Petra Andalee ngħatat isem is-sit apposta.<ref target="https://mt.wikipedia.org/wiki/Il-Paġna_prinċipali#cite_note-71">[71]</ref></item>
<item>Fl-1979 <ref target="https://mt.wikipedia.org/wiki/Marguerite_van_Geldermalsen">Marguerite van Geldermalsen</ref> minn <ref target="https://mt.wikipedia.org/wiki/New_Zealand">New Zealand</ref> iżżewġet lil Mohammed Abdullah, Bedwin minn Petra.<ref target="https://mt.wikipedia.org/wiki/Il-Paġna_prinċipali#cite_note-72">[72]</ref> Huma għexu f’għar f’Petra sa mewt ir-raġel. Kienet l-awtriċi tal-ktieb <hi rend="italic">Married to a Bedouin</hi>. Van Geldermalsen hija l-unika mara mill-Punent li qatt għexet f’għar f’Petra.</item>
<item><ref target="https://mt.wikipedia.org/wiki/Joan_Ward">Joan Ward</ref> mill-Ingilterra kitbet <hi rend="italic">Living With Arabs: Nine Years with the Petra Bedouin</hi><ref target="https://mt.wikipedia.org/wiki/Il-Paġna_prinċipali#cite_note-73">[73]</ref> u ddokumentat l-esperjenzi tagħha meta għexet f’Umm Sayhoun mal-Bedwini ta’ Petra fil-perjodu mill-2004 sal-2013.</item></list>
Traġikummiedja
<list type="unordered"><item>It-traġikummiedja <hi rend="italic">Petra</hi> ta’ <ref target="https://mt.wikipedia.org/wiki/John_Yarbrough">John Yarbrough</ref> iddebuttat fil-Manhattan Repertory Theatre fl-2014<ref target="https://mt.wikipedia.org/wiki/Il-Paġna_prinċipali#cite_note-74">[74]</ref>, u saret ukoll fil-Hudson Guild fi <ref target="https://mt.wikipedia.org/wiki/New_York">New York</ref> fl-2015, fejn rebħet diversi premjijiet. Barra minn hekk, intgħażlet għall-antoloġija <hi rend="italic">Best American Short Plays 2014-2015</hi>.<ref target="https://mt.wikipedia.org/wiki/Il-Paġna_prinċipali#cite_note-75">[75]</ref></item></list>
Films
<list type="unordered"><item>Is-sit deher f’diversi films, fosthom <hi rend="italic">Indiana Jones and the Last Crusade</hi>, <hi rend="italic">Arabian Nights</hi>, <hi rend="italic">Passion in the Desert</hi>, <hi rend="italic">Mortal Kombat: Annihilation</hi>, <hi rend="italic">Sinbad and the Eye of the Tiger</hi>, <hi rend="italic">The Mummy Returns</hi>, <hi rend="italic">Krrish 3</hi>, <hi rend="italic">Transformers: Revenge of the Fallen</hi>, <hi rend="italic">Samsara</hi> u <hi rend="italic">Kajraare</hi>.<ref target="https://mt.wikipedia.org/wiki/Il-Paġna_prinċipali#cite_note-76">[76]</ref></item></list>
Televiżjoni
<list type="unordered"><item>Petra dehret fl-episodju 20 ta’ <hi rend="italic">Misaeng</hi>.<ref target="https://mt.wikipedia.org/wiki/Il-Paġna_prinċipali#cite_note-77">[77]</ref></item>
<item>Petra dehret f’episodju ta’ <hi rend="italic">Time Scanners</hi>, magħmul għan-<ref target="https://mt.wikipedia.org/wiki/National_Geographic">National Geographic</ref>, fejn sitt strutturi antiki ġew skenjati bil-<ref target="https://mt.wikipedia.org/wiki/Laser">laser</ref>, u r-riżultati nbnew f’mudelli 3D. Permezz tal-eżami bir-reqqa tal-mudell ta’ Petra, ingħata ħjiel kif setgħet inbniet fil-qedem.<ref target="https://mt.wikipedia.org/wiki/Il-Paġna_prinċipali#cite_note-78">[78]</ref></item>
<item>Petra kienet is-suġġett ċentrali ta’ programm speċjali tal-PBS <hi rend="italic">Nova</hi> Amerikana msejjaħ <hi rend="italic">Petra: Lost City of Stone</hi>, li deher għall-ewwel darba fl-Istati Uniti u fl-Ewropa fi Frar 2015.<ref target="https://mt.wikipedia.org/wiki/Il-Paġna_prinċipali#cite_note-79">[79]</ref></item>
<item>Petra hija ċentrali għall-ewwel sensiela oriġinali ta’ <ref target="https://mt.wikipedia.org/wiki/Netflix">Netflix</ref> bl-Għarbi msejħa <hi rend="italic">Jinn,</hi> li hija dramm supernaturali taż-żgħażagħ dwar ġenji maġiċi fil-belt antika ta’ Petra. It-tema tas-sensiela hija li d-dinja ma tinqeridx minn Jinn. Is-sensiela nġibdet fil-Ġordan u fiha ħames episodji.<ref target="https://mt.wikipedia.org/wiki/Il-Paġna_prinċipali#cite_note-80">[80]</ref></item>
<item>Petra dehret f’<hi rend="italic">Destination Truth</hi>, fejn jingħad li fil-fdalijiet hemm il-fatati tal-ġenji jew tal-<hi rend="italic">jinn</hi>, li fil-mitoloġija pre-Iżlamika bikrija u fit-teoloġija Iżlamika jitqiesu bħala spirti jew xjaten.<ref target="https://mt.wikipedia.org/wiki/Il-Paġna_prinċipali#cite_note-81">[81]</ref></item></list>
Mużika u filmati mużikali
<list type="unordered"><item>Sitt xhur wara mixja li marret ħażin u li fiha miet żewġ persuni mill-<ref target="https://mt.wikipedia.org/wiki/Iżrael">Iżrael</ref> fl-1958, <ref target="https://mt.wikipedia.org/wiki/Haim_Hefer">Haim Hefer</ref> kiteb il-kliem għal ballata msejħa Ha-Sela ha-Adom (“Il-Blata l-Ħamra”).<ref target="https://mt.wikipedia.org/wiki/Il-Paġna_prinċipali#cite_note-82">[82]</ref></item>
<item>Fl-1977, l-aħwa <ref target="https://mt.wikipedia.org/wiki/Libanu">Libaniżi</ref> Rahbani kitbu l-musical <hi rend="italic">Petra</hi> bħala rispons għall-<ref target="https://mt.wikipedia.org/wiki/Gwerra_Ċivili_Libaniża">Gwerra Ċivili Libaniża</ref>.<ref target="https://mt.wikipedia.org/wiki/Il-Paġna_prinċipali#cite_note-83">[83]</ref></item>
<item>Id-<ref target="https://mt.wikipedia.org/wiki/The_Sisters_of_Mercy">The Sisters of Mercy</ref> ġibdu l-filmat mużikali tagħhom għal "Dominion/Mother Russia" madwar l-Al-Khazneh ("it-Teżor") fi Frar 1988.<ref target="https://mt.wikipedia.org/wiki/Il-Paġna_prinċipali#cite_note-84">[84]</ref></item>
<item>Fl-1994, Petra dehret fil-filmat għas-single tal-<ref target="https://mt.wikipedia.org/wiki/Urban_Species">Urban Species</ref> "Spiritual Love".<ref target="https://mt.wikipedia.org/wiki/Il-Paġna_prinċipali#cite_note-85">[85]</ref></item></list>
Logħob elettroniku
<list type="unordered"><item>Petra tidher bħala mappa inizjali fil-logħba elettronika <hi rend="italic">Overwatch</hi>.</item>
<item>Petra tidher bħala għaġeb tad-dinja li jista’ jinbena fil-ħames u fis-sitt edizzjonijiet tal-logħba elettronika <hi rend="italic">Civilization</hi>.</item>
<item>Fil-logħba elettronika tal-2008 <hi rend="italic">Sonic Unleashed</hi>, il-villaġġ ta’ Shamar huwa ispirat minn Petra.</item></list>
Dokumentazzjoni 3D
<p>Uħud mill-istrutturi fil-Park Arkeoloġiku ta' Petra ġew iddokumentat spazjalment permezz tal-proġett Zamani u huma viżibbli fir-repożitorju maDIH.<ref target="https://mt.wikipedia.org/wiki/Il-Paġna_prinċipali#cite_note-86">[86]</ref></p>
</text></body></html>