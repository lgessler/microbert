<html><body><text id="wikipedia_mt_wikipedia_org__7319.html" ns="0" revid="263483" sourceurl="https://mt.wikipedia.org/wiki/Franz_Schubert" title="Franz Schubert" type="wikipedia">Franz Schubert
<p><hi rend="bold">Franz Peter Schubert</hi> (twieled 31 ta’ Jannar 1797 – miet 19 ta’ Novembru 1828) kien kompożitur <ref target="https://mt.wikipedia.org/wiki/Awstrija">Awstrijak</ref>. Għalkemm miet ta’ 31 sena, Schubert kien wieħed mill-kompożituri l-kbar tas-seklu XIX u l-aqwa kompożitur tal-<ref target="https://mt.wikipedia.org/wiki/Lied">lied</ref> bl-ilsien Ġermaniż.</p>
<figure><caption>Franz Schubert</caption></figure>
Bijografija
<p>Franz Peter Schubert twieled Lichtenthal, ħdejn <ref target="https://mt.wikipedia.org/wiki/Vjenna">Vjenna</ref>. Kien it-tnax-il wieħed minn familja ta’ 14-il tifel u tifla. Missieru, Franz Theodor, li kien għalliem, tah l-ewwel lezzjonijiet tal-<ref target="https://mt.wikipedia.org/wiki/Alto">alto</ref>, waqt li ħuh Ignaz għallmu l-pjanu. Mill-1808 sal-1813, kien kantant fil-kor tal-kappella imperjali ta’ Vjenna u studja <hi rend="italic">Konvikt</hi> (skola għall-kantanti tal-kappella tal-Qorti Rjali) u hekk kien student ta’ <ref target="https://mt.wikipedia.org/wiki/Antonio_Salieri">Antonio Salieri</ref>, direttur tal-mużika tal-Qorti.</p>
<p>Matul dan il-perijodu ta’ formazzjoni, beda jikkomponi minkejja l-problemi fil-familja; missieru ma kienx iħallih imur id-dar għax ommu kienet qiegħda tmut (1811-1813). Schubert beda jikteb l-ewwel għall-pjanu (mill-1810), imbagħad mhux inqas minn tmien kwartetti għall-kordi, xi <ref target="https://mt.wikipedia.org/wiki/Ouverture">ouvertures</ref> u xi <ref target="https://mt.wikipedia.org/wiki/Lied">lieder</ref>. Fl-1812, sar l-istudent ta’ <ref target="https://mt.wikipedia.org/wiki/Antonio_Salieri">Salieri</ref>, li baqa’ jirrispetta għal ħajtu kollha. Fl-1813, taħt l-influwenza qawwija ta’ <ref target="https://mt.wikipedia.org/wiki/Joseph_Haydn">Haydn</ref> u <ref target="https://mt.wikipedia.org/wiki/Wolfgang_Amadeus_Mozart">Mozart</ref> imma fuq kollox ta’ <ref target="https://mt.wikipedia.org/wiki/Ludwig_van_Beethoven">Beethoven</ref>, ikkompona l-ewwel sinfonija; sentejn wara (Schubert kellu sbatax-il sena) ġew l-ewwel opra tiegħu, l-ewwel quddiesa u l-ewwel kapulavur tiegħu fil-qasam tal-<ref target="https://mt.wikipedia.org/wiki/Lied">lied</ref>: <hi rend="italic">Margerita fuq ir-Raddiena tal-Għażil</hi> (<hi rend="italic">Gretchen am Spinnrade</hi>) (19 ta’ Ottubru 1814.)</p>
<p>Ftiet snin wara, fl-1818, mar l-<ref target="https://mt.wikipedia.org/wiki/Ungerija">Ungerija</ref>, fejn sar l-għalliem tal-mużika tat-tfal tal-konti Esterházy. Reġa’ lura fl-1824.</p>
<p>Ħlief dan iż-żmien l-Ungerija u xi vjaġġi fl-Awstrija stess fosthom għal Graz, Linz, Steyer, Gmünden u Salzbourg, Schubert għadda l-ħajja qasira tiegħu Vjenna u meta telaq il-professjoni tiegħu ta’ għalliem u ta’ assistent ta’ missieru, kien joqgħod kważi il-ħin kollu għand il-ħbieb u ddedika ħajtu kollha għall-kompożizzjoni. Kien jorganizza laqgħat mużikali bejn il-ħbieb‚ li saru mlaqqma <hi rend="italic">schubertiade</hi> fejn il-<hi rend="italic">lieder</hi> tiegħu kellhom l-ewwel suċċess.</p>
<p>Fl-1822-23, Schubert qabditu s-<ref target="https://mt.wikipedia.org/wiki/Sifilide">sifilide</ref>, u saħħtu baqgħet sejra lura. Mill-mard tiegħu ħareġ mużika iżjed profonda u emoventi, iżjed qrib it-tbatija u l-mewt li kienu jhedduh (<hi rend="italic">Il-Mewt u t-Tfajla</hi>, <hi rend="italic">Vjaġġ Xitwi</hi>). Franz Schubert miet bit-tifu fid-19 ta’ Novembru 1828, sena u nofs wara <ref target="https://mt.wikipedia.org/wiki/Ludwig_van_Beethoven">Beethoven</ref> li kellu għalih, matul ħajtu kollha, rispett u ammirazzjoni bla-tarf.</p>
Il-Mużika
<figure><caption>Franz Schubert, pittura ta' Wilhelm August Rieder 1875</caption></figure>
<p>Fil-ħajja qasira tiegħu, Franz Schubert kien dejjem nieqes mill-flus, imma dan qatt ma kien jinkwitah, sakemm ħbiebu kienu lesti biex jgħinuh, kif hu kien dejjem lest biex jgħinhom. Għalkemm miet bit-tifu fl-età ta’ 31 sena biss, kellu żmien biżżejjed biex jikkomponi 'il fuq minn 1000 xogħol, fosthom xi 600 lied. Dawn tal-aħħar huma fost l-iżjed importanti mix-xogħlijiet tiegħu. Huma komposti fuq versi tal-ikbar poeti tal-ilsien Ġermaniż (<ref target="https://mt.wikipedia.org/wiki/Friedrich_Gottlieb_Klopstock">Klopstock</ref>, <ref target="https://mt.wikipedia.org/wiki/Johann_Wolfgang_von_Goethe">Goethe</ref>, <ref target="https://mt.wikipedia.org/wiki/Friedrich_Schiller">Schiller</ref>, <ref target="https://mt.wikipedia.org/wiki/Friedrich_Rückert">Rückert</ref>, <ref target="https://mt.wikipedia.org/wiki/Heinrich_Heine">Heine</ref>), ta’ xi ħbieb tiegħu (Mayrhofer, Körner, Spaun, Schober, Senn, Collin, Schwind) jew poeti li baqgħu magħrufin minħabba l-lieder tiegħu (Müller).
Il-baritonu Johann Michael Vogl, famuż ħafna f’dik l-epoka, sar ħabib u ammiratur ta’ Schubert, u għamel kontribuzzjoni qawwija biex il-lieder isiru magħrufin, bħal ma għamlu l-baruni Carl von Schönstein u l-kantanta Anna Milder. Xi lieder kellhom suċċess tremend.</p>
<p>Schubert kiteb għal kull forma mużikali, barra kunċerti. Minkejja li kien influwenzat ħafna minn <ref target="https://mt.wikipedia.org/wiki/Franz_Joseph_Haydn">Haydn</ref> u <ref target="https://mt.wikipedia.org/wiki/Wolfgang_Amadeus_Mozart">Mozart</ref>, il-mużika tiegħu baqgħet differenti. Il-kompożizzjonijiet qishom improvizzati, poetiċi u melodiċi ħafna, fihom sbuħija naturali u immaġinazzjoni kbira, imma fl-istess ħin jistgħu jkunu fantastiċi, tal-ħolm u sikwit ta’ qsim il-qalb, l-iżjed wara li l-kompożitur marad bla tama ta' fejqan.</p>
<p>L-importanza tal-mużika kommoventi tiegħu, li ġustament daż-żmien tintuża ħafna fiċ-ċinema, ma kinitx rikonoxxuta f’ħajtu; infatti ħafna xogħlijiet indaqqu għall-ewwel darba wara mewtu.</p>
Nota fuq il-katalgu
<p>In-numerazzjoni tradizzjonali tax-xogħlijiet ta’ Schubert qiegħda ftit ftit tinbidel għan-notazzjoni mogħtija fil-katalgu editjat minn Otto Erich Deutsch u ppubblikat għall-ewwel darba fl-1951. In-notazzjoni hi magħmula mill-ittra <hi rend="italic">D</hi> segwita minn <hi rend="italic">numru Għarbi</hi> u wara b’ittra żgħira jekk ikun hemm xi tibdil. Pereżempju <hi rend="italic">D 759</hi> tindika s-Sinfonija nru 8 "L-Inkompluta"<hi rend="italic">.</hi></p>
Kompożizzjonijiet prinċipali
Mużika għall-pjanuforti
<list type="unordered"><item>Fantasija fuq Do maġġuri <hi rend="italic">"Wanderer"' D 760</hi></item>
<item>4 Improvviżi op. 90 D 899</item>
<item>4 Improvviżi op. 142 D 935</item>
<item>15-il Sonata</item></list>
Mużika <hi rend="italic">da camera</hi>
<figure><caption>Id-dar fejn miet Franz Schubert, Kettenbrückengasse 6, Vjenna.</caption></figure>
<list type="unordered"><item>Trio għall-vjolin, vjola u vjolinċell fis-Si bemoll maġġuri D 581</item>
<item>Trio għall-vjolin, vjola u vjolinċell fis-Si bemoll maġġuri D 471</item>
<item>Trii għall-pjanuforti u kordi:</item></list>
Trio għall-pjanuforti, vjolin u vjolinċell nru 1 fis-Si bemoll maġġuri D 898
Trio għall-pjanuforti, vjolin u vjolinċell nru 2 fil-Mi bemoll maġġuri D 929
Trio għall-pjanuforti, vjolin u vjolinċell fis-Si bemoll maġġuri D 28 (Sonata)
Adagio għall-pjanuforti, vjolin u vjolinċell fil-Mi bemoll maġġuri D 897 (Notturn)
<list type="unordered"><item>Kwartetti għall-kordi:</item></list>
Kwartett għall-kordi nru 10 fil-Mi bemoll maġġuri D 087 <hi rend="italic">(ippublikata wara mewtu 125)</hi>
Kwartett għall-kordi fis-Si bemoll maġġuri op. 168 D 112
Kwartett għall-kordi nru 12 fid-Do minuri D 703
Kwartett għall-kordi nru 13 fil-La minuri <hi rend="italic">"Rożamunda"</hi> D 804
Kwartett għall-kordi nru 14 fir-Re minuri <hi rend="italic">"Il-Mewt u t-Tfajla"</hi> D 810
Kwartett għall-kordi nru 15 fis-Sol maġġuri D 887 <hi rend="italic">(ippublikata wara mewtu 161)</hi>
<list type="unordered"><item>Sonata fil-La minuri għall-<ref target="https://mt.wikipedia.org/wiki/Arpeggione">arpeggione</ref>, (vjolinċell) u pjanuforti D 821</item>
<item>Kwintett għall-pjanuforti u kordi fil-La maġġuri <hi rend="italic">"It-Trota"</hi> op. 114 D 667</item>
<item>Kwintett għall-kordi fid-Do maġġuri D 956 <hi rend="italic">(ippublikata wara mewtu 163)</hi></item>
<item>Ottett fil-Fa maġġuri għall-klarinett, fagott, kornu, żewġ violini, vjola, vjolinċell u kuntrabaxx D 803 <hi rend="italic">(ippublikata wara mewtu 166)</hi></item></list>
Mużika sagra
<list type="unordered"><item>Quddiesa Ġermaniża fil-Fa maġġuri D 872</item>
<item>Quddiesa fil-La bemoll D 621</item>
<item><hi rend="italic">Stabat Mater</hi></item>
<item><hi rend="italic">Magnificat</hi> D 486</item>
<item><hi rend="italic">Salve Regina</hi></item>
<item><hi rend="italic">Ave Maria</hi> D 839</item></list>
Mużika sinfonika
<list type="unordered"><item>Sinfonija nru 1 fir-Re maġġuri D 82 (<ref target="https://mt.wikipedia.org/wiki/1813">1813</ref>)</item>
<item>Sinfonija nru 2 fis-Si bemoll maġġuri D 125 (<ref target="https://mt.wikipedia.org/wiki/1815">1815</ref>)</item>
<item>Sinfonija nru 3 fir-Re maġġuri D 200 (<ref target="https://mt.wikipedia.org/wiki/1815">1815</ref>)</item>
<item>Sinfonija nru 4 fid-Do minuri <hi rend="italic">"It-Traġika"</hi> D 417 (<ref target="https://mt.wikipedia.org/wiki/1816">1816</ref>)</item>
<item>Sinfonija nru 5 fis-Si bemoll maġġuri D 485 (<ref target="https://mt.wikipedia.org/wiki/1816">1816</ref>)</item>
<item>Sinfonija nru 6 fid-Do maġġuri <hi rend="italic">"Iż-Żgħira"</hi> D 589 (<ref target="https://mt.wikipedia.org/wiki/1818">1818</ref>)</item>
<item>Sinfonija nru 8 fis-Si minuri <hi rend="italic">"L-Inkompluta"</hi> D 759 (<ref target="https://mt.wikipedia.org/wiki/1822">1822</ref>)</item>
<item>Sinfonija nru 9 fid-Do maġġuri <hi rend="italic">"Il-Kbira"</hi> (<ref target="https://mt.wikipedia.org/wiki/1825">1825</ref>-<ref target="https://mt.wikipedia.org/wiki/1828">1828</ref>)</item>
<item>Ouverture <hi rend="italic">"Rożamunda prinċipessa ta’ <ref target="https://mt.wikipedia.org/wiki/Ċipru">Ċipru</ref>"</hi>, <hi rend="italic">musica di scena</hi> (<ref target="https://mt.wikipedia.org/wiki/1823">1823</ref>)</item>
<item>Ouverture "fl-istil Taljan" fuq do maġġuri</item>
<item>Ouverture <hi rend="italic">"Alfonsu u Estrella"</hi></item></list>
Mużika vokali
<list type="unordered"><item><hi rend="italic">Margerita fuq ir-Raddiena tal-Għażil (Gretchen am Spinnrade ) D 118</hi></item>
<item><hi rend="italic">Ir-Re tal-Elfi (Erlkönig)</hi> D 328</item>
<item><hi rend="italic">Minn kant fuq l-ilma (Auf dem Wasser zu singen)</hi> D 774</item>
<item><hi rend="italic">It-Tfajla Sbejħa tal-Mitħna (Die Schöne Müllerin )</hi> D 795</item>
<item><hi rend="italic">Vjaġġ Xitwi (Winterreise)</hi> D 911</item>
<item><hi rend="italic">L-Għanja taċ-Ċinju (Schwanengesang)</hi> D 957</item></list>
Opri liriċi
<list type="unordered"><item><hi rend="italic">Alfonsu u Estrella</hi></item>
<item><hi rend="italic">It-Tewmin</hi></item>
<item><hi rend="italic">Fierrabras</hi></item>
<item><hi rend="italic">L-Arpa Msaħħra</hi></item>
<item><hi rend="italic">Claudine von Villa Bella</hi></item></list>
Ħoloq esterni
<list type="unordered"><item><ref target="http://www.musicologie.org/Biographies/schubert.html">musicologie.org</ref>: bijografija, katalgu tax-xogħlijiet, bibljografija, diskografija, partituri</item>
<item><ref target="http://perso.wanadoo.fr/garry.holding/schubert">perso.wanadoo.fr/garry.holding/schubert</ref>: bijografija dettaljata jew imqasra, sors dokumentarju importanti, informazzjoni diretta lejn dawk li għadhom jibdew</item>
<item><ref target="http://www.pianobleu.com/schubert.html">pianobleu.com</ref>: bijografija, diskografija</item>
<item><ref target="http://www.trovar.com/Deutsch.html">Katalgu sħieħ tax-xogħlijiet</ref></item>
<item><ref target="http://archive.is/20121205173740/www.angelfire.com/tn3/papazacharias/schubert.html">Mużika għall-pjanu</ref></item></list>
<list type="unordered"><item><ref target="http://www.notesonfranzschubert.com/schubert.htm">Noti fuq on Franz Schubert mill-pjanista Bart Berman</ref></item>
<item><ref target="http://www.symphozik.info/index.php?page=bcd_bacf11">Studju tal-lied <hi rend="italic">Ihr Bild</hi></ref></item>
<item><ref target="http://www.schubert-online.at/">Manuskritti tal-partituri ta’ Schubert</ref></item></list>
</text></body></html>