<html><body><text id="wikipedia_mt_wikipedia_org__16104.html" ns="0" revid="212552" sourceurl="https://mt.wikipedia.org/wiki/Roland_Linz" title="Roland Linz" type="wikipedia">Roland Linz
<p><hi rend="bold">Roland Linz</hi> (<ref target="https://mt.wikipedia.org/wiki/Leoben">Leoben</ref>, <ref target="https://mt.wikipedia.org/wiki/9_ta'_Awwissu">9 ta' Awwissu</ref> <ref target="https://mt.wikipedia.org/wiki/1984">1984</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Awstrija">Awstrijakk</ref> li jilgħab mal-klabb <ref target="https://mt.wikipedia.org/wiki/Tajlandja">Tajlandjiż</ref> ta' <ref target="https://mt.wikipedia.org/wiki/Muangthong_United_FC">Muangthong United</ref> bħala <ref target="https://mt.wikipedia.org/wiki/Attakkant">attakkant</ref>.</p>
Karriera
<p>Linz beda l-karriera fil-futbol mal-klabb tal-lokal, <ref target="https://mt.wikipedia.org/wiki/DSV_Leoben">DSV Leoben</ref>. Ta' ħmistax-il sena ittrasferixxa l-<ref target="https://mt.wikipedia.org/wiki/Ġermanja">Ġermanja</ref>, fejn kompla l-avventura tiegħu mal-klabb Bavarjan ta' <ref target="https://mt.wikipedia.org/wiki/TSV_1860_München">TSV 1860 München</ref>.</p>
<p>Sentejn wara, Linz reġa' rritorna lura ma' DSV Leoben, fejn fis-sentejn ta' wara skorja 27 gowl fi 53 logħba. Il-forma tajba tiegħu fit-tieni diviżjoni kienet biżżejjed biex fl-2001 <ref target="https://mt.wikipedia.org/wiki/FK_Austria_Wien">Austria Wien</ref> akkwistaw il-firma tiegħu. Mal-klabb mill-belt kapitali Awstrijaka, Linz gawda mill-ewwel suċċessi fejn rebaħ il-<ref target="https://mt.wikipedia.org/wiki/Bundesliga_(Awstrija)">Bundesliga</ref> u t-<ref target="https://mt.wikipedia.org/wiki/ÖFB-Stiegl-Cup">Tazza</ref>. Wara sentejn fejn ġie misluf lil tliet timijiet differenti, Linz irritorna lura ma' Austria Wien fejn din id-darba reġa' rebaħ iż-żewġ titli kif ukoll kien ir-rebbieħ tal-klassifika tal-aqwa skorers. Kien f'dan iż-żmien li Linz stabilixxa ruħu mat-tim nazzjonali.</p>
<p>Wara prestazzjonijiet eklatanti kemm fuq bażi ta' klabb kif ukoll man-nazzjonal, Linz eventwalment iffirma ma' <ref target="https://mt.wikipedia.org/wiki/Boavista_FC">Boavista</ref> fil-<ref target="https://mt.wikipedia.org/wiki/Portugall">Portugall</ref> matul is-sajf tal-2006 fejn iffirma kuntratt ta' tliet snin. Fl-ewwel staġun skorja għaxar gowls, u sussegwentament ingħaqad ma' <ref target="https://mt.wikipedia.org/wiki/SC_Braga">Braga</ref>. Ma' Braga barra li skorja ħdax-il gowl fil-kampjonat, sab ix-xibka ħames darbiet oħra fit-<ref target="https://mt.wikipedia.org/wiki/Tazza_UEFA_2007–08">Tazza UEFA 2007–08</ref>. Wara li tilef l-importanza tiegħu mal-iskwadra ta' Braga, hu ġie msellef f'Jannar tal-2009 lil <ref target="https://mt.wikipedia.org/wiki/Grasshopper_Club_Zürich">Grasshopper Club Zürich</ref>. L-ewwel logħba tiegħu kienet fid-<hi rend="italic">derby</hi> ta' Żurigu kontra <ref target="https://mt.wikipedia.org/wiki/FC_Zürich">FC Zürich</ref>, fejn skorja gowl però safa mkeċċi wara żewġ ammonizzjonijiet.</p>
<p>Wara esperjenza fit-<ref target="https://mt.wikipedia.org/wiki/Turkija">Turkija</ref> ma' <ref target="https://mt.wikipedia.org/wiki/Gaziantepspor">Gaziantepspor</ref> hu reġa' rritorna lura lejn art twelidu u ma' Austria Wien fl-2010.</p>
Internazzjonali
<p>Linz iddebutta mat-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">tim nazzjonali Awstrijakk</ref> fir-rebħa ta' 2–0 kontra s-<ref target="https://mt.wikipedia.org/wiki/Tim_nazzjonali_tal-futbol_tas-Slovakkja">Slovakkja</ref> tas-27 ta' Marzu, 2002. F'Settembru 2007, Linz għamel sfog pubbliku kontra l-president tal-<ref target="https://mt.wikipedia.org/wiki/Federazzjoni_tal-futbol_tal-Awstrija">federazzjoni Awstrijaka</ref> Friedrich Stickler u ħabba f'hekk spiċċa barra mis-selezzjoni għal tmintax-il xahar. Hu ġie magħżul mal-iskwadra għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>, fejn lagħab fit-tliet partiti tal-grupp minkejja li qatt ma sab ix-xibka.</p>
Unuri
Klabb
<p> <hi rend="bold">Austria Wien</hi></p>
<list type="unordered"><item><ref target="https://mt.wikipedia.org/wiki/Bundesliga_(Awstrija)">Bundesliga</ref>: 2002–03, 2005–06</item>
<item><ref target="https://mt.wikipedia.org/wiki/ÖFB-Stiegl-Cup">ÖFB-Stiegl-Cup</ref>: 2002–03, 2005–06</item></list>
Ħoloq esterni
<list type="unordered"><item>(DE)  <ref target="https://www.fussballdaten.de/person/linzroland/">Il-Paġna prinċipali</ref> fuq fussballdaten.de</item>
<item><ref target="http://www.national-football-teams.com/v2/player.php?id=480/">Profil fuq National-Football-Teams</ref></item></list>
</text></body></html>