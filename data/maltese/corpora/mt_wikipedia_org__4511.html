<html><body><text id="wikipedia_mt_wikipedia_org__4511.html" ns="0" revid="215253" sourceurl="https://mt.wikipedia.org/wiki/Fenek_ta%27_Amami" title="Fenek ta' Amami" type="wikipedia">Fenek ta' Amami
<p>Il-<hi rend="bold">Fenek ta' Amami</hi>, magħruf ukoll bħala l-<hi rend="bold">Fenek ta' Ryukyu</hi> (<hi rend="italic">Pentalagus furnessi</hi>) huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Erbivoru">erbivoru</ref>. Hu hu <ref target="https://mt.wikipedia.org/wiki/Fenek">fenek</ref> monotipiku (l-uniku wieħed fil-<ref target="https://mt.wikipedia.org/wiki/Ġeneru_(tassonomija)">ġeneru</ref> <hi rend="italic"><ref target="https://mt.wikipedia.org/wiki/Pentalagus">Pentalagus</ref></hi>) ta' pil skur pjuttost primittiv li jinsab biss fuq iż-żewġ gżejjer tal-arċipelagu ta' <ref target="https://mt.wikipedia.org/wiki/Ryūkyū">Ryūkyū</ref> fil-<ref target="https://mt.wikipedia.org/wiki/Ġappun">Ġappun</ref>.</p>
Deskrizzjoni
<p>Dan il-fenek notturn għandu saqajn qosra bi dwiefer kemmxejn kbar u mgħawġijn, ġisem goff u ras ċkejkna b'par widnejn żgħar speċjalment meta mqabla ma' dawk tal-fniek u l-<ref target="https://mt.wikipedia.org/wiki/Liebru">liebri</ref> l-oħrajn. Dan il-fenek tal-foresta, apparentement jirriproduċi billi jkollu żarmuġ wieħed (rarament tnejn) kull darba, li l-omm taħbi f'bejta li tħaffer hi stess taħt l-art għal matul il-ġurnata. Bil-lejl, l-omm tiftaħ id-dħul ta' din il-bejta waqt li tibqa għassa għal periklu (bħal xi sriep velenużi), biex tisqi ż-żrameġ u kif tlesti, din terġa tgħalaq kollox bil-ħaxix u t-trab billi tagħfas fuqhom b'saqajha ta' quddiem. Il-fniek ta' Amami jorqdu matul il-ġurnata f'postijiet moħbija bħal l-għerien. Dan il-fenek huwa partikulari wkoll għax jikkomunika bi twerżieq u ħsejjes simili għal dawk tal-<ref target="https://mt.wikipedia.org/wiki/Pika">pika</ref> u dan jagħmel din l-ispeċi unika fost il-fniek minn ħabba li ġeneralment il-fniek m'humiex kapaċi jagħmlu ħsejjes.</p>
<p>Sfortunatament il-Fenek ta' Amami huwa f'periklu ta' estinzjoni minħabba l-kaċċa mill-bniedem, li spiċċat meta l-<ref target="https://mt.wikipedia.org/wiki/Ġappun">Ġappun</ref> ta' protezjoni legali lil dan il-fenek fl-1921, qtil minn klieb, qtattes u annimali oħra li telaq fis-salvaġġ il-bniedem fuq dawn il-gżejjer li għadu għaddej sa llum u d-deforestazzjoni fejn din issir matul il-ġurnata waqt li l-fenek ikun rieqed u b'hekk ma jkollux ħin biżżejjed lanqas biex jaħrab u jispiċċa maqtul fuq il-post.</p>
Distribuzzjoni
<p>Dan huwa speċi endemiku tal-<ref target="https://mt.wikipedia.org/wiki/Ġappun">Ġappun</ref> u jinsab biss fuq iż-żewġ gżejjer żgħar ta' <ref target="https://mt.wikipedia.org/wiki/Amami_Oshima">Amami Oshima</ref> u <ref target="https://mt.wikipedia.org/wiki/Toku-no-Shima">Toku-no-Shima</ref> ta' 820 km² u 248 km² rispettivament, li jagħmlu parti mil-arċipelagu ta' <ref target="https://mt.wikipedia.org/wiki/Ryūkyū">Ryūkyū</ref> u qegħdin fin-naħa t isfel ta' <ref target="https://mt.wikipedia.org/wiki/Kyūshū">Kyūshū</ref> u <ref target="https://mt.wikipedia.org/wiki/Okinawa">Okinawa</ref> f'<ref target="https://mt.wikipedia.org/wiki/Kagoshima">Kagoshima</ref> (iżda aktar fil-qrib ta' Okinawa). </p>
Klassifikazzjoni
<p>Ħafna drabi meqjus u msejjaħ bħala <ref target="https://mt.wikipedia.org/wiki/Fossilu_ħaj">fossilu ħaj</ref>, il-fenek ta' Amami huwa l-aħħar wieħed minn linjaġ antik ta' fniek li darba kienu mifruxin fuq il-kontinent <ref target="https://mt.wikipedia.org/wiki/Asja">Ażjatiku</ref> wkoll fejn illum huma estinti, minbarra fuq iż-żewġ gżejjer <ref target="https://mt.wikipedia.org/wiki/Ġappun">Ġappuniżi</ref>.</p>
<list type="unordered"><item>Ordni <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item>Familja <ref target="https://mt.wikipedia.org/wiki/Leporidae">Leporidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Pentalagus">Pentalagus</ref></hi>
<list type="unordered"><item><hi rend="bold">Fenek ta' Amami</hi>, <hi rend="italic">Pentalagus furnessi</hi></item></list></item></list></item></list></item></list>
Referenzi
<list type="unordered"><item><ref target="http://www.iucnredlist.org/apps/redlist/details/16559/0"><hi rend="italic">Pentalagus furnessi</hi></ref> fuq il-<ref target="https://mt.wikipedia.org/wiki/Lista_Ħamra_tal-IUCN">Lista Ħamra tal-IUCN</ref> (2006)</item></list>
Ħoloq esterni
<list type="unordered"><item><ref target="http://www.arkive.org/amami-rabbit/pentalagus-furnessi/">Stampi u filmati tal-Fenek ta' Amami</ref> fuq ARKive</item></list>
</text></body></html>