<html><body><text id="wikipedia_mt_wikipedia_org__15391.html" ns="0" revid="216204" sourceurl="https://mt.wikipedia.org/wiki/San_%C4%A0ennaru" title="San Ġennaru" type="wikipedia">San Ġennaru<figure><caption>San Ġennaru</caption></figure>
<p><hi rend="bold">San Ġennaru</hi> (<ref target="https://mt.wikipedia.org/wiki/Caroniti">Caroniti</ref>, <ref target="https://mt.wikipedia.org/wiki/272">272</ref> – <ref target="https://mt.wikipedia.org/wiki/Pozzuoli">Pozzuoli</ref>, <ref target="https://mt.wikipedia.org/wiki/19_ta'_Settembru">19 ta' Settembru</ref> <ref target="https://mt.wikipedia.org/wiki/305">305</ref>) kien Isqof ta' <ref target="https://mt.wikipedia.org/wiki/Benevento">Benevento</ref>, fl-<ref target="https://mt.wikipedia.org/wiki/Italja">Italja</ref>, li skond it-tradizzjoni, fi żmien il-persekuzzjoni ta' Djoklezjanu miet martri flimkien ma' sitta oħra fosthom id-Djaknu u l-Lettur tiegħu, billi wara li kkundannawhom għall-mewt, tefugħom lill-iljuni fl-amfiteatru ta' <ref target="https://mt.wikipedia.org/wiki/Pozzuoli">Pozzuoli</ref>, fis-sena 305, iżda peress li l-iljuni ma missewhomx, qatluhom bil-qtugħ tar-ras. San Ġennaru huwa l-Patrun ewlieni ta' <ref target="https://mt.wikipedia.org/wiki/Napli">Napli</ref>, li fil-Katidral t'hemm jinsab demm magħqud, li t-tradizzjoni tgħid li huwa tal-qaddis u li jinħall tliet darbiet f'sena.</p>
Il-"Miraklu" tad-Demm ta' San Ġennaru
<p>Dan id-demm magħqud li hu miżmum f'kunjett issiġillat, jinħall tliet darbiet fis-sena waqt ċerimonja solenni mmexxija mill-Kardinal ta' Napli u li għaliha n-Naplitani jattendu bi ħġarhom:</p>
<list type="unordered"><item>is-Sibt qabel l-ewwel Ħadd ta' Mejju, l-anniversarju ta' meta r-relikwi tal-Qaddis inġiebu f'Napli, sa tmint ijiem wara</item>
<item>fid-19 ta' Settembru, nhar il-festa tiegħu, u fl-ottava ta' wara</item>
<item>u fis-16 ta' Diċembru b'tifkira ta' meta bl-interċessjoni tal-Qaddis Napli ġiet meħlusa mill-qerda li nisslu l-eruzzjonijiet tal-<ref target="https://mt.wikipedia.org/wiki/Vessuvju">Vessuvju</ref> fis-sena 685.</item></list>
<p>Skond il-leġġenda, dan id-demm inħall għall-ewwel darba fi żmien <ref target="https://mt.wikipedia.org/wiki/Kostantinu">Kostantinu</ref>, meta l-isqof trasferixxa l-fdalijiet tal-qaddis mill-Agro Marciano, fejn kienu midfun, sa Napli. Matul it-traġitt ħarġet Ewsebja bid-demm tal-qaddis: u kif il-kranju tal-qaddis ġie bi drittu, id-demm inħall. Iżda storikament, l-ewwel darba li tissemma r-relikwja tad-demm ta' San Ġennaru huwa fl-1389, meta fis-17 t'Awwissu, id-demm inħall "qisu kien ħiereġ mill-korp tal-qaddis dakinhar stess". </p>
<p>Jekk id-demm jinħall, dan jitqies min-Naplitani bħala riżq tajjeb, filwaqt li jekk ma jinħallx, jibdew jibżgħu minn xi traġedja li tkun għadha ġejja. Meta d-demm jinħall, il-Kardinal jerfa' t-teka, u jdawwarha minn naħa għal oħra biex juri li nħall u l-fidili jersqu biex ibusuha. </p>
<p>Il-Knisja Kattolika ma tqisx il-likwefazzjoni tad-demm bħala miraklu bħala "<hi rend="italic">un fatto mirabolante ritenuto prodigioso dalla tradizione religiosa popolare, essendo impossibile, allo stato dell'attuale conoscenza dei fatti, un giudizio scientifico attestante la non spiegabilità scientifica del fenomeno della liquefazione</hi>."</p>
<p>L-ewwel analiżi xjentifika, imsejħa spettroskopika, saret mill-professuri Sperindeo u Januario fl-1902 u sabet li hu emoglobina, jiġifieri demm. L-istess esperiment sar l-aħħar fl-1988 u reġa' kien konfermat li hu demm. Iċ-CICAP, grupp ta' xjenzati tal-<hi rend="italic">Comitato Italiano per il Controllo delle Affermazioni sul Paranormale</hi>, issostni li b'sustanza tissotropika magħmula minn sustanzi ta' dik l-epoka tista' ġġib l-istess effetti tad-"demm" ta' San Ġennaru.</p>
Ħoloq esterni
<list type="unordered"><item><ref target="http://www.newadvent.org/cathen/08295a.htm">Artiklu fuq San Ġennaru minn Enċiklopedija Kattolika</ref></item>
<item><ref target="http://www.cicap.org/new/articolo.php?id=100062">Il-pożizzjoni tal-<hi rend="italic">Comitato Italiano per il Controllo delle Affermazioni sul Paranormale</hi> (CICAP) il-fenomenu ta' San Ġennaru</ref></item></list>
</text></body></html>