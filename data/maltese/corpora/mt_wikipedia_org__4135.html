<html><body><text id="wikipedia_mt_wikipedia_org__4135.html" ns="0" revid="216504" sourceurl="https://mt.wikipedia.org/wiki/%C4%A0eneru_(tassonomija)" title="Ġeneru (tassonomija)" type="wikipedia">Ġeneru (tassonomija)<p>Fin-<ref target="https://mt.wikipedia.org/wiki/Nomenklatura_Binominali">Nomenklatura Binominali</ref> użata mad-Dinja kollha, l-isem ta' organiżmu huwa magħmul minn 2 partijiet: l-isem <hi rend="italic"><hi rend="bold"><ref target="https://mt.wikipedia.org/wiki/Ġeneru">ġeneriku</ref></hi></hi> (dejjem kapitalizzat) u l-isem <hi rend="italic"><hi rend="bold"><ref target="https://mt.wikipedia.org/wiki/Speċi">speċifiku</ref></hi></hi> (magħruf bħala "epithet"). Eżempju huwa <hi rend="italic">Homo sapiens</hi>, l-isem xjentifiku tal-i<ref target="https://mt.wikipedia.org/wiki/Bniedem">speċi Umana</ref> li tagħmel parti mill-<ref target="https://mt.wikipedia.org/wiki/Ġeneru">Ġeneru</ref> <hi rend="italic"><hi rend="bold"><ref target="https://mt.wikipedia.org/wiki/Homo">Homo</ref></hi></hi>.</p>
<p>Il-burduri bejn il-<ref target="https://mt.wikipedia.org/wiki/Ġeneru">Ġeneri</ref> kienu storikament suġġettivi, iżda bl-avvent tal-<ref target="https://mt.wikipedia.org/wiki/Filoġenetika">Filoġenetika</ref>, sar ferm aktar komuni li l-livelli tassonimiċi kollha 'l fuq mil-livell <ref target="https://mt.wikipedia.org/wiki/Speċi">speċifiku</ref> jridu jkunu ristretti għal gruppi li juru biċ-ċar li huma <ref target="https://mt.wikipedia.org/wiki/Monofiletiċi">monofiletiċi</ref>, dan ifisser li d-dixxendenti ta' <ref target="https://mt.wikipedia.org/wiki/Takson">Takson</ref> anċestrali jridu jiġu miġbura flimkien fi grupp wieħed, anke jekk uħud minnhom ma jkunux jaqsmu l-karatteristiċi viżibli kollha mal-bqija. Dan kollu fil-kodiċi taż-Żooloġija jew tal-Botanika qatt ma kien rekwiżit u b'hekk din hija diskussjoni taħraq għaddejja l-ħin kollu fil-qasam tas-<ref target="https://mt.wikipedia.org/wiki/Sistematika">sistematika</ref>; jekk wieħed għandux jibbaża fuq il-<ref target="https://mt.wikipedia.org/wiki/Kladistika">Kladistika</ref> jew fuq il-<ref target="https://mt.wikipedia.org/wiki/Fenetika">Fenetika</ref>. Fil-present, il-biċċa l-kbira tal-klassifikazjonijiet ibbażati fuq il-<ref target="https://mt.wikipedia.org/wiki/Fenetika">Fenetika</ref> qegħdin jiġu bil-mod il-mod mibdula bi klassifikazjonijiet ibbażati fuq il-<ref target="https://mt.wikipedia.org/wiki/Kladistika">Kladistika</ref> (eż. <ref target="https://mt.wikipedia.org/wiki/Reptilia">Reptilia</ref> u <ref target="https://mt.wikipedia.org/wiki/Amphibia">Amphibia</ref> ma għadhomx użati).</p>
<p>Ħafna <ref target="https://mt.wikipedia.org/wiki/Ġeneru">Ġeneri</ref> jistgħu jiġi maqsuma f'<ref target="https://mt.wikipedia.org/wiki/Sottoġeneru">Sottoġeneri</ref> (singular <hi rend="bold">Sottogeneru</hi>).</p>
<p><ref target="https://mt.wikipedia.org/wiki/Ġeneru">Ġeneru</ref> f'<ref target="https://mt.wikipedia.org/wiki/Renju">Renju</ref> jista' jiġi użat bħala isem ta' <ref target="https://mt.wikipedia.org/wiki/Ġeneru">Ġeneru</ref> jew <ref target="https://mt.wikipedia.org/wiki/Takson">Takson</ref> ieħor f'<ref target="https://mt.wikipedia.org/wiki/Renju_ieħor">Renju ieħor</ref>, għalkemm l-<hi rend="italic"><hi rend="bold">International Code of Zoological Nomenclature</hi></hi> u l-<hi rend="italic"><hi rend="bold">International Code of Botanical Nomenclature</hi></hi> jagħtu l-parir biex dan ma jsirx. Hemm 'il fuq minn 5000 minn dawn l-ismijiet użati f'aktar minn <ref target="https://mt.wikipedia.org/wiki/Renju">Renju</ref> wieħed. Eżempji huma <hi rend="italic"><hi rend="bold"><ref target="https://mt.wikipedia.org/wiki/Anura">Anura</ref></hi></hi> li huwa isem ta' <ref target="https://mt.wikipedia.org/wiki/Ordni">Ordni</ref> taż-<ref target="https://mt.wikipedia.org/wiki/Żrinġ">Żrinġijiet</ref> imma huwa wkoll isem ta' <ref target="https://mt.wikipedia.org/wiki/Ġeneru">Ġeneru</ref> ta' <ref target="https://mt.wikipedia.org/wiki/Pjanti">pjanti</ref> u  <hi rend="italic"><hi rend="bold"><ref target="https://mt.wikipedia.org/wiki/Aotus">Aotus</ref></hi></hi> li huwa isem ta' <ref target="https://mt.wikipedia.org/wiki/Ġeneru">Ġeneru</ref> tal-<ref target="https://mt.wikipedia.org/wiki/Pjanta_tal-piżelli">pjanta tal-piżelli</ref> u ta' <ref target="https://mt.wikipedia.org/wiki/Xadina_tal-lejl">Xadina tal-lejl</ref>.</p>
<p>Ovvjament fl-istess <ref target="https://mt.wikipedia.org/wiki/Renju">Renju</ref> isem ġeneriku partikolari jista' jintuża għal <ref target="https://mt.wikipedia.org/wiki/Ġeneru">Ġeneru</ref> wieħed. Dan jispjega għaliex il-<ref target="https://mt.wikipedia.org/wiki/Ġeneru">Ġeneru</ref> tal-<ref target="https://mt.wikipedia.org/wiki/Platipu">platipu</ref> huwa <hi rend="italic"><hi rend="bold">Ornithorhynchus</hi></hi> — għall-ewwel <ref target="https://mt.wikipedia.org/wiki/George_Shaw">George Shaw</ref> fl-1799 kien semmieħ <hi rend="italic"><hi rend="bold">Platypus</hi></hi>, iżda kien diġa' użat għal insett minn <ref target="https://mt.wikipedia.org/wiki/Johann_Friedrich_Wilhelm_Herbst">Johann Friedrich Wilhelm Herbst</ref> fl-1793 u peress li l-<ref target="https://mt.wikipedia.org/wiki/Platipu">platipu</ref> u l-<ref target="https://mt.wikipedia.org/wiki/Insetti">insetti</ref> jagħmlu parti mill-istess <ref target="https://mt.wikipedia.org/wiki/Renju">Renju</ref> l-<ref target="https://mt.wikipedia.org/wiki/Animalia">Animalia</ref>, l-isem <hi rend="italic"><hi rend="bold">Platypus</hi></hi> ma setax jintuża għat-tnejn li huma u b'hekk <ref target="https://mt.wikipedia.org/wiki/Johann_Friedrich_Blumenbach">Johann Friedrich Blumenbach</ref> fis-sena 1800, għall-<ref target="https://mt.wikipedia.org/wiki/Platipu">platipu</ref>, ippublika l-isem xjentifiku <hi rend="italic"><hi rend="bold">Ornithorhynchus</hi></hi> bħala sostitut.</p>
<p>Il-<ref target="https://mt.wikipedia.org/wiki/Ġeneru">Ġeneru</ref> bħala <ref target="https://mt.wikipedia.org/wiki/Takson">Takson</ref> fil-ġerarkija obbligatorja qiegħed eżatt taħt il-<ref target="https://mt.wikipedia.org/wiki/Familja">Familja</ref> u livell aktar 'l fuq mill-i<ref target="https://mt.wikipedia.org/wiki/Speċi">speċi</ref>. </p>
<p>Il-<ref target="https://mt.wikipedia.org/wiki/Ġeneru">Ġeneru</ref> bħala <ref target="https://mt.wikipedia.org/wiki/Takson">Takson</ref> fil-ġerarkija f'tassonomija kumplessa huwa <ref target="https://mt.wikipedia.org/wiki/Takson">Takson</ref> bejn l-<ref target="https://mt.wikipedia.org/wiki/Infratribu">Infratribu</ref> u s-<ref target="https://mt.wikipedia.org/wiki/Sottoġeneru">Sottoġeneru</ref> (jew <ref target="https://mt.wikipedia.org/wiki/Sezzjoni">Sezzjoni</ref> fil-botanika).</p>
</text></body></html>