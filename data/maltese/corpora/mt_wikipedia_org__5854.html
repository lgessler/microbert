<html><body><text id="wikipedia_mt_wikipedia_org__5854.html" ns="0" revid="274286" sourceurl="https://mt.wikipedia.org/wiki/Preistorja" title="Preistorja" type="wikipedia">Preistorja
<figure><caption>It-tempji tal-Imnajdra.</caption></figure>
<p><hi rend="bold">Preistorja</hi> (<ref target="https://mt.wikipedia.org/wiki/Lingwa_Latina">Latin</ref> pr𝙚̄ = qabel u <ref target="https://mt.wikipedia.org/wiki/Lingwa_Griega">Grieg</ref> στορία = storja) huwa terminu użat biex jiddeskrivi dak iż-żmien qabel ma l-<ref target="https://mt.wikipedia.org/wiki/Bniedem">bniedem</ref> tgħallem jikteb u għaldaqstant huwa dak iż-żmien qabel l-i<ref target="https://mt.wikipedia.org/wiki/Storja">storja</ref> miktuba. Kien <ref target="https://mt.wikipedia.org/wiki/Paul_Tournal">Paul Tournal</ref> li oriġinarjament ħareġ bit-terminu <hi rend="italic">Pré-historique</hi> sabiex ikun jista' jiddeskrivi l-iskoperti tiegħu fl-għerien fin-nofsinhar ta' <ref target="https://mt.wikipedia.org/wiki/Franza">Franza</ref>. Bdiet tiġi użata fil-<ref target="https://mt.wikipedia.org/wiki/Lingwa_Franċiża">Lingwa Franċiża</ref> għall-ħabta tal-<ref target="https://mt.wikipedia.org/wiki/1830">1830</ref> sabiex tiddeskrivi dak iż-żmien qabel il-kelma bdiet tiġi miktuba, u ġiet introdotta fil-<ref target="https://mt.wikipedia.org/wiki/Lingwa_Ingliża">Lingwa Ingliża</ref> minn <ref target="https://mt.wikipedia.org/wiki/Daniel_Wilson">Daniel Wilson</ref> fl-<ref target="https://mt.wikipedia.org/wiki/1851">1851</ref>. </p>
<p>Il-preistorja Ewropea u dik tal-Mediterran kif ukoll tal-Asja Minuri, kif ukoll reġjuni oħra, tinqasam f'diversi partijiet ta' żminijiet, fosthom, dik Paleolitika, jiġifieri, żmien il-ħaġar l-antik, il-Mesolitiku, żmien il-Ħaġar tan-nofs u n-Neolitiku, jiġifieri, żmien il-Ħaġar l-aktar riċenti. Dan l-aħħar żmien jirreferi wkoll għal dak iż-żmien li l-bniedem beda jaħdem l-art u jipproduċi l-prodotti agrikoli. Dan kien iż-żmien li l-bniedem bidel xogħlu minn dak ta' kaċċatur u ġabbar tal-ħxejjex, żerriegħa u frott, għal wieħed li beda jikkoltiva bosta minn dawn il-veġetali. </p>
<p>Fuq in-nies li għexu f'dawn iż-żmienijiet nafuh mill-iskavi f'bosta reġġjuni ffejn l-arkeoloġi setgħu jinterpretaw is-sejbiet tagħhom b'mod li bnew fehmithom dwar minn setgħu kienu dawn in-nies. Id-datazzjonijiet tal-kulturi differenti isir b'mod xjentifiku ibbażat fuq testijiet ta' oġġetti organiċi li ntużaw f'dawniż-żminijiet, kif ukoll metodi oħra xjentifiċi fil-laboratorji. Ma ' dawn jidħlu l-istudju antropoloġiku fejn  l-istudjuż speċjalizzat f'dan is-suġġett jipotesizza minn fuq kulturi primittivi li għadhom jgħixu f'ħajja pri-industrijali u jappikahom għal kultura preistorika li jkun qiegħed jistudja. Wara żmien in-Neolitiku, hemm Żmien ir-Ram, u Żmien il-Bronż. Sa dan iż-żmien u jista' jkun anki sa żmien wara, kultura preistorja  tkun għadha ħajja fl-istess żmien  waqt li kulturi oħra jkunu qed jipprattikaw il-kitba, u għaldaqstant, ikunu klassifikati bħala ċivilta' litterata. </p>
<p>Hemm ukoll il-Protostorja, dak il-perijodu fejn ċivilta' partikulari tkun qed tipprattika kitba u għaldaqstant komunikazzjoni ta' ċertu stil li mhuwiex kitba letterarja. Eżempju ta' dan huma l-kulturi Eġizzji tal-Meżopotamja. F'tal-ewwel intużaw il-jeriglifiċi, disinji ta' kull tip li bejniethom wieħed ikun jista' jaqra messaġġ, jew storja. Imbagħad għandek il-kitba primittiva bħal ma' hi dik Hittita, fil-Meżopotamja li hi magħmlu minn kuneiform li setgħu intużaw anki għal skopijiet ta' dokumentazzjoni ta' kummerċ. </p>
<p>Il-kitba Feniċja magħmula minn konsonanti ġabet il-preistorja tal-Mediterran fi tmiemha għaliex issa d-dokumenti li jindikaw it-twemmin u l-mod ta' ħajja ta' dan il-poplu kienet miktuba kemm fuq il-ġebel kif ukoll fuq il-papiru. Bil-kitba, l-arkeologu, hekk kif jirnexxilu jiddeċifra dawn is-sinjali simboli, jew sinjali ta' ħsejjes, ikun kapaċi jibda biex jifhem b'mod aktar konkret  il-mod ta' ħajja f'kull aspett ta' dawn il-popli.</p>
</text></body></html>