<html><body><text id="wikipedia_mt_wikipedia_org__7536.html" ns="0" revid="243327" sourceurl="https://mt.wikipedia.org/wiki/Tazza_tad-Dinja_tal-Futbol_2010" title="Tazza tad-Dinja tal-Futbol 2010" type="wikipedia">Tazza tad-Dinja tal-Futbol 2010
<p>It-<hi rend="bold">Tazza tad-Dinja tal-Futbol 2010</hi> kienet id-dsatax-il edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, li hu avveniment mondjali tal-<ref target="https://mt.wikipedia.org/wiki/Futbol">futbol</ref> li jsir kull erba' snin. Ġie skedat li jkun bejn il-11 ta' Ġunju u l-11 ta' Lulju 2010 fl-<ref target="https://mt.wikipedia.org/wiki/Afrika_t'Isfel">Afrika t'Isfel</ref>. Din kienet l-ewwel darba li l-kampjonat ġie ospitat minn pajjiż <ref target="https://mt.wikipedia.org/wiki/Afrika">Afrikan</ref>, wara li l-Afrika t'Isfel għelbet fl-isfida finali lill-"kuġini" tagħha Afrikani tal-<ref target="https://mt.wikipedia.org/wiki/Eġittu">Eġittu</ref> u l-<ref target="https://mt.wikipedia.org/wiki/Marokk">Marokk</ref> sabiex jospitaw l-edizzjoni. Dan wassal biex il-<ref target="https://mt.wikipedia.org/wiki/Konfederazzjoni_tal-Futbol_Oċeaniku">konfederazzjoni Oċeanika tal-futbol</ref> tkun l-unika konfederazzjoni li għadha ma żammitx edizzjoni tat-Tazza tad-Dinja.</p>
<p>Tnejn u tletin tim ġew magħżula sabiex jipparteċipaw meta kkwalifikaw mill-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010">fażi ta' kwalifikazzjoni</ref> li bdiet f'Awwissu tal-2007. Fl-<ref target="https://mt.wikipedia.org/wiki/Il-Paġna_prinċipali#Fażi_tal-gruppi">ewwel rawnd</ref> it-timijiet ikkompetew flimkien fi gruppi ta' erba' timijiet kull wieħed, bl-aqwa żewġ timijiet jaqtgħu l-passaġġ għall-fażi suċċessiva. Is-sittax-il tim javvanzaw għall-fażi eliminatorja li tinkludi tliet rawnd li fl-aħħar jiddeterminaw l-aħħar żewġ timijiet li jikkontestaw il-<ref target="https://mt.wikipedia.org/wiki/Il-Paġna_prinċipali#Finali">finali</ref>.</p>
<p><ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> rebħu dan it-turnew, fejn fil-finali, iċ-<ref target="https://mt.wikipedia.org/wiki/Kampjonati_Ewropej_tal-Futbol_2008">ċampjins Ewropej</ref> għelbu lit-tim <ref target="https://mt.wikipedia.org/wiki/Tim_nazzjonali_tal-futbol_tal-Olanda">Olandiż</ref> fil-ħin barrani bl-iskor ta' 1–0, gowl li wasal minn <ref target="https://mt.wikipedia.org/wiki/Andrés_Iniesta">Andrés Iniesta</ref>. Dan kien l-ewwel titlu mondjali għat-tim Spanjol. L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> kienet qed tiddefendi t-titlu li kisbet fl-edizzjoni preċedenti, iżda falliet hekk kif inqalgħet fil-fażi eliminatorja.</p>
L-għażla tal-ospitu
<p>L-<ref target="https://mt.wikipedia.org/wiki/Afrika">Afrika</ref> ġiet magħżula bħala l-ospitu tat-Tazza tad-Dinja 2010 bħala parti minn politika ġdida li tikkonsisti fir-rotazzjoni ta' dan l-avveniment bejn il-konfederazzjonijiet tal-futbol (idea li ġiet abbandunata f'<ref target="https://mt.wikipedia.org/wiki/Ottubru">Ottubru</ref> tal-<ref target="https://mt.wikipedia.org/wiki/2007">2007</ref>). Ħames pajjiżi Afrikani għamlu offerta biex jospitaw l-edizzjoni tal-2010 tat-Tazza tad-Dinja:</p>
<list type="unordered"><item> <ref target="https://mt.wikipedia.org/wiki/Eġittu">Eġittu</ref></item>
<item> <ref target="https://mt.wikipedia.org/wiki/Libja">Libja</ref> /  <ref target="https://mt.wikipedia.org/wiki/Tuneżija">Tuneżija</ref> (pjan ta' ospitu kollettiv)</item>
<item> <ref target="https://mt.wikipedia.org/wiki/Marokk">Marokk</ref></item>
<item> <ref target="https://mt.wikipedia.org/wiki/Afrika_t'Isfel">Afrika t'Isfel</ref></item></list>
<p>Minħabba d-deċiżjoni suċċessiva tal-Kumitat Eżekuttiv tal-<ref target="https://mt.wikipedia.org/wiki/FIFA">FIFA</ref> biex il-kampjonat ma jiġix ospitat minn żewġ pajjiżi, it-Tuneżija irtirat il-kandidatura tagħha. Il-Kumitat iddeċieda wkoll li ma jaċċettax lil-Libja bħala ospitu minħabba li ma laħqitx il-kriterji uffiċjali.</p>
<p>Wara rawnd ta' voti, l-offerta rebbieħa ġiet mħabbra mill-president tal-FIFA <ref target="https://mt.wikipedia.org/wiki/Sepp_Blatter">Sepp Blatter</ref> waqt konferenza stampa fil-15 ta' Mejju 2004, f'<ref target="https://mt.wikipedia.org/wiki/Żurigu">Żurigu</ref>. L-Afrika t'Isfel ingħatat id-dritt li tospita dan it-turnew, fejn għelbet l-isfida tal-Marokk u l-Eġittu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<list type="unordered"><item> <ref target="https://mt.wikipedia.org/wiki/Tuneżija">Tuneżija</ref> – <hi rend="italic">irtirat fit-8 ta' Mejju 2004 wara li żewġ ospiti ma kinux aċċettati</hi></item>
<item> <ref target="https://mt.wikipedia.org/wiki/Libja">Libja</ref> – <hi rend="italic">l-offerta ġiet irrifjutata: il-kandidatura ma laħqitx il-kriterji u l-ospitu bejn żewġ pajjiżi ma kienx aċċettat</hi></item></list>
Għajdut ta' ospitu ġdid
<p>Diversi għajdut ċċirkulaw f'sorsi varji tal-aħbarijiet li kienu jsostnu li t-Tazza tad-Dinja 2010 tista' ssir f'pajjiż ieħor.<ref target="https://mt.wikipedia.org/wiki/Il-Paġna_prinċipali#cite_note-harding-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Xi nies, fosthom <ref target="https://mt.wikipedia.org/wiki/Franz_Beckenbauer">Franz Beckenbauer</ref>, <ref target="https://mt.wikipedia.org/wiki/Horst_R._Schmidt">Horst R. Schmidt</ref> u, anki, xi eżekuttivi tal-FIFA, esprimew id-dubji tagħhom fuq il-pjan, l-organizzazzjoni u ż-żmien ta' preparazzjoni tal-AFrika t'Isfel. Madanakollu, l-uffiċjali tal-FIFA komplew isostnu li se jkomplu jagħtu s-sosten tagħhom lill-Afrika t'Isfel, u stqarrew li l-avveniment mhux se jitmexxa lejn pajjiż ieħor, bil-president tal-FIFA <ref target="https://mt.wikipedia.org/wiki/Sepp_Blatter">Sepp Blatter</ref> kompla jsostni li t-Tazza tad-Dinja 2010 se ssir fl-Afrika t'Isfel.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Blatter stqarr li hemm pjan ta' kontinġenza biex it-Tazza tad-Dinja issir x'imkien ieħor imma dan ikun f'każ ta' xi diżgrazzja naturali, u li t-<ref target="https://mt.wikipedia.org/wiki/Tazza_tad-Dinja_2006">Tazza tad-Dinja 2006</ref> fil-Ġermanja kellha wkoll pjan ta' kontinġenza simili.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Minkejja l-assigurazzjoni min-naħa tal-FIFA li l-avveniment jitmexxa biss f'każ ta' xi diżgrazzja naturali, xi għajdut kompla jiċċirkula dwar il-possibilità ta' ospitu ġdid. Dan l-għajdut kollu ġie kkritikat mid-deputat Ministru tal-Finanzi tal-<ref target="https://mt.wikipedia.org/wiki/Afrika_t'Isfel">Afrika t'Isfel</ref> <ref target="https://mt.wikipedia.org/wiki/Jabu_Moleketi">Jabu Moleketi</ref>, fejn qal li dan l-għajdut sar biex ipoġġi dehra negattiva għall-Afrika t'Isfel u l-<ref target="https://mt.wikipedia.org/wiki/Afrika">Afrika</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Kwalifikazzjoni
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010">Kwalifikazzjoni għat-Tazza tad-Dinja tal-Futbol 2010</ref></hi>.
<p>Bħala l-pajjiż ospitu, l-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref> awtomatikament irċieva post fil-fażi finali. Madanakollu, l-Afrika t'Isfel xorta waħda ħadet sehem fil-<ref target="https://mt.wikipedia.org/wiki/Kwalifikazzjoni_Tazza_tad-Dinja_tal-Futbol_2010_(CAF)">fażi ta' kwalifikazzjoni</ref> minħabba li dawn iservu wkoll bħala turnew ta' kwalifika għat-<ref target="https://mt.wikipedia.org/wiki/Tazza_Afrikana_tal-Futbol_2010">Tazza Afrikana 2010</ref>. Din hi l-ewwel darba mill-1934 li ospitu tat-Tazza tad-Dinja, ipparteċipa xorta waħda fil-kwalifiki għat-Tazza tad-Dinja. Bħat-turnew preċedenti, iċ-ċampjins renjanti tal-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, ma ngħatawx aċċess awtomatiku għall-fażi finali.</p>
<p>Il-poloz għall-fażi preliminarja ttellgħu f'<ref target="https://mt.wikipedia.org/wiki/Durban">Durban</ref>, fl-Afrika t'Isfel, fil-25 ta' Novembru 2007.</p>
Timijiet kwalifikati
<p>It-32 tim segwenti kkwalifikaw għall-fażi finali tal-kompetizzjoni.</p>
<p>Din hija l-ewwel edizzjoni tat-Tazza tad-Dinja li ma rat lil ebda tim jikkwalifikaw għall-ewwel darba, minkejja li tnejn minn dawk li kkwalifikaw (is-<ref target="https://mt.wikipedia.org/wiki/Tim_nazzjonali_tal-futbol_tas-Slovakkja">Slovakkja</ref> u s-<ref target="https://mt.wikipedia.org/wiki/Tim_nazzjonali_tal-futbol_tas-Serbja">Serbja</ref>) preċedentament kienu dehru f'isem żewġ pajjiżi oħra. Is-Slovakkja kienu ħadu sehem taħt l-isem taċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref>, waqt li s-Serbja kkompetew bħala parti mill-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref> u tas-<ref target="https://mt.wikipedia.org/wiki/Tim_nazzjonali_tal-futbol_tas-Serbja_u_Montenegro">Serbja u Montenegro</ref>. Fiż-żewġ każi, il-FIFA ikkunsidrat liż-żewġ timijiet bħala l-eredi tar-rekords tal-pajjiżi li kienu jappartjenu għalihom qabel.</p>
Kontroversji fil-kwalifikazzjoni
<p>Kontroversja nqalgħet fuq il-partiti ta' kwalifika bejn <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u r-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">Repubblika tal-Irlanda</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Kosta_Rika">Kosta Rika</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>, u l-<ref target="https://mt.wikipedia.org/wiki/Tim_nazzjonali_tal-futbol_tal-Eġittu">Eġittu</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Alġerija">Alġerija</ref> f'Novembru 2009.</p>
<p>Fit-tieni leg tal-<hi rend="italic">play-off</hi> bejn Franza u r-Repubblika tal-Irlanda, il-kaptan ta' Franza <ref target="https://mt.wikipedia.org/wiki/Thierry_Henry">Thierry Henry</ref> lagħab il-ballun b'idu f'azzjoni li wasslet għall-gowl tal-pari għall-Franċiżi, mingħajr ma kien jaf ir-referi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> L-inċident qajjem dibattitu sħun fuq kif il-partiti għandhom jiġu mmexxija fl-ogħla livell. Il-<ref target="https://mt.wikipedia.org/wiki/FIFA">FIFA</ref> irrifjutat ir-rikjesta min-naħa tal-<ref target="https://mt.wikipedia.org/wiki/Federazzjoni_tal-futbol_tal-Irlanda">Federazzjoni tal-futbol Irlandiża</ref> sabiex tirrepeti l-logħba, waqt li aktar tard kien hemm rikjesta sabiex l-Irlanda tkun it-33 tim fit-Tazza tad-Dinja, rikjesta li aktar tard ġiet imwaqqha. Il-Kosta Rika qajmet ilment fuq il-gowl tal-Urugwaj fil-logħba ta' spareġġ tal-CONMEBOL-CONCACAF li ta r-rebħa lis-Sud-Amerikani,<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> waqt li l-aħħar partita bejn l-Eġittu u l-Aġerija kienet imdawwra minn rapporti fuq problemi fost il-partitarji.</p>
<p>Bħala tweġiba għall-inċidenti li nqalgħu matul il-fażi ta' kwalifikazzjoni u fuq kontroversja ta' tixħim fil-futbol, nhar it-2 ta' Diċembru 2009, il-FIFA sejħet laqgħa straordinarja tal-Kumitat Eżekuttiv. Wara l-laqgħa, il-FIFA ħabbret kienu se jagħmlu inkjesta fuq it-teknoloġija u uffiċjali żejda fil-partiti, però ma ħabbrux li kienu se jintroduċu l-assistenti mal-linji tal-gowls kif kienet diġà adottata fl-<ref target="https://mt.wikipedia.org/wiki/UEFA_Europa_League">Europa League</ref>, u minflok kompla jiġi misħuq li l-kompetizzjoni fl-Afrika t'Isfel se tkun immexxiha bħal qabel, b'referi wieħed, żewġ assistenti, u r-raba' uffiċċjal.<ref target="https://mt.wikipedia.org/wiki/Il-Paġna_prinċipali#cite_note-UKPA02Dec09FIFARejectExtraRefs-9">[9]</ref> Fuq is-suġġett dwar il-logħob rett, il-President tal-FIFA <ref target="https://mt.wikipedia.org/wiki/Sepp_Blatter">Sepp Blatter</ref> stqarr:</p>
<p><hi rend="bold">“</hi>Nappella lil kull plejer u kowċ sabiex josserva l-logħob rett. Fl-2010 iridu nuru li l-futbol imur 'il hemm minn sempliċi daqqiet ta' ballun imma għandu valur soċjali u kulturali...Għalhekk nistaqsu lill-plejers sabiex 'jekk jogħġobkom osservaw il-logħob rett' sabiex inkunu eżempju lill-kumplament tad-dinja.<hi rend="bold">”</hi></p>
—President tal-FIFA Sepp Blatter
Stadji
<p>Fl-2005, l-organizzaturi ħarġu lista proviżorja tat-tlettax-il stadju li se jintużaw għat-Tazza tad-Dinja: <ref target="https://mt.wikipedia.org/wiki/Bloemfontein">Bloemfontein</ref>, <ref target="https://mt.wikipedia.org/wiki/Cape_Town">Cape Town</ref>, <ref target="https://mt.wikipedia.org/wiki/Durban">Durban</ref>, <ref target="https://mt.wikipedia.org/wiki/Johannesburg">Johannesburg</ref> (żewġ impjanti), <ref target="https://mt.wikipedia.org/wiki/Kimberley_(Afrika_t'Isfel)">Kimberley</ref>, <ref target="https://mt.wikipedia.org/wiki/Nelspruit">Nelspruit</ref>, <ref target="https://mt.wikipedia.org/wiki/Orkney_(Afrika_t'Isfel)">Orkney</ref>, <ref target="https://mt.wikipedia.org/wiki/Polokwane">Polokwane</ref>, <ref target="https://mt.wikipedia.org/wiki/Port_Elizabeth">Port Elizabeth</ref>, <ref target="https://mt.wikipedia.org/wiki/Pretorja">Pretorja</ref> (żewġ impjanti), u <ref target="https://mt.wikipedia.org/wiki/Rustenburg">Rustenburg</ref>. Dan in-numru tnaqqas għal għaxra<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> li kienu uffiċjalment mħabbra fis-17 ta' Marzu 2006 mill-FIFA:</p>

Preparamenti
<p>Ħames stadji ġodda ġew mibnija għal dan il-kampjonat, u ħamsa minn dawk li diġà jeżistu ġew estiżi. L-ispiża totali tal-kostruzzjoni se tkun madwar <ref target="https://mt.wikipedia.org/wiki/Rand_Sud-Afrikan">R</ref>8.4 biljun.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Minbarra l-ħidma fuq l-istadji l-ġodda li nbnew u dawk li tranġaw, l-Afrika t'Isfel ħdamet biex ittejjeb l-infrastruttura preżenti tat-trasport pubbliku, u biex timplimenta miżuri speċjali sabiex tassigura s-sigurtà u s-saħħa tan-nies lokali u t-turisti internazzjonali li jkunu qed jattendu għall-partiti, skont il-kriterji tal-FIFA.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-mod ta' kif ġew effetwati dawn il-preparamenti, intlaqa' minn rispons qawwi mill-FIFA, fejn deher li kienu lesti sabiex jospitaw ġewwa pajjiżhom wieħed mill-ikbar avvenimenti sportivi li huwa segwit b'tant fervur minn miljuni ta' nies.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Sorteġġ tal-gruppi
<p>Il-Kumitat Organizzattiv tal-FIFA approvat il-proċedura għat-tlugħ finali tal-gruppi nhar it-2 ta' Diċembru 2009. It-timijiet ġew maqsuma f'erba' urni differenti, bl-aqwa seba' timijiet skont il-<ref target="https://mt.wikipedia.org/wiki/Klassifika_mondjali_tal-FIFA">klassifika mondjali tal-FIFA</ref> ta' Ottubru 2009 flimkien mal-ospitanti tal-Afrika t'Isfel jitqgħedu fl-ewwel urna. Il-kumitat approva wkoll kif se jkunu magħmula l-urni l-oħra. It-tieni urna kienet komposta mill-Asja, l-Oċeanja, u l-Amerika ta' Fuq u Ċentrali u l-Karibew. It-tielet urna kienet tikkonsisti minn timijiet mill-Afrika u l-Amerika t'Isfel, u r-raba' urna bil-kumplament tat-timijiet Ewropej.</p>
<p>L-Afrika t'Isfel awtomatikament tqegħdu f'A1; is-seba' timijiet l-oħra mill-ewwel urna ġew pożizzjonati f'numru 1 tal-gruppi l-oħra B-H. Il-gruppi ġew mtella' minn A sa H, u l-pożizzjonijiet fil-grupp ġew mtella' għal Urna 2 sa 4. Il-kriterju ġeografiku ġie rispettat, jiġifieri li l-ebda tim mill-istess konfederazzjoni ma jista' jiġi fi grupp ma' tim ieħor mill-istess konfederazzjoni, ħlief għat-timijiet Ewropej li seta' jkun hemm massimu ta' tnejn fi grupp. L-Afrika t'Isfel ma setgħetx tiġi mniżżla mat-timijeit Afrika mill-Urna 3 u l-Arġentina u l-Brażil ma setgħux jiġu mtella' kontra l-kumplament tat-tliet timijiet miż-Żona tal-Amerika t'Isfel. L-ewwel żewġ timijiet Afrikani li ttellgħu minn Urna 3 daħlu mal-Arġentina u l-Brażil.<ref target="https://mt.wikipedia.org/wiki/Il-Paġna_prinċipali#cite_note-polza-14">[14]</ref></p>
<p>It-tlugħ tal-poloz saru f'Cape Town, fl-Afrika t'Isfel fis-19:00 (UTC+2) nhar l-4 ta' Diċembru 2009. Iċ-ċerimonja ġiet preżentata mill-attriċi Sud-Afrikana <ref target="https://mt.wikipedia.org/wiki/Charlize_Theron">Charlize Theron</ref>, assistita mis-Segretarju Ġenerali tal-FIFA Jérôme Valcke. Numru ta' figuri sportivi taw sehemhom fit-tlugħ tal-poloz għall-gruppi.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>




Skeda
<p><hi rend="italic">Il-ħinijiet kollha huma <ref target="https://mt.wikipedia.org/wiki/UTC+2">UTC+2</ref>.</hi></p>
Fażi tal-gruppi
<p>Fit-tabelli segwenti:</p>
<list type="unordered"><item><hi rend="bold">L</hi> = total ta' logħob li ntlagħbu</item>
<item><hi rend="bold">R</hi> = total ta' rebħiet</item>
<item><hi rend="bold">P</hi> = total ta' pari</item>
<item><hi rend="bold">T</hi> = total ta' telfiet</item>
<item><hi rend="bold">GF</hi> = total ta' gowls skurjati (favur)</item>
<item><hi rend="bold">GK</hi> = total ta' gowls li laqqtu (kontra)</item>
<item><hi rend="bold">DG</hi> = differenza ta' gowls (GF–GK)</item>
<item><hi rend="bold">Pti</hi> = total ta' punti akkumulati</item></list>
<p>It-timijiet pożizzjonati fl-ewwel u t-tieni post (bi sfond aħdar) ikkwalifikaw għar-rawnd tal-aħħar sittax.</p>


Pożizzjonijiet fil-fażi tal-gruppi
<p>Għat-turnew tat-Tazza tad-Dinja, il-FIFA iddeċidiet sett ta' kriterji sabiex tidentifika kull pożizzjoni fil-grupp ta' kull tim fil-fażi tal-gruppi.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<list type="ordered"><item>l-ikbar numru ta' punti miksuba fil-partiti kollha tal-grupp;</item>
<item>differenza ta' gowls fil-partiti kollha tal-grupp;</item>
<item>l-ikbar numru ta' gowls skurjati fil-partiti kollha tal-grupp;</item>
<item>l-ikbar numru ta' punti miksuba fil-partiti tal-grupp bejn it-timijiet konċernati;</item>
<item>differenza ta' gowls mill-partiti tal-grupp bejn it-timijiet konċernati;</item>
<item>l-ikbar numru ta' gowls skurjati fil-partiti tal-grupp bejn it-timijiet konċernati;</item>
<item>tlugħ tax-xorti mill-Kumitat Organizzattiv tal-FIFA.</item></list>
























Fażi eliminatorja
<p>Fil-fażi eliminatorja (li tinkludi l-finali), jekk il-partita tibqa' f'pari wara 90 minuta, żewġ perjodi ta' ħin miżjuda jiġu migħluba (ta' kwarta kull wieħed). Jekk ir-riżultat jibqa' xorta l-istess wara l-<ref target="https://mt.wikipedia.org/wiki/Ħin_supplementari">ħin barrani</ref>, il-partita tiġi deċiża permezz tal-<ref target="https://mt.wikipedia.org/wiki/Għoti_tal-penalties">għoti tal-penalties</ref>.</p>

































Statistika
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Statistika_tat-Tazza_tad-Dinja_tal-Futbol_2010">Statistika tat-Tazza tad-Dinja tal-Futbol 2010</ref></hi>.
Skorers
<p>Il-plejer Sud-Afrikan <ref target="https://mt.wikipedia.org/wiki/Siphiwe_Tshabalala">Siphiwe Tshabalala</ref> kien l-ewwel plejer li skorja gowl fil-kompetizzjoni, fil-logħba tal-ftuħ kontra l-Messiku li ntemmet 1–1. Id-difensur Daniż <ref target="https://mt.wikipedia.org/wiki/Simon_Poulsen">Simon Poulsen</ref> skorja l-ewwel awto-gowl tal-kampjonat, fit-telfa ta' 2–0 kontra l-Olanda. L-attakkant Arġentin <ref target="https://mt.wikipedia.org/wiki/Gonzalo_Higuaín">Gonzalo Higuaín</ref> skorja l-ewwel tripletta f'dan it-turnew, fir-rebħa tal-Arġentina bl-iskor ta' 4–1 kontra l-Korea t'Isfel. Din it-tripletta kienet id-49 waħda fl-istorja tat-Tazza tad-Dinja</p>
<p>L-aqwa erba' skorers ta' din il-kompetizzjoni spiċċaw ilkoll b'ħames gowls. Iż-Żarbuna tad-Deheb marret għal <ref target="https://mt.wikipedia.org/wiki/Thomas_Müller">Thomas Müller</ref> tal-Ġermanja li kellu tliet assits. Iż-Żarbuna tal-Fidda marret għal <ref target="https://mt.wikipedia.org/wiki/David_Villa">David Villa</ref> ta' Spanja li lagħab total ta' 635 minuta, u ż-Żarbuna tal-Bronż marret f'idejn <ref target="https://mt.wikipedia.org/wiki/Wesley_Sneijder">Wesley Sneijder</ref> tal-Olanda li lagħab 652 minuta. <ref target="https://mt.wikipedia.org/wiki/Diego_Forlán">Diego Forlán</ref> tal-Urugwaj kellu ħames gowls u assist wieħed f'654 minutA. Tliet plejers oħra skorjaw erba' gowls.</p>
Dixxiplina
<p>Tmienja u għoxrin plejer ġew sospiżi minħabba li laqqtu żewġ karti sofor konsekuttivi (tlettax-il plejer), karta ħamra diretta (tmien plejers), jew karta safra b'karta ħamra aktar tard (seba' plejers).</p>


Simboli
Maskot
<p>Il-maskot uffiċjali tat-Tazza tad-Dinja 2010 huwa <hi rend="italic">Zakumi</hi>, leopard b'xagħar aħdar, li ġie mħabbar fit-22 ta' Settembru 2008. Ismu ġej minn "ZA", akronimu għal "Afrika t'Isfel", u "kumi" li hi kelma li tfisser "għaxra" f'diversi lingwi Afrikani.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Il-kuluri tal-maskot jirriflettu dawk tat-tim nazzjonali tal-pajjiż ospitu – isfar u aħdar.</p>
Kanzunetta uffiċjali
<p>Il-kanzunetta uffiċjali tat-Tazza tad-Dinja "<ref target="https://mt.wikipedia.org/wiki/Waka_Waka_(This_Time_for_Africa)">Waka Waka</ref>" hi kantat mill-kantanta <ref target="https://mt.wikipedia.org/wiki/Kolombja">Kolombjana</ref> <ref target="https://mt.wikipedia.org/wiki/Shakira">Shakira</ref> u l-grupp mużikali <ref target="https://mt.wikipedia.org/wiki/Freshlyground">Freshlyground</ref> mill-Afrika t'Isfel, u kantata bl-Ingliż u bl-Ispanjol.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Il-kanzunetta hi bbażata fuq kanzunetta tradizzjonali tas-suldati Sud-Afrikani bl-isem ta' <ref target="https://mt.wikipedia.org/wiki/Zangalewa">Zangalewa</ref>. Din il-kanzunetta tkantat fil-kunċert ta' qabel il-bidu tat-Tazza tad-Dinja fl-10 ta' Ġunju f'<ref target="https://mt.wikipedia.org/wiki/Soweto">Soweto</ref> u kif ukoll fiċ-ċerimonja tal-futħ fil-11 ta' Ġunju u fil-finali tal-11 ta' Lulju.</p>
Ballun uffiċjali
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Adidas_Jabulani">Adidas Jabulani</ref></hi>.
<figure><ref target="https://mt.wikipedia.org/wiki/Special:FilePath/Adidas_Jabulani_Gold_(1).jpg">Stampa:Adidas Jabulani Gold (1).jpg</ref><caption>Jo'bulani, il-ballun uffiċjali li intuża fil-finali tat-Tazza tad-Dinja 2010</caption></figure>
<p>Il-<ref target="https://mt.wikipedia.org/wiki/Ballun_tal-futbol">ballun</ref> uffiċjali għat-Tazza tad-Dinja, magħmul minn <ref target="https://mt.wikipedia.org/wiki/Adidas">adidas</ref>, iġib l-isem ta' <hi rend="italic">Jabulani</hi>, li jfisser "ċelebrazzjoni" fil-<ref target="https://mt.wikipedia.org/wiki/Lingwa_Zulu">lingwa Zulu</ref>. In-numru ħdax għandu rwol prominenti f'dan il-ballun: dan huwa l-ħdax-il ballun tat-Tazza tad-Dinja magħmul minn kumpanija Ġermaniża; il-ballun jinkludi fih ħdax-il kulur, wieħed għal kull plejer fil-grawnd; u hemm ħdax-il lingwa uffiċjali fl-Afrika t'Isfel.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Ballun speċjali b'pannelli tad-deheb se jiġi wżat fil-finali ta' Johannesburg. Il-ballun hu mibni fuq disinn ġdid, li jikkonsisti minn tmien pannelli magħqudin flimkien b'mod sferiku.</p>
<p>Il-ballun ġie wżat waqt it-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2009">Tazza tad-Dinja tal-Klabbs 2009</ref> li saret ġewwa l-<ref target="https://mt.wikipedia.org/wiki/Emirati_Għarab_Magħquda">Emirati Għarab Magħquda</ref>, u verżjoni speċjali tal-ballun, il-<hi rend="italic">Jabulani Angola</hi>, kien il-ballun uffiċjali tat-<ref target="https://mt.wikipedia.org/wiki/Tazza_tan-Nazzjonijiet_Afrikana_2010">Tazza tan-Nazzjonijiet Afrikana 2010</ref>.</p>
<p>Xi stilel tal-futbol ilmentaw fuq il-ballun il-ġdid, fejn l-argument li ġabu 'l quddiem kien li t-trajjetorja tal-ballun kienet diffiċli biex wieħed jippredixxieha. Il-gowlkiper Brażiljan <ref target="https://mt.wikipedia.org/wiki/Júlio_César">Júlio César</ref> ikkompara l-ballun ma' wieħed li jixtri mingħanda tal-"ħanut" u li kien tajjeb għall-<ref target="https://mt.wikipedia.org/wiki/Attakkant">attakkanti</ref> waqt li jaħdem kontra l-<ref target="https://mt.wikipedia.org/wiki/Gowlkiper_(futbol)">gowlkipers</ref>.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Ċerti żbalji li saru minn gowlkipers matul din it-Tazza tad-Dinja ġew attribwiti lil dan il-ballun.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>


Ħoloq esterni
<list type="unordered"><item><ref target="http://www.fifa.com/worldcup/index.html">Sit uffiċjali</ref></item>
<item><ref target="http://www.sa2010.gov.za/">Sit uffiċjali tal-pajjiż ospitu ta' din l-edizzjoni</ref></item></list>
</text></body></html>