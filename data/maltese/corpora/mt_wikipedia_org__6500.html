<html><body><text id="wikipedia_mt_wikipedia_org__6500.html" ns="0" revid="254295" sourceurl="https://mt.wikipedia.org/wiki/FIFA" title="FIFA" type="wikipedia">FIFA
<p>Il-<hi rend="bold">Fédération Internationale de Football Association</hi> (bil-<ref target="https://mt.wikipedia.org/wiki/Lingwa_Franċiża">Franċiż</ref> għal <hi rend="italic">Federazzjoni Internazzjonali tal-Assoċazzjoni tal-Futbol</hi>), magħrufa aħjar bħala l-<hi rend="bold">FIFA</hi> (pronunzjata <ref target="https://mt.wikipedia.org/wiki/Għajnuna:IPA_għall-Ingliż">/fifə/</ref> jew /fifæ/), hija l-federazzjoni internazzjonali li tieħu ħsieb il-<ref target="https://mt.wikipedia.org/wiki/Futbol">futbol</ref>. Il-kwartieri ġenerali tagħha jinsabu f'<ref target="https://mt.wikipedia.org/wiki/Żurigu">Żurigu</ref>, l-<ref target="https://mt.wikipedia.org/wiki/Żvizzera">Iżvizzera</ref> u l-president attwali huwa <ref target="https://mt.wikipedia.org/wiki/Sepp_Blatter">Joseph Blatter</ref>. Il-FIFA hija responsabbli għall-organizazzjoni u t-tmexxija tal-kompetizzjonijiet importanti tal-futbol, bl-aktar waħda magħrufa tkun it-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, li ilha ssir mill-1930.</p>
<p>Il-FIFA għandha <ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel">208 assoċjazzjoni membru</ref>, li hi sittax iktar mill-<ref target="https://mt.wikipedia.org/wiki/Ġnus_Magħquda">Ġnus Magħquda</ref>.</p>
Storja
<p>Il-bżonn ta' organizzazzjoni waħda li tħares il-logħba dinjija dehret evidenti speċjalment fil-bidu tas-seklu 20 bil-popolarità ta' logħbiet internazzjonali tkompli teskala. Il-FIFA ġiet fundata f'<ref target="https://mt.wikipedia.org/wiki/Pariġi">Pariġi</ref> fil-21 ta' Mejju 1904; l-isem u l-akronimu bil-<ref target="https://mt.wikipedia.org/wiki/Lingwa_Franċiża">Franċiż</ref> għadhom jeżistu sal-lum il-ġurnata, anke barra minn pajjiżi li ma jitkellmux il-Franċiż. L-ewwel president kien <ref target="https://mt.wikipedia.org/wiki/Robert_Guérin">Robert Guérin</ref>.</p>
<p>Il-FIFA ippresidiet l-ewwel kompetizzjoni internazzjonali tagħha fl-1906, imma din ma tantx intlaqgħet b'approvazzjoni jew suċċess. Din, flimkien ma' fatturi ekonomiċi, wasslet għas-sostituzzjoni ta' Guérin ma' <ref target="https://mt.wikipedia.org/wiki/Daniel_Burley_Woolfall">Daniel Burley Woolfall</ref> mill-<ref target="https://mt.wikipedia.org/wiki/Ingilterra">Ingilterra</ref>, li kienet diġà assoċjazzjoni membru. It-turnew segwenti li ġie ospitat kien dak tal-futbol fl-<ref target="https://mt.wikipedia.org/wiki/Olimpjadi_tas-sajf_1908">Olimpjadi tas-sajf 1908</ref> f'<ref target="https://mt.wikipedia.org/wiki/Londra">Londra</ref>, fejn kien aktar ta' suċċess, minkejja l-preżenza ta' futbolers professjonisti, ħaġa li ma kinitx konformi mal-prinċipji oriġinarji tal-FIFA.</p>
<p>Is-sħubija tal-FIFA kibret 'il barra mill-Ewropa bl-applikazzjoni tal-<ref target="https://mt.wikipedia.org/wiki/Federazzjoni_tal-futbol_tal-Afrika_t'Isfel">Afrika t'Isfel</ref> fl-1909, l-<ref target="https://mt.wikipedia.org/wiki/Federazzjoni_tal-futbol_tal-Arġentina">Arġentina</ref> u ċ-<ref target="https://mt.wikipedia.org/wiki/Federazzjoni_tal-futbol_taċ-Ċili">Ċili</ref> fl-1912, u l-<ref target="https://mt.wikipedia.org/wiki/Federazzjoni_tal-futbol_tal-Kanada">Kanada</ref> u l-<ref target="https://mt.wikipedia.org/wiki/Federazzjoni_tal-futbol_tal-Istati_Uniti">Istati Uniti</ref> fl-1913.</p>
<p>Matul l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, b'ħafna futbolers jintbagħtu fuq il-front tal-gwerra u l-possibilità ta' vjaġġar għal partiti internazzjonali kienet severament limitata, kien hemm ftit logħbiet internazzjonali u s-sopravivenza ta' din l-organizzazzjoni kien punt esklammativ kbir. Fi tmiem il-gwerra, wara l-mewt ta' Woolfall, l-organizzazzjoni ġiet immexxija mill-<ref target="https://mt.wikipedia.org/wiki/Olanda">Olandiż</ref> <ref target="https://mt.wikipedia.org/wiki/Carl_Hirschmann">Carl Hirschmann</ref>. Grazzi għalih il-FIFA ma ġietx xolta, però għall-prezz tal-irtirar tal-<ref target="https://mt.wikipedia.org/wiki/Home_Nations">Home Nations</ref> (tar-<ref target="https://mt.wikipedia.org/wiki/Renju_Unit">Renju Unit</ref>) li saħqu li ma kinux lesti li jipparteċipaw f'kompetizzjonijiet internazzjonali flimkien mal-għedewwa riċenti tagħhom fil-Gwerra Dinjija. Il-Home Nations aktar tard reġgħu reġġgħu lura s-sħubija tagħhom.</p>
Struttura
<figure><caption>Il-mappa tad-dinja bis-sitt konfederazzjonijiet.</caption></figure>
<p>Il-FIFA hija assoċjazzjoni stabbilita taħt il-Liġijiet tal-Iżvizzera. Il-kwartieri ġenerali jinsabu f'Żurigu. </p>
<p>Il-Kungress tal-FIFA hu magħmul minn rappreżentant minn kull federazzjoni affiljata. Il-Kungress jassembla sessjonijiet ordinarji darba fis-sena waqt li s-sessjonijiet straordinarji jsiru meta jkun hemm il-bżonn; qabel dawn it-tipi ta' sessjonijiet kienu jsiru darba fis-sena sa mill-1998. Il-Kungress biss jista' jgħaddi xi proposti ta' tibdil lill-FIFA.</p>
<p>Dan il-kungress jeleġġi l-President tal-FIFA, is-Segretarju Ġenerali u l-membri l-oħra tal-Kumitat Eżekuttiv tal-FIFA. Il-President u s-Segretarju Ġenerali huma nkarigati mill-amministrazzjoni ta' kuljum. Kumitati oħra fi ħdan il-FIFA huma l-Kumitat tal-Finanzi, il-Kumitat tad-Dixxiplina, il-Kumitat tar-Referis, etċ.</p>
<p>Minbarra dawn l-istituzzjonijiet, il-FIFA ħolqot konfederazzjonijiet li jieħdu ħsieb il-logħba tal-futbol f'kontinenti u reġjunijiet differenti. Il-federazzjonijiet nazzjonali, u mhux il-konfederazzjonijiet kontinentali, huma membri tal-FIFA. Il-federazzjonijiet nazzjonali jridu jitolbu biex jiġu affiljati kemm mal-FIFA kif ukoll mal-konfederazzjoni fejn il-pajjiż tagħhom hu residenti (ġeografikament) biex b'hekk ikunu jistgħu jikkwalifikaw għad-dħul fil-kompetizzjonijiet tal-FIFA. Din hija l-lista tal-konfederazzjonijiet:</p>
<ref target="https://mt.wikipedia.org/wiki/Konfederazzjoni_Ażjatika_tal-Futbol">AFC – Asian Football Confederation</ref> fl-Asja u l-Awstralja
 <ref target="https://mt.wikipedia.org/wiki/Konfederazzjoni_Afrikana_tal-Futbol">CAF – Confédération Africaine de Football</ref> fl-Afrika
 <ref target="https://mt.wikipedia.org/wiki/CONCACAF">CONCACAF – Confederation of North, Central American and Caribbean Association Football</ref> fl-Amerika ta' Fuq u fl-Amerika Ċentrali
 <ref target="https://mt.wikipedia.org/wiki/CONMEBOL">CONMEBOL – Confederación Sudamericana de Fútbol</ref> fl-Amerika t'Isfel
 <ref target="https://mt.wikipedia.org/wiki/Konfederazzjoni_Oċeanika_tal-Futbol">OFC – Oceania Football Confederation</ref> fl-Oċeanja
 <ref target="https://mt.wikipedia.org/wiki/UEFA">UEFA – Union of European Football Associations</ref> fl-Ewropa
<p>Xi pajjiżi kellhom l-għażla li jagħżlu f'liema konfederazzjoni jikkompetu minħabba l-pożizzjoni ġeografika tagħhom. Bħala riżultat, numru ta' pajjiżi transkontinentali li jinkludu r-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Armenja">Armenja</ref>, it-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Ażerbajġan">Ażerbajġan</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ġeorġja">Ġeorġja</ref> għażlu li jkunu parti mill-UEFA minkejja li parti sostanzjali minn pajjiżhom tinsab fl-Asja. L-<ref target="https://mt.wikipedia.org/wiki/Tim_nazzjonali_tal-futbol_tal-Iżrael">Iżrael</ref>, allavolja jinsab kollu kemm hu fl-Asja, ingħaqad mal-UEFA fl-1994, wara snin li t-timijiet tal-futbol tiegħu kienu bbojkotjati minn minn diversi pajjiżi tal-AFC. Il-<ref target="https://mt.wikipedia.org/wiki/Tim_nazzjonali_tal-futbol_tal-Każakistan">Każakistan</ref> mexa mill-AFC għall-UEFA fl-2002. L-iktar pajjiż riċenti li għamel bidla fil-konfederazzjoni hi l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref> li bidlet iż-Żona Oċeanika ma' dik Ażjatika f'Jannar tal-2006.</p>
<p>Il-<ref target="https://mt.wikipedia.org/wiki/Tim_nazzjonali_tal-futbol_tal-Gujana">Gujana</ref> u s-<ref target="https://mt.wikipedia.org/wiki/Tim_nazzjonali_tal-futbol_ta'_Surinam">Surinam</ref> minn dejjem kienu parti mill-konfederazzjoni tal-CONCACAF, minkejja li huma pajjiżi Sud-Amerikani.</p>
<p>Il-FIFA tirrikonoxxi 208 assoċjazzjoni nazzjonali u t-tim nazzjonali tal-irġiel rispettiv tagħhom, kif ukoll 129 tim nazzjonali tan-nisa (ara l-<ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel">lista ta' timijiet nazzjonali tal-futbol</ref> u l-<ref target="https://mt.wikipedia.org/wiki/Lista_tal-kodiċi_nazzjonali_tal-FIFA">kodiċi</ref> tal-pajjiżi rispettivi tagħhom). Fatt kurjuż huwa li l-FIFA għandha iktar membri mill-Ġnus Magħquda minħabba li l-FIFA tirrikonoxxi numru ta' entitajiet li mhumiex sovrani bħala pajjiżi distini, fosthom l-erba' <ref target="https://mt.wikipedia.org/wiki/Home_Nations">Home Nations</ref> fi ħdan ir-<ref target="https://mt.wikipedia.org/wiki/Renju_Unit">Renju Unit</ref>. Il-<ref target="https://mt.wikipedia.org/wiki/Klassifika_dinjija_tal-FIFA">klassifika dinjija tal-FIFA</ref> toħroġ kull xahar u telenka t-timijiet nazzjonali skont il-prestazzjoni tagħhom fil-kompetizzjonijiet internazzjonali, fażijiet ta' kwalifikazzjoni u logħob ta' ħbiberija. Hemm ukoll il-<ref target="https://mt.wikipedia.org/wiki/Klassifika_dinjija_femminili_tal-FIFA">klassifika dinjija femminili tal-FIFA</ref> għat-tim nazzjonali tan-nisa, li tiġi aġġornata erba' darbiet fis-sena.</p>
Regolamenti tal-logħba
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Regoli_tal-logħba_tal-futbol">Regoli tal-logħba tal-futbol</ref></hi>.
<p>Ir-regoli tal-logħba li jmexxu l-logħba tal-futbol mhumiex biss responsabilità tal-FIFA; huma huma responsabilità ta' organizzazzjoni li ġġib l-isem ta' <ref target="https://mt.wikipedia.org/wiki/IFAB">IFAB</ref> (<hi rend="italic">International Football Association Board</hi>). Il-FIFA għandha erba' rappreżentanti f'dan il-bord, bl-erba' membri l-oħra jkunu provduti mill-assoċjazzjonijiet tal-futbol fl-<ref target="https://mt.wikipedia.org/wiki/Ingilterra">Ingilterra</ref>, l-<ref target="https://mt.wikipedia.org/wiki/Skozja">Iskozja</ref>, il-<ref target="https://mt.wikipedia.org/wiki/Galles">Galles</ref> u l-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref>, bħala rikonoxximent tal-kontribuzzjoni unika fil-kreazzjoni u l-istorja tal-logħba. Il-bidliet proposti jgħaddu biss meta maġġoranza ta' sitta minn tmienja japprovaw il-proposta.</p>
Presidenti tal-FIFA

<p>* tindika li t-titlu ta' President Onorarju kien mogħti wara l-presidenza.</p>
Rikonoxximenti u unuri tal-FIFA
<p>Il-FIFA, kull sena, tagħti l-unur tal-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena</ref> lill-aktar futboler maskili u femminili prestiġjuż tas-sena, bħala parti minn ċeremonja annwali fejn fiha jingħataw ukoll l-unuri għat-timijiet u anki għal xi ħidma speċjali fix-xena tal-futbol internazzjonali.</p>
<p>Bħala parti miċ-ċelebrazzjonijiet f'għeluq il-mitt sena fl-2004, il-FIFA organizzat "Il-Parita taċ-Ċentinarju" bejn <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>, l-aktar timijiet b'suċċess f'dawn l-aħħar għexieren ta' snin. F'din l-okkażjoni, <ref target="https://mt.wikipedia.org/wiki/Pelé">Pelé</ref>, għamel lista ta' fost l-aqwa plejers ta' kull żmien. Din il-lista, il-<ref target="https://mt.wikipedia.org/wiki/FIFA_100">FIFA 100</ref>, tinkludi 50 futbolers li kienu għadhom attivi meta ġiet ippubblikata l-lista (waħda minnhom kienet mara), u 75 plejer irtirat (fejn inkluda lilu nnifsu u mara, imma ma inkludiex plejers li m'għadhomx ħajjin). Il-lista oriġinarjament kienet ippjanata għal 100 futboler però Pelé ħassha tqila biex jagħżel mija biss u allura semma 125 plejer.</p>
Aqra iktar
<list type="unordered"><item>Paul Darby, <hi rend="italic">Africa, Football and Fifa: Politics, Colonialism and Resistance</hi> (Sport in the Global Society), Frank Cass Publishers 2002, <ref target="https://mt.wikipedia.org/wiki/Speċjali:SorsiKotba/0-7146-8029-X">ISBN0-7146-8029-X</ref></item>
<item>John Sugden, <hi rend="italic">FIFA and the Contest For World Football</hi>, Polity Press 1998, <ref target="https://mt.wikipedia.org/wiki/Speċjali:SorsiKotba/0-7456-1661-5">ISBN0-7456-1661-5</ref></item>
<item>Jim Trecker, Charles Miers, J. Brett Whitesell, ed., <hi rend="italic">Women's Soccer: The Game and the Fifa World Cup</hi>, Universe 2000, Revised Edition, <ref target="https://mt.wikipedia.org/wiki/Speċjali:SorsiKotba/0-7893-0527-5">ISBN0-7893-0527-5</ref></item></list>
Ħoloq esterni
<list type="unordered"><item>(EN)  <ref target="http://www.fifa.com/">Sit uffiċjali tal-FIFA</ref></item>
<item>(EN)  <ref target="http://www.playthegame.org/Knowledge%20bank/Articles/A_question_to_president_Blatter_about_bribes.aspx">Dokument fuq l-allegat korruzzjoni tal-FIFA</ref></item>
<item>(EN)  <ref target="http://www.fifa.com/mm/document/affederation/federation/lotg2006%5fe%5f1581.pdf">Ir-regoli tal-logħba mill-FIFA</ref></item></list>
</text></body></html>