<html><body><text id="wikipedia_mt_wikipedia_org__26442.html" ns="0" revid="268407" sourceurl="https://mt.wikipedia.org/wiki/Manto_Mavrogenous" title="Manto Mavrogenous" type="wikipedia">Manto Mavrogenous
<p><hi rend="bold">Manto Mavrogenous</hi> (bil-Grieg: Μαντώ Μαυρογένους) (twieldet fl-1796 – mietet f’Lulju 1848) kienet eroina Griega tal-Gwerra tal-Indipendenza Griega.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Hija kienet mara għanja u nefqet ġidha kollu għall-kawża Ellenika. Bit-tħeġġiġ min-naħa tagħha, ħbiebha Ewropej ikkontribwew għar-rivoluzzjoni bi flejjes u armi tan-nar.</p>
Ħajja bikrija
<figure><caption>Bust ta’ Manto Mavrogenous f’<ref target="https://mt.wikipedia.org/wiki/Ateni">Ateni</ref></caption></figure>
<p>Manto Mavrogenous twieldet fi <ref target="https://mt.wikipedia.org/wiki/Trieste">Trieste</ref>, li dak iż-żmien kienet tagħmel parti mill-Monarkija <ref target="https://mt.wikipedia.org/wiki/Asburgi">Asburga</ref>, u issa hija parti mill-<ref target="https://mt.wikipedia.org/wiki/Italja">Italja</ref>. Kienet bint <ref target="https://mt.wikipedia.org/wiki/Nikolaos_Mavrogenes">Nikolaos Mavrogenes</ref>, merkant u membru tal-Filiki Eteria, u <ref target="https://mt.wikipedia.org/wiki/Zacharati_Chatzi_Bati">Zacharati Chatzi Bati</ref>. Wieħed mill-antenati tagħha, pro-ziju ta’ missierha, kien Dragoman tal-Flotta u Prinċep ta’ Wallakja.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Hija kienet mara sabiħa ta’ nisel aristokratiku u kibret f’familja edukata, influwenzata minn Żmien l-Illuminiżmu. Hija studjat il-<ref target="https://mt.wikipedia.org/wiki/Filosofija_Ellenistika">filosofija</ref> u l-<ref target="https://mt.wikipedia.org/wiki/Storja">istorja</ref> Griega antika f’kulleġġ fi Trieste, u kellha ħakma tajba tal-Franċiż, tat-<ref target="https://mt.wikipedia.org/wiki/Lingwa_Taljana">Taljan</ref> u tat-Tork.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Gwerra tal-Indipendenza
<p>Fl-1809, hija marret tgħix f’<ref target="https://mt.wikipedia.org/wiki/Paros">Paros</ref> mal-familja tagħha, fejn saret taf mingħand missierha li l-Filiki Eteria kienet qed tħejji ruħha għal dik li iktar tard saret magħrufa bħala r-Rivoluzzjoni Griega, u iktar ’il quddiem fl-1818, wara li miet missierha, marret tgħix f’<ref target="https://mt.wikipedia.org/wiki/Tinos">Tinos</ref>. Meta bdiet it-taqbida, marret tgħix f’<ref target="https://mt.wikipedia.org/wiki/Mykonos">Mykonos</ref>, il-gżira tal-oriġini tagħha, u stiednet lill-mexxejja ta’ Mykonos jingħaqdu fir-rivoluzzjoni.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Għas-spejjeż tagħha, hi ħadet ħsieb tarma u tħejji bin-nies u bl-armi żewġ vapuri li bihom attakkat lill-pirati li kienu attakkaw lil Mykonos u lil <ref target="https://mt.wikipedia.org/wiki/Gżejjer_Ċikladi">gżejjer Ċikladi</ref> oħra. Fit-22 ta’ Ottubru 1822, taħt it-tmexxija tagħha, iċ-ċittadini ta’ Mykonos keċċew lit-Torok <ref target="https://mt.wikipedia.org/wiki/Imperu_Ottoman">Ottomani</ref> li kienu żbarkaw fuq il-<ref target="https://mt.wikipedia.org/wiki/Gżira">gżira</ref>. Armat ukoll lil 150 raġel f’kampanja fil-Peloponnesos u bagħtet forzi u appoġġ finanzjarju lil <ref target="https://mt.wikipedia.org/wiki/Samos">Samos</ref>, meta l-gżira ġiet mhedda mit-Torok. Iktar ’il quddiem, Mavrogenous bagħtet korp ieħor ta’ ħamsin raġel lejn il-Peloponnesos, li ħadu sehem fl-<ref target="https://mt.wikipedia.org/wiki/Assedju_ta’_Tripolitsa">Assedju ta’ Tripolitsa</ref> u fil-waqgħa tal-belt f’idejn ir-ribelli Griegi. Hija nefqet il-flus biex tagħti kumpens lis-suldati u lill-familji tagħhom, għat-tħejjija ta’ kampanja lejn it-Tramuntana tal-<ref target="https://mt.wikipedia.org/wiki/Greċja">Greċja</ref>, u biex tagħti appoġġ lil diversi filo-Griegi.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Iktar ’il quddiem, armat flotta ta’ sitt vapuri u fanterija magħmula minn sittax-il kumpanija, b’50 raġel kull waħda, u ħadet sehem fil-battalja f’<ref target="https://mt.wikipedia.org/wiki/Karystos">Karystos</ref> fl-1822. Barra minn hekk, iffinanzjat kampanja lejn <ref target="https://mt.wikipedia.org/wiki/Chios">Chios</ref>, iżda ma rnexxilhiex tipprevjeni l-massakru. Grupp ieħor ta’ ħamsin raġel intbagħat biex isaħħu lil <ref target="https://mt.wikipedia.org/wiki/Nikitaras">Nikitaras</ref> fil-<ref target="https://mt.wikipedia.org/wiki/Battalja_ta’_Dervenakia">Battalja ta’ Dervenakia</ref>. Meta l-flotta Ottomana tfaċċat fix-xefaq taċ-Ċikladi, hi reġgħet marret lura f’Tinos u bigħet il-ġojjellerija tagħha biex tiffinanzja l-armar ta’ 200 raġel li ġġieldu kontra l-għadu u biex tgħin lill-elfejn ruħ li baqgħu ħajjin wara l-ewwel assedju ta’ <ref target="https://mt.wikipedia.org/wiki/Missolonghi">Missolonghi</ref>. Is-suldati tagħha pparteċipaw f’diversi battalji oħra bħal dawk ta’ <ref target="https://mt.wikipedia.org/wiki/Pelion">Pelion</ref>, <ref target="https://mt.wikipedia.org/wiki/Phthiotis">Phthiotis</ref> u <ref target="https://mt.wikipedia.org/wiki/Livadeia">Livadeia</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<figure><caption><ref target="https://mt.wikipedia.org/wiki/Monument">Monument</ref> ta’ Manto Mavrogenous f’Mykonos</caption></figure>
<p>Mavrogenous wettqet spedizzjonijiet tal-Illuminiżmu fl-<ref target="https://mt.wikipedia.org/wiki/Ewropa">Ewropa</ref> u indirizzat appell lin-nisa ta’ <ref target="https://mt.wikipedia.org/wiki/Pariġi">Pariġi</ref>, biex iżommu mal-Griegi. Fl-1823 marret tgħix f’<ref target="https://mt.wikipedia.org/wiki/Nafplio">Nafplio</ref>, sabiex tkun fil-qalba tat-taqbida, u ħalliet il-familja tagħha warajha peress li ommha stess kienet waslet biex turiha d-disprezz tagħha minħabba l-għażliet li għamlet. Kien għall-ħabta ta’ dan iż-żmien li Mavrogenous iltaqgħet ma’ <ref target="https://mt.wikipedia.org/wiki/Demetrius_Ypsilanti">Demetrius Ypsilanti</ref>, u f’qasir żmien tgħarrset miegħu. Saret famuża mal-Ewropa kollha għas-sbuħija u għall-qlubija tagħha. Iżda f’Mejju tal-istess sena, darha ġiet maħruqa għalkollox u ġidha nsteraq, u b’hekk marret tgħix ma’ Ypsilanti fi <ref target="https://mt.wikipedia.org/wiki/Tripoli">Tripoli</ref>, filwaqt li Papaflessas ipprovdilha l-ikel.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>L-għerusija ta’ Mavrogenous ma’ Ypsilanti ntlaqgħet b’oppożizzjoni minn diversi politiċi setgħana li qiesu l-unifikazzjoni ta’ żewġ familji setgħana b’affiljazzjonijiet pro-Russi bħala theddida. L-iktar oppożitur voċiferu fil-Greċja kien <ref target="https://mt.wikipedia.org/wiki/Ioannis_Kolettis">Ioannis Kolettis</ref> li mexxa l-attakk kontrihom li rnexxa. Wara l-għerusija hija reġgħet lura f’Nafplio, fejn għexet fil-faqar u d-dieqa, u l-flus li kienet nefqet għad-diversi battalji ma ntraddulhiex lura. Wara l-mewt ta’ Ypsilanti u l-kunflitti politiċi intensi ma’ Ioannis Kolettis, ġiet eżiljata minn Nafplio u marret tgħix f’Mykonos, fejn għaddiet iż-żmien tagħha tikteb il-memorji tagħha.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Meta l-gwerra ntemmet, <ref target="https://mt.wikipedia.org/wiki/Ioannis_Kapodistrias">Ioannis Kapodistrias</ref> taha l-grad ta’ Logutenent Ġenerali u taha abitazzjoni f’Nafplio, fejn imbagħad marret tgħix. Hi kellha xabla ta’ valur għoli bil-kitba mnaqqxa "Δίκασον Κύριε τους αδικούντας με, τους πολεμούντας με, βασίλευε των Βασιλευόντων", li tfisser 'Mulej, iġġudika lil dawk li jagħmluli d-deni, li jagħmlu l-battalji kontrijja, irrenja fuq ir-Rejiet'. Dik ix-xabla jingħad li oriġinat minn żmien <ref target="https://mt.wikipedia.org/wiki/Kostantinu_l-Kbir">Kostantinu l-Kbir</ref> u Mavrogenous tatha lil Kapodistrias.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
L-aħħar ta’ ħajjitha
<p>Mavrogenous marret tgħix f’Paros fl-1840, fejn kienu jgħixu wħud mill-qrabat tagħha, u għexet u mietet f’dar li għad għandha sjieda privata. Id-dar tinsab ħdejn il-<hi rend="italic">Panagia Ekatontapyliani</hi> (il-Knisja tal-<ref target="https://mt.wikipedia.org/wiki/Santa_Marija">Verġni Marija</ref>) li skont it-tradizzjoni, jingħand li ġiet stabbilita minn Santa Liena, omm Kostantinu l-Kbir. Mavrogenous mietet f’Paros f’Lulju 1848, waħedha u mfaqqra, wara li nefqet ġidha kollu għall-Gwerra tal-Indipendenza.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<figure><caption>Manto Mavrogenous fuq il-munita ta’ żewġ drakmi</caption></figure>
Legat
<p>Il-<ref target="https://mt.wikipedia.org/wiki/Pjazza">pjazza</ref> ċentrali fil-<ref target="https://mt.wikipedia.org/wiki/Belt_kapitali">belt kapitali</ref> ta’ Mykonos ġiet iddedikata lil Manto Mavrogenous u fiha bust kbir tagħha. Il-pjazza ewlenija fil-belt portwali ta’ <ref target="https://mt.wikipedia.org/wiki/Paroikia">Paroikia</ref> f’Paros ukoll ġie ddedikat lilha. Il-Greċja onoratha bħala l-eroina tagħha billi semmiet diversi toroq għaliha fil-pajjiż kollu. Il-gvern Grieg ħareġ bosta muniti kommemorattivi biex jagħtiha ġieħ wara mewtha.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Inħadem film ukoll dwar ħajjitha, bit-titlu ta’ <hi rend="italic">Manto Mavrogenous</hi> (1971), fejn <ref target="https://mt.wikipedia.org/wiki/Tzeni_Karezi">Tzeni Karezi</ref> ħadmet bħala Manto.</p>
<p>Wiċċ Mavrogenous kien jidher fuq in-naħa ta’ wara tal-muniti Griegi ta’ żewġ drakmi mill-1988 sal-2001.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Qraba
<p>Manto Mavrogenous kellha qrabat fil-familja Mavrogenous/Delicari.</p>
</text></body></html>