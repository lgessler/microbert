<html><body><text id="wikipedia_mt_wikipedia_org__25776.html" ns="0" revid="261787" sourceurl="https://mt.wikipedia.org/wiki/Olimpja" title="Olimpja" type="wikipedia">Olimpja<figure><caption>Ftit mill-fdalijiet tas-sit arkeoloġiku ta’ Olimpja</caption></figure>
<p><hi rend="bold">Olympia</hi> (bil-<ref target="https://mt.wikipedia.org/wiki/Lingwa_Griega">Grieg</ref>: Ὀλυμπία; bil-Grieg antik: [olympía]; bil-Grieg modern: [oli(m)ˈbia] <hi rend="italic">Olymbía</hi>) hija raħal żgħir f’Elis fil-<ref target="https://mt.wikipedia.org/wiki/Peniżola_Peloponniża">Peniżola Peloponniża</ref> fil-<ref target="https://mt.wikipedia.org/wiki/Greċja">Greċja</ref>, famuża għas-sit arkeoloġiku bl-istess isem, li kien santwarju reliġjuż Panelleniku ewlieni tal-<ref target="https://mt.wikipedia.org/wiki/Greċja_Antika">Greċja Antika</ref>, fejn kien isir il-<ref target="https://mt.wikipedia.org/wiki/Logħob_Olimpiku">Logħob Olimpiku</ref> tal-qedem. Is-sit kien primarjament iddedikat lil <ref target="https://mt.wikipedia.org/wiki/Żews">Żeus</ref> u kien jattira viżitaturi mid-dinja Griega kollha bħala wieħed minn grupp ta’ ċentri Panelleniċi li għenu biex tinbena l-identità tal-Griegi antiki bħala nazzjon. Minkejja l-isem, ir-raħal ma jinsabx qrib il-<ref target="https://mt.wikipedia.org/wiki/Muntanja_Olimpu">Muntanja Olimpu</ref> li tinsab fit-Tramuntana tal-Greċja, fejn il-Griegi ta’ dak iż-żmien kienu jemmnu li jgħixu t-Tnax-il Olimpji, l-allat maġġuri tar-reliġjon tal-Greċja Antika.</p>
<p>Il-Logħob Olimpiku kien isir kull erba’ snin fiż-żminijiet tal-antikità klassika, jiġifieri mit-tmien seklu Q.K. sar-raba’ seklu Q.K.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Is-sit arkeoloġiku kien fih iktar minn 70 binja sinifikanti, u diversi fdalijiet ta’ ħafna minnhom waslu sa żminijietna, għalkemm mit-<ref target="https://mt.wikipedia.org/wiki/Tempju_ta’_Żeus">Tempju ta’ Żeus</ref> prinċipali baqa’ biss xi ġebel imwaqqa’ mal-art. Is-sit huwa attrazzjoni turistika ewlenija u għandu żewġ mużewijiet, wieħed dwar il-Logħob Olimpiku tal-qedem u ieħor dwar il-Logħob Olimpiku modern.</p>
Sit antik
<figure><caption>Mappa tas-santwarji ewlenin tal-Greċja Antika</caption></figure>
<p>Olimpja tinsab f’wied wiesa’ tax-xmara pjuttost żgħira ta’ <ref target="https://mt.wikipedia.org/wiki/Alfeiós">Alfeiós</ref> fin-naħa tal-Punent tal-Peniżola Peloponniża. Illum il-ġurnata Olimpja tinsab madwar 18-il kilometru ’l bogħod mill-<ref target="https://mt.wikipedia.org/wiki/Baħar_Jonju">Baħar Jonju</ref> iżda x’aktarx fil-qedem kienet tinsab nofs dik id-distanza minnu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-Altis, kif kien magħruf is-santwarju oriġinarjament, kien żona kwadra irregolari ta’ iktar minn 183 metru fuq kull naħa u mdawra bil-ħitan għajr fit-Tramuntana fejn kienet ikkonfinata mill-<ref target="https://mt.wikipedia.org/wiki/Muntanja_Kronos">Muntanja Kronos</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Iż-żona kienet tikkonsisti minn arranġament ta’ binjiet mingħajr xi ordni partikolari. L-iktar binjiet importanti kienu t-Tempju ta' Hera, it-Tempju ta’ Żeus, il-<hi rend="italic">Pelopion</hi> u ż-żona tal-artal il-kbir ta’ Żeus, fejn kienu jiġu offruti l-ikbar sagrifiċċji. Fis-santwarju xorta waħda kien hemm spazju mdaqqas fil-beraħ jew bil-boskijiet. L-isem Altis oriġina minn korruzzjoni tal-kelma <hi rend="italic">Elean</hi> li tfisser “bosk żgħir” peress li fiż-żona kien hemm proprju bosk żgħir, partikolarment b’siġar taż-<ref target="https://mt.wikipedia.org/wiki/Żebbuġ">żebbuġ</ref> u <ref target="https://mt.wikipedia.org/wiki/Platanu">platani</ref>.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Skont <ref target="https://mt.wikipedia.org/wiki/Pausanias">Pausanias</ref>, kien hemm iktar minn 70 tempju b’kollox, kif ukoll kompartimenti tat-teżor, artali, <ref target="https://mt.wikipedia.org/wiki/Statwa">statwi</ref>, u strutturi oħra ddedikati lil ħafna allat.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Kemxejn f’kuntrast ma’ <ref target="https://mt.wikipedia.org/wiki/Delphi">Delphi</ref>, fejn kien hemm kollezzjoni pjuttost simili ta’ <ref target="https://mt.wikipedia.org/wiki/Monument">monumenti</ref> ħdejn xulxin fil-konfini ta’ <hi rend="italic">temenos</hi>, Olimpja kibret lil hinn mill-ħitan ta’ konfini, speċjalment fiż-żoni ddedikati għal-logħob.</p>
<figure><caption>Il-kripta, il-ħnejja li tagħti għall-istadium ta’ Olimpja</caption></figure>
<p>Fit-Tramuntana tas-santwarju kien hemm il-<hi rend="italic">Prytaneion</hi> u l-<hi rend="italic">Philippeion</hi>, kif ukoll sensiela ta’ kompartimenti tat-teżor li kienu jirrappreżentaw id-diversi bliet-stati tal-Imperu Grieg. Fin-Nofsinhar ta’ dawn il-kompartimenti kien hemm il-<hi rend="italic">Metroon</hi>, filwaqt li fil-Lvant kien hemm l-<hi rend="italic">Echo Stoa</hi>. L-<ref target="https://mt.wikipedia.org/wiki/Ippodromu">ippodromu</ref> u iktar ’il quddiem l-i<hi rend="italic">stadium</hi> kienu jinsabu fil-Lvant tal-<hi rend="italic">Echo Stoa</hi>. Fin-Nofsinhar tas-santwarju kien hemm l-i<hi rend="italic">Stoa</hi> tan-Nofsinharu l-<hi rend="italic">bouleuterion</hi>, filwaqt li l-<hi rend="italic">palaestra</hi>, il-gabbana ta’ <ref target="https://mt.wikipedia.org/wiki/Fidja">Fidja</ref>, il-<hi rend="italic">gymnasion</hi>, u l-<hi rend="italic">Leonidaion</hi> jinsabu fil-Punent.</p>
<p>Olimpja kienet magħrufa għall-istatwa ta’ Żeus b’qafas ġgantesk tal-<ref target="https://mt.wikipedia.org/wiki/Injam">injam</ref> bl-<ref target="https://mt.wikipedia.org/wiki/Avorju">avorju</ref> u d-<ref target="https://mt.wikipedia.org/wiki/Deheb">deheb</ref> li kienet l-immaġni ewlenija fit-tempju ddedikat għalih, li kienet ġiet skolpita minn Fidja, u li <ref target="https://mt.wikipedia.org/wiki/Antipater_ta’_Sidon">Antipater ta’ Sidon</ref> kien semma bħala waħda mis-<ref target="https://mt.wikipedia.org/wiki/Seba’_Għeġubijiet_tad-Dinja_l-Antika">Seba’ Għeġubijiet tad-Dinja l-Antika</ref>. Fis-snin 50 tas-seklu 20, qrib ħafna tat-Tempju ta’ Żeus, ġiet skavata l-gabbana ta’ Fidja (li kienet qisha l-istudjo antik fejn kien jaħdem). Hemmhekk instabet evidenza, bħall-għodod tal-iskultur, li tikkonferma din l-ipoteżi. Il-fdalijiet antiki jinsabu fit-Tramuntana tax-xmara Alfeiós u fin-Nofsinhar tal-Muntanja Kronos. Il-<ref target="https://mt.wikipedia.org/wiki/Kladeos">Kladeos</ref>, li huwa tributarju tax-xmara, inixxi mad-dawra kollha taż-żona.</p>
Pjanta tas-sit
<figure></figure>


Storja
Preistorja
<p>Fl-imgħoddi kien jingħad li s-sit kien ilu okkupat minn madwar l-1500 Q.K., u li għall-ħabta tal-1000 Q.K. żviluppat setta reliġjuża ta’ Żeus. Minflok, x’aktarx li s-santwarju nbena lejn is-sekli 9 jew 8, minkejja li dan għadu dibattitu miftuħ.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Hemm oħrajn li jemmnu li l-fdalijiet tal-ikel u tal-offerti maħruqa bħala sagrifiċċju jmorru lura għas-seklu 10 Q.K. u li huma evidenza ta’ storja twila ta’ attività reliġjuża fis-sit. B’xorti ħażina, l-ebda binja ta’ dan il-perjodu bikri ma waslet sħiħa sa żminijietna.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Perjodi Ġeometriċi u Arkajċi
<figure><caption>Fdalijiet tat-Tempju ta’ Hera</caption></figure>
<p>L-ewwel festival Olimpiku ġie organizzat fis-sit mill-awtoritajiet ta’ Elis fit-tmien seklu Q.K. – skont it-tradizzjoni l-ewwel Logħob Olimpiku sar fis-sena 776 Q.K. Għall-ħabta tas-sena 700 Q.K., saru bidliet maġġuri fis-sit, bħal ngħidu aħna l-illivellar tal-art u t-tħaffir ta’ bjar ġodda. Il-qawwa ta’ Elis battiet u s-santwarju spiċċa f’idejn il-<ref target="https://mt.wikipedia.org/wiki/Pisatani">Pisatani</ref> (mid-distrett ta’ <ref target="https://mt.wikipedia.org/wiki/Pisa,_Greċja">Pisa</ref> fil-Peniżola Peloponniża) fis-676 Q.K. Il-Pisatani baqgħu jorganizzaw il-Logħob Olimpiku sal-aħħar tas-seklu 7 Q.K.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>L-iktar evidenza bikrija ta’ bini fis-sit tmur lura għall-ħabta tas-600 Q.K. Dak iż-żmien l-<ref target="https://mt.wikipedia.org/wiki/Skiludjani">Iskiludjani</ref>, l-alleati tal-Pisatani, bnew it-Tempju ta’ Hera.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> lI-kompartimenti tat-teżor u l-<hi rend="italic">Pelopion</hi> inbnew fis-sitt seklu Q.K. L-istrutturi lajċi u l-areni atletiċi bdew jinbnew matul dan il-perjodu wkoll flimkien mal-<hi rend="italic">Bouleuterion</hi>. L-ewwel <hi rend="italic">stadium</hi> inbena lejn il-560 Q.K. u kien sempliċi trakka tal-ġiri. L-istadium ġie mmudellat mill-ġdid lejn il-500 Q.K. bi ġnub jiżżerżqu għall-ispettaturi u jxaqilbu ħarira lejn il-Lvant. Matul is-sitt seklu Q.K. żdiedu diversi sports fil-festival Olimpiku. Fil-580 Q.K., Elis, f’alleanza ma’ <ref target="https://mt.wikipedia.org/wiki/Sparta">Sparta</ref>, okkupat id-distrett ta’ Pisa u reġgħet kisbet il-kontroll tas-santwarju.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Perjodu Klassiku
<figure><caption>Tetradrakma tal-<ref target="https://mt.wikipedia.org/wiki/Fidda">fidda</ref> minn Olimpja tat-360 Q.K bil-kitba <hi rend="italic">ΟΛΥΜΠΙΑ</hi> fuq waħda min-naħat tal-<ref target="https://mt.wikipedia.org/wiki/Munita">munita</ref></caption></figure>
<p>Il-perjodu klassiku, bejn is-sekli 5 u 4 Q.K., kien l-aqwa żmien tas-sit ta’ Olimpja fejn inbnew diversi binjiet kif ukoll strutturi reliġjużi u lajċi ġodda.</p>
<p>It-Tempju ta’ Żeus inbena lejn nofs is-seklu 5 Q.K. Id-daqs, l-iskala u l-ornamenti tiegħu kienu jisbqu dawk tal-kostruzzjonijiet li kienu nbnew qablu fis-sit ta’ Olimpja. Il-banjijiet Griegi u faċilitajiet sportivi oħra, fosthom l-aħħar verżjoni tal-istadium kif ukoll l-ippodromu (għat-tlielaq bil-karrijiet b’żewġ roti miġbuda miż-<ref target="https://mt.wikipedia.org/wiki/Żiemel">żwiemel</ref>). Il-<hi rend="italic">Prytaneion</hi> inbena fin-naħa tal-Majjistral tas-sit fl-470 Q.K.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Lejn l-aħħar tal-perjodu klassiku, żdiedu iktar strutturi fis-sit. Il-<hi rend="italic">Metroon</hi> inbena ħdejn il-kompartimenti tat-teżor lejn l-400 Q.K. Il-kostruzzjoni tal-<hi rend="italic">Echo Stoa</hi>, għall-ħabta tat-350 Q.K., isseparat is-santwarju miż-żona tal-istadium fejn kien isir il-Logħob Olimpiku. L-i<hi rend="italic">Stoa</hi> tan-Nofsinhar inbniet fin-naħa tan-Nofsinhar tas-santwarju kważi fl-istess perjodu.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>Fdalijiet tal-<hi rend="italic">Philippeion</hi></caption></figure>
Perjodu Ellenistiku
<p>Lejn l-aħħar tas-seklu 4 Q.K. inbena l-<hi rend="italic">Philippeion</hi>. Għall-ħabta tat-300 Q.K. inbniet l-ikbar binja tas-sit, il-<hi rend="italic">Leonidaion</hi>, biex tilqa’ lill-viżitaturi importanti. Minħabba li kulma jmur il-Logħob Olimpiku beda jikseb iktar importanza, inbnew iktar binjiet atletiċi, fosthom il-<hi rend="italic">Palaestra</hi> (fit-tielet seklu Q.K.), il-<hi rend="italic">Gymnasion</hi> (fit-tieni seklu Q.K.) u l-binjiet bil-banjijiet (lejn it-300 Q.K.). Fil-200 Q.K., inbniet ħnejja mirfuda li kienet tikkollega d-daħla tal-istadium mas-santwarju.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Perjodu Ruman
<figure><caption>Il-fdalijiet tal-<hi rend="italic">Palaestra</hi></caption></figure>
<p>Matul il-perjodu tar-Rumani, il-Logħob Olimpiku nfetaħ għaċ-ċittadini kollha tal-<ref target="https://mt.wikipedia.org/wiki/Imperu_Ruman">Imperu Ruman</ref>. F’dan il-perjodu ġie pprogrammat li jinbnew binjiet ġodda u jsiru tiswijiet estensivi fil-binjiet eżistenti, inkluż fit-Tempju ta’ Żeus. Fil-150 W.K., inbena n-<hi rend="italic">Nympheum</hi> (jew l-<hi rend="italic">Exedra</hi>). Fil-160 W.K. inbnew ukoll <ref target="https://mt.wikipedia.org/wiki/Banjijiet_Rumani">banjijiet Rumani</ref> minflok il-banjijiet Griegi ta’ qabel flimkien ma’ akwedott.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Fit-tielet seklu W.K., is-sit ġarrab ħsarat estensivi minħabba sensiela ta’ <ref target="https://mt.wikipedia.org/wiki/Terremot">terremoti</ref>. Fil-267 W.K., minħabba diversi invażjonijiet ta’ tribujiet, iċ-ċentru tas-sit ġie ffortifikat b’materjal misruqa mill-monumenti tas-sit stess. Minkejja d-distruzzjoni, il-festival Olimpiku xorta waħda baqa’ jsir fis-sit sal-aħħar Olimpjadi fit-393 W.K., għaliex imbagħad l-imperatur <ref target="https://mt.wikipedia.org/wiki/Kristjaneżmu">Kristjan</ref> <ref target="https://mt.wikipedia.org/wiki/Teodosju_I">Teodosju I</ref> implimenta projbizzjoni. It-Tempju ta’ Żeus wisq probabbli ġġarraf lejn l-426 W.K., matul il-persegwitazzjoni tal-pagani min-naħa tal-Imperu Ruman, wara li <ref target="https://mt.wikipedia.org/wiki/Teodosju_II">Teodosju II</ref> ħareġ editt li inforza l-projbizzjoni ta’ festivals pagani. Il-gabbana ta’ Fidja nbidlet f’Bażilika u fis-sit bdiet tgħix komunità Kristjana. Evidenza arkeoloġika tissuġġerixxi li avvenimenti Olimpiċi fuq skala żgħira (x’aktarx taparsi avvenimenti Kristjani) xorta kienu qed isiru minn taħt sal-pesta ta’ żmien <ref target="https://mt.wikipedia.org/wiki/Ġustinjanu">Ġustinjanu</ref> u sakemm il-post ma nqeridx għalkollox minn żewġ terremoti lejn nofs is-sitt seklu W.K. Biex tkompli tgħaxxaq, diversi <ref target="https://mt.wikipedia.org/wiki/Għargħar">għargħar</ref> wara xulxin żguraw li l-insedjament jiġi abbandunat għalkollox fil-bidu tas-seba’ seklu W.K.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Sit ta’ Wirt Dinji
<p>Is-sit arkeoloġiku ta’ Olimpja ġie ddeżinjat bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1989. Il-valur universali straordinarju tas-sit ġie rikonoxxut abbażi ta’ ħames kriterji tal-għażla tal-UNESCO li huma: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; ladarba s-santwarju ta’ Olimpja kien fih waħda mill-ogħla konċentrazzjonijiet ta’ kapulavuri tal-qedem fil-<ref target="https://mt.wikipedia.org/wiki/Baħar_Mediterran">Mediterran</ref>; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-influwenza tal-<ref target="https://mt.wikipedia.org/wiki/Monument">monumenti</ref> ta’ Olimpja kienu konsiderevoli fir-rigward tal-arkitettura u l-isport; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba s-sit arkeoloġiku ta’ Olimpja jixhed b’mod eċċezzjonali l-iżvilupp taċ-ċivilizzazzjonijiet antiki tal-Peniżola Peloponniża; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba Olimpja kienet eżempju straordinarju ta’ santwarju Pan-Elleniku tal-qedem b’funzjonijiet reliġjużi, politiċi u soċjali; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”, ladarba Olimpja hija assoċjata b’mod dirett u tanġibbli ma’ avveniment ta’ importanza universali bħal-Logħob Olimpiku.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
</text></body></html>