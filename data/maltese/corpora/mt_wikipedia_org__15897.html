<html><body><text id="wikipedia_mt_wikipedia_org__15897.html" ns="0" revid="271461" sourceurl="https://mt.wikipedia.org/wiki/Paul_P._Borg" title="Paul P. Borg" type="wikipedia">Paul P. Borg


<p><hi rend="bold">Paul P. Borg</hi> (<ref target="https://mt.wikipedia.org/wiki/Ħal_Balzan">Ħal Balzan</ref>, 1949) huwa awtur prolifiku Malti u għalliem tax-xjenza u fiżika fl-iskola ta' San Andrea l-Imġarr, Malta. Għex f’B’Kara, imma qatta’ parti kbira minn tfulitu jiġri fil-beraħ ta’ Selmun fejn tgħallem jikber, jgħix u jirrispetta l-ambjent. Borg huwa poeta, rumanzier u ħareġ kotba fuq is-snajja' Maltin.</p>


Ġabriet ta' novelli

<hi rend="italic">Beżgħat</hi> (1986)
<p>L-ewwel ġabra ta' novelli tal-awtur, huma miktubin madwar nies li għandhom xi singularita' fil-karattru. Dan jissuġġerixxi lin-novellier li dawn il-karattri jistgħu jirreaġixxu b'mod partikolari li jagħti lill-awtur ħjiel li jista' jutilizza fin-narrazzjoni tiegħu. Aħna u naqraw dawn in-novelli, nistgħu nġarrbu l-esperjenzi ta' "Beżgħat" u nirrealizzaw li xi wħud mill-karattri li ħoloq okkupaw post prominenti f'moħħ l-awtur. Għalkemm dawn in-novelli jidhru maqtugħin wieħed mill-ieħor, xorta jżommu bejniethom rabta li tgħaqqadhom fi storja twila waħda. </p>
<hi rend="italic">Demgħat</hi> (2002)
<p>Ġabra ta' novelli li fihom l-awtur jaqbad ċerti inċidenti mill-ħajja ta' kuljum madwarna u jlaqqa' ċerti individwi, jara u jgħarbel u joħroġ minn dawn l-inċidenti ċerti sitwazzjonijiet li mbagħad jirrifletti fuqhom. F'dawn in-novelli, l-awtur joħroġ is-sengħa tas-sempliċita'. F'din il-ġabra ta' disa' novelli nsibu ġrajjiet umani li jirriflettu s-soċjeta' marida ta' żminijietna.</p>
<hi rend="italic">Stejjer minn Wied Għarbiel</hi> (2005)
<p>Ġabra ta’ novelli fuq il-qirda ta’ l-ambjent f’kull tifsira tiegħu, dik ukoll li tagħtina identité, u tan-nuqqas tas-soċjetà li tiddefendi sewwa kemm l-ambjent kif ukoll l-identità għal ġid tagħha stess. </p>
<hi rend="italic">Sunset at Mistra Valley</hi>
<p>23 novella bl-Ingliż miktubin fl-istil tipiku ta’ Borg: l-attenzjoni minuzzjuża għal dak li l-ħin kollu għaddej minn moħħ il protagonist, ix-xewqat u l beżgħat li jġarrab, l-ilsien u l-istil li jirrifletti direttament in-nixxiegħa tal kuxjenza li spiss tmiss l-istat tat thewdin. Bħala temi jaħkmu fuq kollox dawk ambjentali u soċjali (iż-żwieġ, l-abort, imma anki s-suwiċidju, id-diżabbiltá fiżika).</p>
Kitbiet Oħra
<list type="unordered"><item><hi rend="italic">Selmun u l-Inħawi</hi> (1989). Tifkira ta’ tagħrifiet, ġrajjiet u drawwiet ta’ soċjetà rurali f’Selmun u li llum m’għadhiex teżisti. Xogħol ta’ riċerka bbażat fuq intervisti man-nanniet ta’ l-awtur, u ma’ bdiewa xjuħ.</item></list>
<list type="unordered"><item><hi rend="italic">Minn Fuq għal Isfel</hi> (1991). Kitba ta’ protesta kontra l-qirda ambjentali. Tirrakonta l-ġrajja ta’ bniedem idealist li jiġġieled b’mod vjolenti kontra min ried jeqridlu l-ambjent.</item></list>
<list type="unordered"><item><hi rend="italic">Selmun - A story of Love</hi> (1996). Tissokta r-riċerka dwar Selmun, mhux biss bħala villaġġ qadim mimli bil-bdiewa, imma dwaru bħala ambjent li tilef lill-bidwi għalkollox u rebaħ lit-turist.</item></list>
<list type="unordered"><item><hi rend="italic">Kelinu Vella Haber u l-Moviment tal-Malti</hi> (2002). Dak kollu li seħħ lill-Baruni Vella Haber u l-Moviment tal-Malti li kien ħoloq f’nofs is-seklu l-ieħor. Il-ġrajja hi mqegħdha fi sfond kemm storiku kif ukoll soċjali sewwa sew biex fl-istess waqt ikun hemm tagħrif ħaj tal-ħajja Maltija matul perijodu diffiċli.</item></list>
<list type="unordered"><item><hi rend="italic">Qari Malti</hi> (2002). Sensiela ta’ ġrajjiet miktubin għat-tfal ta’ l-iskejjel sekondarji, biex jissaħħaħ it-tagħlim tal-Malti, u l-kultura Maltija.</item></list>
<list type="unordered"><item><hi rend="italic">Snajja’ u Xogħol il-Maltin</hi> (v.1 2000, u v.2, 2001) huma ġabra ta’ tagħrif etnografiku importanti, dwar xogħlijiet, snajja’ u drawwiet qodma bħala dokument uniku tal-ġrajja soċjali u kulturali tal-Gżejjer Maltin.</item></list>
<list type="unordered"><item><hi rend="italic">Nismagħhem Jgħidu</hi></item></list>
<list type="unordered"><item><hi rend="italic">Quest for Identity – the Mellieħa experience</hi></item></list>
Rikonoxximenti
<list type="unordered"><item>Il-Midalja tad-Deheb Farsons (1975) bin-novella <hi rend="italic">Moħħ u Moħħ</hi>.</item>
<item>il-Premju Letterarju Konkors Bugelli għar-Rumanzi (1981), bir-rumanz <hi rend="italic">dal-lejl ġie alla</hi>;</item>
<item>il-Premju Phoenicia għal-Letteratura (1986) bil-ktieb <hi rend="italic">Bejn Mara u Qassis</hi>;</item>
<item>l-aħjar rumanz Konkors Fondazzjoni Ġużè Ellul Mercer (1990) bir-rumanz <hi rend="italic">Għeluq</hi>,</item>
<item>l-aħjar dramm Konkors Fondazzjoni Ġużè Ellul Mercer (1994), bid-dramm <hi rend="italic">Dubbiena Kukkużejt</hi></item>
<item>il-Premju Letterarju għar-Rumanzi (1999) bir-rumanz <hi rend="italic">Ċikku Fenech</hi></item>
<item>il-Premju Letterarju għall-kitba mhix fittizja (2003) bil-ktieb <hi rend="italic">Kelinu Vella Haber u l-Moviment tal-Malti</hi>.</item>
<item>il-<hi rend="italic">Premio Gianfranco Merli per l’Ambiente</hi> (2010) mill-Assoċjazzjoni nazzjonali Taljana għall-protezzjoni tal-ambjent, il-Movimento Azzurro. Il-premju jingħata kull sena lil għaqdiet jew individwi li jiddistingwu rwieħhom bix-xogħol tagħhom biex jipproteġu l-ambjent u l-wirt nazzjonali, kemm naturali kif ukoll kulturali. Borg ġie rikonoxxut għall-ħidma tiegħu b’risq il-konservazzjoni u d-difiża tal-ġmiel naturali tal-ambjent tal-gżejjer Maltin. L-awtur Malti ġie wkoll imfaħħar għax-xogħol etnografiku tiegħu biex ma jintilfux u ma jintesewx snajja’ qodma u tradizzjonijiet popolari li jagħtu identità lill-Maltin.</item>
<item>Midalja Qadi tar-Repubblika (2014)</item></list>
</text></body></html>