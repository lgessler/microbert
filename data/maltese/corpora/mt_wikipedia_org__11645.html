<html><body><text id="wikipedia_mt_wikipedia_org__11645.html" ns="0" revid="268703" sourceurl="https://mt.wikipedia.org/wiki/Dimitar_Berbatov" title="Dimitar Berbatov" type="wikipedia">Dimitar Berbatov
<p><hi rend="bold">Dimitar Ivanov Berbatov</hi> (bil-<ref target="https://mt.wikipedia.org/wiki/Lingwa_Bulgara">Bulgaru</ref>: Димитър Иванов Бербатов; <ref target="https://mt.wikipedia.org/wiki/Blagoevgrad">Blagoevgrad</ref>, <ref target="https://mt.wikipedia.org/wiki/30_ta'_Jannar">30 ta' Jannar</ref> <ref target="https://mt.wikipedia.org/wiki/1981">1981</ref>) huwa eks-<ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Bulgarija">Bulgaru</ref>. Hu hu r-rebbieħ għal seba' darbiet tal-<ref target="https://mt.wikipedia.org/wiki/Plejer_Bulgaru_tas-Sena">Plejer Bulgaru tas-Sena</ref>.</p>
Bijografija
<p>Missier Berbatov, Ivan, kien futboler professjonali mat-tim lokali ta' <ref target="https://mt.wikipedia.org/wiki/PFC_Pirin_Blagoevgrad">Pirin Blagoevgrad</ref>, u ommu, Margarita, kienet ukoll professjonista fil-logħba tal-ħendbol. Bħala tfajjel, Berbatov kien iżomm mal-<ref target="https://mt.wikipedia.org/wiki/AC_Milan">Milan</ref> u bħala mudell kellu lil <ref target="https://mt.wikipedia.org/wiki/Marco_van_Basten">Marco van Basten</ref>, sakemm waqt il-<ref target="https://mt.wikipedia.org/wiki/Kampjonati_Ewropej_tal-Futbol_1996">Kampjonati Ewropej tal-1996</ref> li żvolġew ġewwa l-<ref target="https://mt.wikipedia.org/wiki/Ingilterra">Ingilterra</ref>, Berbatov, ta' ħmistax-il sena skopra l-mudell il-ġdid tiegħu u dan kien <ref target="https://mt.wikipedia.org/wiki/Alan_Shearer">Alan Shearer</ref>,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> li kien jilgħab ma' <ref target="https://mt.wikipedia.org/wiki/Newcastle_United_FC">Newcastle United</ref>. Berbatov saħanistra kien jorqod bil-flokk ta' Newcastle. Ommu wara kienet stqarriet bil-ħolma li Berbatov kellu li xi darba jilgħab ma' Newcastle.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Karriera
Bidu tal-karriera
<p>Il-karriera ta' Berbatov bdiet fil-klabb ta' Pirin Blagoevgrad, u kompla sakemm laqat għajn il-kowċ <ref target="https://mt.wikipedia.org/wiki/Dimitar_Penev">Dimitar Penev</ref>.</p>
CSKA Sofia
<p>Ta' sbatax-il sena biss Berbatov sab ruħu ma' <ref target="https://mt.wikipedia.org/wiki/PFC_CSKA_Sofia">CSKA Sofia</ref> fejn segwa l-passi ta' missieru, Ivan, li lagħab ukoll għall-klabb bħala midfilder xellugi u aktar tard bħala difensur. Hu lagħab ma' CSKA fil-<ref target="https://mt.wikipedia.org/wiki/A_PFG">kampjonat Bulgaru</ref> bejn l-1998 u Jannar tal-2001 fejn iddebutta fl-istaġun 1998–99 bħala żagħżugħ ta' tmintax-il sena. Fl-istaġun ta' wara, hu ħalla impressjoni kbira meta skorja 14-il gowl f'27 logħba u rebaħ ukoll it-<ref target="https://mt.wikipedia.org/wiki/Tazza_tal-Bulgarija">Tazza tal-Bulgarija</ref> fl-1999.</p>
Bayer Leverkusen
<p>Serje pożittiva ta' disa' gowls fi ħdax-il logħba fl-istaġun 2000–01 kien biżżejjed biex jipperswadu lil <ref target="https://mt.wikipedia.org/wiki/Bayer_04_Leverkusen">Bayer Leverkusen</ref> biex jiksbuh f'Jannar tal-2001. Berbatov beda kemmxejn bil-mod l-avventura tiegħu fil-Ġermanja b'sittax-il gowl f'67 apparenza mal-klabb. Madankollu hu kellu rwol kruċjali fiċ-<ref target="https://mt.wikipedia.org/wiki/UEFA_Champions_League">Champions League</ref> matul l-ewwel staġun mal-klabb fejn skorja gowl memorabbli kontra <ref target="https://mt.wikipedia.org/wiki/Olympique_Lyonnais">Lyon</ref>, u gowl ieħor fil-kwarti tal-finali kontra <ref target="https://mt.wikipedia.org/wiki/Liverpool_FC">Liverpool</ref>. Hu kellu wkoll parti fil-finali kontra <ref target="https://mt.wikipedia.org/wiki/Real_Madrid_CF">Real Madrid</ref> fejn daħal bħala sostitut għal <ref target="https://mt.wikipedia.org/wiki/Thomas_Brdaric">Thomas Brdaric</ref> wara 38 minuta.</p>
<p>Fl-istaġun 2001–02 Leverkusen spiċċaw fit-tieni post tal-<ref target="https://mt.wikipedia.org/wiki/Fußball-Bundesliga">Fußball-Bundesliga</ref> u t-<ref target="https://mt.wikipedia.org/wiki/Tazza_tal-Ġermanja">Tazza tal-Ġermanja</ref>. Fl-istaġun ta' wara Berbatov stabilixxa ruħu bħala l-ewwel għażla fl-attakk ta' Bayer Leverkusen imma kien fl-istaġun 2003–04 li beda jibrilla fejn skorja 16-il gowl minn 24 partita. Iż-żewġ staġuni suċċessivi rawh jikber fit-talent fejn skorja 46 gowl li jinkludu ħamsa fil-<ref target="https://mt.wikipedia.org/wiki/UEFA_Champions_League_2004–05">Champions League 2004–05</ref>, fejn beda jattira diversi timijiet Ewropej.</p>
Tottenham Hotspur
<p>Diversi spekulazzjonijiet fuq il-futur tiegħu bdew jikbru, u f'Mejju tal-2006, Berbatov finalment iffirma mat-tim tal-<ref target="https://mt.wikipedia.org/wiki/Premier_League">Premier League</ref> <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> għal somma ta' <ref target="https://mt.wikipedia.org/wiki/Ewro">€</ref>16-il miljun,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> fejn b'hekk sar l-aktar plejer Bulgaru fl-istorja li jiswa'. Wara li ngħata l-permess tax-xogħol hu ngħaqad ma' Tottenham nhar l-1 ta' Lulju 2006.</p>
<p>Berbatov skorja l-ewwel gowl kompetittiv żewġ minuti biss fid-debutt ġewwa daru fil-logħba tal-Premiership kontra <ref target="https://mt.wikipedia.org/wiki/Sheffield_United_FC">Sheffield United</ref> ġewwa <ref target="https://mt.wikipedia.org/wiki/White_Hart_Lane">White Hart Lane</ref>. Flimkien ma' <ref target="https://mt.wikipedia.org/wiki/Robbie_Keane">Robbie Keane</ref> hu fforma koppja promettenti fit-<ref target="https://mt.wikipedia.org/wiki/Tazza_UEFA">Tazza UEFA</ref> sakemm ġew eliminati minn <ref target="https://mt.wikipedia.org/wiki/Seville_FC">Seville</ref> fil-kwarti tal-finali, u minkejja l-istil ta' <ref target="https://mt.wikipedia.org/wiki/Martin_Jol">Martin Jol</ref> li jagħmel rotazzjoni tal-plejers, Berbatov stabilixxa ruħu bħala l-ewwel għażla. Hu skorja ħames gowls f'erba' logħbiet matul il-fażi tal-gruppi tat-Tazza UEFA, bil-prestazzjonijiet tiegħu jagħtuh żewġ unuri tal-Plejer tal-Partita kontra Besiktas u Club Brugge.</p>
<p>Minkejja l-forma tajba li kellu fl-Ewropa, Berbatov ħa ż-żmien qabel ma adatta fil-Premiership. Madanakollu, hu beda bil-mod il-mod jikseb il-forma li wera fiż-żmien li qatta ma' Leverkusen bi prestazzjoni eċċellenti kontra <ref target="https://mt.wikipedia.org/wiki/Wigan_Athletic_FC">Wigan</ref>, fejn skorja wieħed u ħoloq iż-żewġ gowls l-oħra fir-rebħa ta' 3–1. Nhar id-9 ta' Diċembru, 2006, Berbatov skorja l-ewwel doppjetta tiegħu għal Tottenham fir-rebħa ta' 5–1 kontra <ref target="https://mt.wikipedia.org/wiki/Charlton_Athletic_FC">Charlton Athletic</ref>. L-ewwel gowl ta' Berbatov barra minn White Hart Lane wasal f'<ref target="https://mt.wikipedia.org/wiki/Goodison_Park">Goodison Park</ref> kontra <ref target="https://mt.wikipedia.org/wiki/Everton_FC">Everton</ref>, minn passaġġ ta' <ref target="https://mt.wikipedia.org/wiki/Aaron_Lennon">Aaron Lennon</ref>. Spurs rebħu din il-logħba 2–1.</p>
<p>Berbatov u Robbie Keane ġew imsemmija bħala r-rebbieħa tal-unur tal-Plejer tax-Xahar ta' April, fejn saru l-ewwel plejers li qasmu dan l-unur minn mindu <ref target="https://mt.wikipedia.org/wiki/Dennis_Bergkamp">Dennis Bergkamp</ref> u <ref target="https://mt.wikipedia.org/wiki/Eduardo_César_Gaspar">Edu</ref> ta' <ref target="https://mt.wikipedia.org/wiki/Arsenal_FC">Arsenal</ref> rebħu l-unur lura fi Frar tal-2004. Berbatov għalaq l-istaġun 2006–07 bi 12-il gowl minn 33 dehra fil-Premier League, u għamel ħdax-il assist.</p>
<p>Minħabba l-prestazzjonijiet impressjonanti, speċjalment fl-aħħar nofs tal-istaġun, hu rebaħ l-unur tal-Plejer tas-Sena ta' Tottenham Hotspur għall-istaġun <ref target="https://mt.wikipedia.org/wiki/Premier_League_2006–07">2006–07</ref>. Berbatov kien ukoll inkluż fit-<ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-Premier League</ref> fil-21 ta' April 2007, fejn kien biss wieħed fost tliet plejers li kienu ġejjin minn timijiet oħra barra r-rebbieħa tal-kampjonat <ref target="https://mt.wikipedia.org/wiki/Manchester_United_FC">Manchester United</ref> (it-tnejn l-oħra kienu <ref target="https://mt.wikipedia.org/wiki/Steven_Gerrard">Steven Gerrard</ref> u <ref target="https://mt.wikipedia.org/wiki/Didier_Drogba">Didier Drogba</ref>). L-ewwel <ref target="https://mt.wikipedia.org/wiki/Tripletta">tripletta</ref> tiegħu fil-Premier League waslet fid-29 ta' Diċembru 2007 meta skorja erba' gowls fir-rebħa ta' 6–4 fuq <ref target="https://mt.wikipedia.org/wiki/Reading_FC">Reading</ref>.</p>
<p>L-ewwel finali ta' tazza li lagħab ma' Tottenham kien fl-24 ta' Frar 2008 meta lagħab fil-<ref target="https://mt.wikipedia.org/wiki/Football_League_Cup">League Cup</ref> ġewwa <ref target="https://mt.wikipedia.org/wiki/Wembley_Stadium_(ġdid)">Wembley Stadium</ref> fejn kontra <ref target="https://mt.wikipedia.org/wiki/Chelsea_FC">Chelsea</ref> skorja l-gowl li ppareġġa l-iskor grazzi għal penalty. Tottenham ħarġu rebbieħa 2-1 wara l-ħin supplementari, b'Berbatov jikseb l-ewwel trofew fil-futbol Ingliż.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Berbatov għalaq l-istaġun bi ħmistax-il gowl fil-kampjonat, b'total ta' 23 gowl u 11-il assist bħall-istaġun preċedenti.</p>
<p>L-istaġun <ref target="https://mt.wikipedia.org/wiki/Premier_League_2008–09">2008-09</ref> beda f'ċirkustanzi fejn Berbatov wera x-xewqa għal aktar kompetizzjoni. Il-plejer spiċċa bejn ħalltejn, b'diversi għajdut fuq offerta sostanzjali min-naħa ta' Manchester United u anki minħabba li ma ġiex magħżul mal-iskwadra għall-partita kontra <ref target="https://mt.wikipedia.org/wiki/Sunderland_AFC">Sunderland</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u <ref target="https://mt.wikipedia.org/wiki/Chelsea_FC">Chelsea</ref>.</p>
Manchester United
<figure><caption>Berbatov bil-flokk ta' United</caption></figure>
<p>Wara spekulazzjoni kbira fuq il-futur tiegħu, Berbatov kompla l-passaġġ tant mixtieq lejn Manchester United fl-aħħar ġurnata ta' trasferimenti, l-1 ta' Settembru 2008, għal somma ta' madwar £30.75 miljun, bi <ref target="https://mt.wikipedia.org/wiki/Fraizer_Campbell">Fraizer Campbell</ref> jingħaqad ma' Tottenham b'self għal staġun bħala parti min-negozjati.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Berbatov ingħata kuntratt ta' erba' snin, u ħa l-flokk numru disgħa li qabel kien milbus minn Louis Saha.</p>
<p>Id-debutt ta' Berbatov wasal fid-<ref target="https://mt.wikipedia.org/wiki/Derby_tal-Majjistral">derby tal-Ingilterra</ref> kontra <ref target="https://mt.wikipedia.org/wiki/Liverpool_FC">Liverpool</ref> fejn immarkah b'assist lejn l-Arġentin <ref target="https://mt.wikipedia.org/wiki/Carlos_Tévez">Carlos Tévez</ref>. L-ewwel doppjetta tiegħu waslet fil-fażi tal-gruppi tal-<ref target="https://mt.wikipedia.org/wiki/UEFA_Champions_League_2008–09">UEFA Champions League</ref> meta United barra minn darhom rebħu 3–0 lil <ref target="https://mt.wikipedia.org/wiki/Aalborg_BK">Aalborg BK</ref> nhar it-30 ta' Settembru 2008. L-ewwel gowl fil-<ref target="https://mt.wikipedia.org/wiki/Premier_League">kampjonat</ref> wasal nhar it-18 ta' Ottubru 2008 fejn skorja t-tielet gowl fir-rebħa ta' 4–0 fuq <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>. L-ewwel gowl ta' Berbatov fil-ftuħ tas-sena l-ġdida wasal kontra <ref target="https://mt.wikipedia.org/wiki/Chelsea_FC">Chelsea</ref> fejn f'Old Trafford United rebħu 3–0, waqt li fil-partita kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref>, skorja l-gowl rebbieħ lejn tmiem il-logħba, gowl li tefa' lil Manchester United fl-ewwel post tal-klassifika.</p>
<p>L-ewwel gowl tal-<ref target="https://mt.wikipedia.org/wiki/Premier_League_2009–10">istaġun 2009–10</ref> wasal fit-22 ta' Awwissu 2009, meta skorja t-tieni gowl fir-rebħa ta' 5–0 kontra <ref target="https://mt.wikipedia.org/wiki/Wigan_Athletic_FC">Wigan Athletic</ref>. Wara prestazzjoni tajba kontra <ref target="https://mt.wikipedia.org/wiki/VfL_Wolfsburg">Wolfsburg</ref> fiċ-Champions League,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> tliet ijiem wara skorja gowl b'rovexxata kontra <ref target="https://mt.wikipedia.org/wiki/Sunderland_AFC">Sunderland</ref>. Wara li fil-31 ta' Ottubru skorja gowl kontra <ref target="https://mt.wikipedia.org/wiki/Blackburn_Rovers_FC">Blackburn</ref> sofra minn problemi fiżiċi li ħallewh barra mil-logħob għal xahar. Id-disa' gowl tiegħu fil-Premier League kontra <ref target="https://mt.wikipedia.org/wiki/Everton_FC">Everton</ref> fisser li Berbatov kien skorja ħames gowl fl-aħħar ħames logħbiet mal-ewwel ħdax. Fis-27 ta' Marzu 2010, Berbatov skorja l-ewwel doppjetta tiegħu mal-klabb fir-rebħa barra minn darhom bl-iskor ta' 4–0 kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref>.</p>
<p>Berbatov beda t-tielet staġun mal-klabb meta skorja fit-92 minuta fir-rebħa ta' 3–1 kontra <ref target="https://mt.wikipedia.org/wiki/Chelsea_FC">Chelsea</ref> fl-<ref target="https://mt.wikipedia.org/wiki/FA_Community_Shield">FA Community Shield</ref>. Tmient ijiem wara hu skorja l-ewwel gowl personali u tal-klabb għall-istaġun fir-rebħa ta' 3–0 kontra <ref target="https://mt.wikipedia.org/wiki/Newcastle_United_FC">Newcastled United</ref> fil-ftuħ tal-istaġun. Fid-19 ta' Settembru 2010, waslet l-ewwel <ref target="https://mt.wikipedia.org/wiki/Tripletta">tripletta</ref> tiegħu mal-klabb fir-rebħa kontra r-rivali eterni <ref target="https://mt.wikipedia.org/wiki/Liverpool_FC">Liverpool</ref>. Din kienet l-ewwel tripletta minn plejer ta' Manchester United kontra Liverpool f'64 sena, minn meta <ref target="https://mt.wikipedia.org/wiki/Stan_Pearson">Stan Pearson</ref> wettaq l-istess pass fl-1946.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Berbatov għamel il-100 dehra tiegħu mal-klabb fid-<ref target="https://mt.wikipedia.org/wiki/Derby_ta'_Manchester">derby ta' Manchester</ref> tal-10 ta' Novembru. Fil-25 ta' Novembru, Berbatov ġie mniżżel fost sitt plejers oħra tal-United f'lista proviżorja ta' 55 plejer għall-<ref target="https://mt.wikipedia.org/wiki/FIFPro_World_XI">FIFPro World XI</ref> 2010. Nhar is-27 ta' Novembru, Berbatov irnexxielu jilħaq rekord tal-Premier League meta skorja ħames gowls fir-rebħa ta' 7–1 kontra <ref target="https://mt.wikipedia.org/wiki/Blackburn_Rovers">Blackburn</ref>, fejn irnexxielu jilħaq dan ir-rekord miksub minn <ref target="https://mt.wikipedia.org/wiki/Andrew_Cole">Andrew Cole</ref>, <ref target="https://mt.wikipedia.org/wiki/Alan_Shearer">Alan Shearer</ref> u <ref target="https://mt.wikipedia.org/wiki/Jermaine_Defoe">Jermaine Defoe</ref> (u sar l-ewwel wieħed li mhux Ingliż li laħaq dan it-tragward).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-20 ta' Diċembru, Berbatov ingħata s-seba' unur tiegħu tal-<ref target="https://mt.wikipedia.org/wiki/Plejer_Bulgaru_tas-Sena">Plejer Bulgaru tas-Sena</ref>.</p>
<p>L-ewwel gowls għall-2011 kienet it-tielet tripletta tal-istaġun fir-rebħa ta' 5–0 fuq <ref target="https://mt.wikipedia.org/wiki/Birmingham_City_FC">Birmingham City</ref> fit-22 ta' Jannar. Berbatov b'hekk sar l-ewwel plejer tal-United li skorja tliet tripletti fi staġun wieħed minn mindu <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref> wettaq dan il-pass fl-<ref target="https://mt.wikipedia.org/wiki/FA_Premier_League_2002–03">istaġun 2002–03</ref>. Hu spiċċa l-istaġun bħala l-aqwa skorer tal-kampjonat flimkien ma' <ref target="https://mt.wikipedia.org/wiki/Carlos_Tévez">Carlos Tévez</ref> u kien imniżżel fit-Tim tas-Sena tal-PFA għall-istaġun 2010–11.</p>
Fulham
<p>Fil-31 ta' Awwissu 2012, kien tħabbar li Berbatov kien iffirma kuntratt ta' sentejn ma' <ref target="https://mt.wikipedia.org/wiki/Fulham_FC">Fulham</ref> għal tariffa mhux żvelata.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Huwa għamel id-debutt tiegħu fil-kampjonat l-għada, f'telfa ta' 3–0 kontra <ref target="https://mt.wikipedia.org/wiki/West_Ham_United_FC">West Ham United</ref>, li qam minn fuq il-bank għal Fulham fit-tieni taqsima. Fil-15 ta' Settembru, huwa għamel id-debutt tiegħu f'darhu u skorja darbtejn fir-rebħa 3-0 kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fis-27 ta' Ottubru, hu skorja t-tielet gowl ma Fulham li spiċċaw fid-drp ta' barra minn darhom kontra <ref target="https://mt.wikipedia.org/wiki/Reading_FC">Reading</ref>. Fl-10 ta' Novembru, Berbatov lagħab 90 minuta kontra <ref target="https://mt.wikipedia.org/wiki/Arsenal_FC">Arsenal</ref>, f'logħba fejn huwa għamel assist u skorja darbtejn għal dro oħra ta' 3-3.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Wara li skorja kontra s-<ref target="https://mt.wikipedia.org/wiki/Southampton_FC">Southampton</ref> fis-26 ta' Diċembru, 2012, Berbatov kixef il-flokk tiegħu jiżvela l-kliem <hi rend="italic">keep calm and pass me the ball</hi> bil-miktub fuq il-flokk ta' taħt – kien att li qala karta safra u wkoll qala kelma mill-maniġer <ref target="https://mt.wikipedia.org/wiki/Martin_Jol">Martin Jol</ref>, li ħaseb dak l-attakkant tiegħu li għamel kien <hi rend="italic">Bad decision by the player</hi>. Fl-1 ta' Jannar 2013, Berbatov skorja l-ewwel gowl fil-Premier League tas-sena l-ġdida meta fetaħ il-punteġġ barra minn darhu kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref> f'rebħa importanti ta' 2-1 għal Fulham. <ref target="https://mt.wikipedia.org/wiki/Il-Paġna_prinċipali#cite_note-13">[13]</ref>Fit-30 ta' Jannar 2013, f'għeluq sninu, hu skorja l-ewwel fir-rebħa ta' 3-1 kontra <ref target="https://mt.wikipedia.org/wiki/West_Ham_United_FC">West Ham United</ref>. <ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Statistika
<p><hi rend="italic">Statistika korretta sat-30 ta' Jannar 2013</hi><ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>

Unuri
Klabb
<p> <hi rend="bold">CSKA Sofia</hi></p>
<list type="unordered"><item><ref target="https://mt.wikipedia.org/wiki/Tazza_tal-Bulgarija">Tazza tal-Bulgarija</ref>: 1998–99</item></list>
<p> <hi rend="bold">Tottenham</hi></p>
<list type="unordered"><item><ref target="https://mt.wikipedia.org/wiki/Football_League_Cup">Football League Cup</ref>: 2007–08</item></list>
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2008–09, 2010–11</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>: 2008</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2009–10</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 2010</item></list>
Individwali
<list type="unordered"><item><ref target="https://mt.wikipedia.org/wiki/Plejer_Bulgaru_tas-Sena">Plejer Bulgaru tas-Sena</ref>: 2002, 2004, 2005, 2007, 2008, 2009, 2010</item>
<item><ref target="https://mt.wikipedia.org/wiki/Plejer_tax-Xahar_tal-Premier_League">Plejer tax-Xahar tal-Premier League</ref>: April 2007, Jannar 2011</item>
<item><ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-PFA</ref>: 2006–07, 2010–11</item></list>



Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>