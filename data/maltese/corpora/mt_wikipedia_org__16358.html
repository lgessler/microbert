<html><body><text id="wikipedia_mt_wikipedia_org__16358.html" ns="0" revid="269024" sourceurl="https://mt.wikipedia.org/wiki/Alfonsu_Marija_de_Liguori" title="Alfonsu Marija de Liguori" type="wikipedia">Alfonsu Marija de Liguori
<p><hi rend="bold">Alfonsu Marija de Liguori</hi> (<ref target="https://mt.wikipedia.org/wiki/Marianella">Marianella</ref>, 27 ta' Settembru 1696 – <ref target="https://mt.wikipedia.org/wiki/Pagani">Pagani</ref>, 1 ta' Awwissu 1787)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien isqof <ref target="https://mt.wikipedia.org/wiki/Knisja_Kattolika">Kattoliku</ref> u <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Italja">Taljan</ref>, fundatur tal-<ref target="https://mt.wikipedia.org/wiki/Kongregazzjoni">Kongregazzjoni</ref> tar-<ref target="https://mt.wikipedia.org/wiki/Redentoristi">Redentoristi</ref>, u <ref target="https://mt.wikipedia.org/wiki/Kittieb">awtur</ref> ta' diversi kitbiet teoloġiċi u ta' melodiji popolari tal-<ref target="https://mt.wikipedia.org/wiki/Milied">Milied</ref>, fosthom <hi rend="italic">Tu scendi dalle stelle</hi>. Ġie pproklamat qaddis mill-<ref target="https://mt.wikipedia.org/wiki/Papa_Gregorju_XVI">Papa Gregorju XVI</ref> fl-1839 u <ref target="https://mt.wikipedia.org/wiki/Duttur_tal-Knisja">Duttur tal-Knisja</ref> (<hi rend="italic">Doctor Zelantissimus</hi>) fl-1871 mill-<ref target="https://mt.wikipedia.org/wiki/Papa_Piju_IX">Papa Piju IX</ref>.</p>
<p>Bin Don Giuseppe, Uffiċjal tal-Marina <ref target="https://mt.wikipedia.org/wiki/Napli">Naplitana</ref> u kaptan tal-galeri rjali u Anna Maria Caterina Cavalieri, ta' nisel <ref target="https://mt.wikipedia.org/wiki/Spanja">Spanjol</ref>, Alfonsu kien il-kbir fost tmien aħwa.</p>
Avukat
<p>Kien student intelliġenti ħafna, tant li fl-1713, fl-eta' ta' 16-il sena kien ġa kiseb id-dottorat fil-liġi ċivili u fil-liġi kanonika, b'dispensa ta' erba' snin qabel iż-żmien, mill-<ref target="https://mt.wikipedia.org/wiki/Universita’_ta’_Napli">Universita' ta' Napli</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Sentejn wara beda jipprattika ta' <ref target="https://mt.wikipedia.org/wiki/Avukat">avukat</ref>, iżda wara tmien snin meta kien ġa akkwista fama kbira, u kellu quddiemu futur brillanti, tilef kawża importanti ħafna.  Din kienet daqqa ta' ħarta kbira għalih, u għallmitu x'kienet taf tagħti d-dinja. Hu stess qal: 'Ja dinja, issa għaraftek. U intom ja qrati, qatt mhu ser tarawni aktar hawn ġew'.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ħajja reliġjuża
<p>Wara xi xahar iddeċieda li jħalli l-<ref target="https://mt.wikipedia.org/wiki/Professjoni">professjoni</ref> tiegħu u jidħol patri.  Fil-fatt ma damx ma beda jistudja t-teoloġija mal-patrijiet Lazzaristi.  Dan ġara fl-1723. Fl-1726 ġie ordna saċerdot, u ntefa' b'ruħu u b'ġismu jipprietka u jqarar. </p>
<p>Fl-1731, hu mar Scala, u bl-għajnuna tal-isqof tal-post u ta' saċerdot ieħor waqqaf l-Ordni tas-Sorijiet Redentoristi. Sena wara, fi Scala wkoll, waqqaf il-Patrijiet Redentoristi, bil-għan prinċipali li jiddedikaw ruħhom għall-prietki, jagħtu l-irtiri, kif ukoll jagħmlu l-missjonijiet u attivitajiet spiritwali oħra.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fl-1743, San Alfons kien elett Superjur Ġenerali, u fl-1749 il-<ref target="https://mt.wikipedia.org/wiki/Papa_Benedittu_XIV">Papa Benedittu XIV</ref> għaraf uffiċjalment l-Ordni.</p>
Isqof
<p>Fl-1762, meta Alfonsu kellu 65 sena, il-<ref target="https://mt.wikipedia.org/wiki/Papa_Klement_XIII">Papa Klement XIII</ref> ħatru isqof ta' Santa Agata dei Goti. Tlettax-il sena wara rriżenja minħabba saħħtu (kien ibati ħafna bl-artrite rewmatika), ħalla d-djoċesi u mar jgħix f'<ref target="https://mt.wikipedia.org/wiki/Noċera">Noċera</ref> f'wieħed mill-kunventi tal-Ordni tiegħu.</p>
Inkwiet intern fl-Ordni tar-Redentoristi
<p>Sfortunatament, ir-Redentoristi kellhom ħafna inkwiet intern. Fl-1780, qarrqu bih (kien kważi għama u kien ittarrax), u ffirma dokument li qasam l-Ordni tiegħu f'żewġ gruppi. Meta sama' x'kien għamel iddispjaċih ħafna.  Iżda erba' snin biss wara mewtu, iż-żewġ gruppi reġgħu ngħaqdu.</p>
Mewt
<figure><caption>San Alfonsu Marija de Liguori, midfun fil-Bażilika ta' Pagani, fl-<ref target="https://mt.wikipedia.org/wiki/Italja">Italja</ref></caption></figure>
<p>Alfonsu miet f'Noċera, fl-1 ta' Awwissu 1787, ta' 91 sena. </p>
<p>Fl-1839 il-Papa Gregorju XVI kkanonizzah, u l-Papa Piju IX iddikjarah Duttur tal-Knisja, <hi rend="italic">Doctor Zelantissimus</hi>, fl-1871. Fl-1950 <ref target="https://mt.wikipedia.org/wiki/Papa_Piju_XII">Papa Piju XII</ref> iddikjarah Patrun tal-Konfessuri u tal-Moralisti.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Huwa ukoll patrun ta' <ref target="https://mt.wikipedia.org/wiki/Napli">Napli</ref>, ta' dawk li jbatu bl-artrite, u ta' dawk li jbatu bl-iskrupli.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Kitbiet
<p>L-iktar kotba magħrufin tiegħu huma 'It-Teoloġija Morali' - <hi rend="italic">Theologia moralis</hi>, 1748, 'Il-Glorji ta' Marija' - <hi rend="italic">Glorie di Maria</hi>, 1750, u 'Il-Visti lil Ġesù Sagramentat' - <hi rend="italic">Visite al Ss. Sacramento</hi>, 1745. Kotba oħra tiegħu huma:</p>
<list type="unordered"><item><hi rend="italic">Massime eterne</hi>, 1728</item>
<item><hi rend="italic">Pratica di amar Gesù Cristo</hi>, 1768</item>
<item><hi rend="italic">Storia delle Eresie</hi>, 1768</item>
<item><hi rend="italic">Canzoncine spirituali</hi>, 1732</item>
<item>Tħejjija għall-Mewt - <hi rend="italic">Apparecchio alla morte</hi>, 1758</item>
<item><hi rend="italic">Del Gran mezzo della preghiera</hi>, 1759</item>
<item><hi rend="italic">Vera sposa di Gesù Cristo</hi>, 1760</item>
<item><hi rend="italic">Considerazioni sopra la passione di Gesù Cristo</hi>, 1760</item>
<item><hi rend="italic">Dell'uso moderato della opinione probabile</hi>, 1765</item></list>
<p>Huwa maħsub li l-kotba ta' San Alfons inqalbu f'iktar minn 70 lingwa, u kellhom iktar minn 21,000 edizzjoni.</p>
<p>Fost ix-xogħlijiet <ref target="https://mt.wikipedia.org/wiki/Mużika">mużikali</ref> tiegħu nsibu:</p>
<list type="unordered"><item><hi rend="italic">Tu Scendi Dalle Stelle</hi></item>
<item><hi rend="italic">Protesta della buona morte</hi></item></list>
</text></body></html>