<html><body><text id="wikipedia_mt_wikipedia_org__26264.html" ns="0" revid="268419" sourceurl="https://mt.wikipedia.org/wiki/Yuliya_Gushchina" title="Yuliya Gushchina" type="wikipedia">Yuliya Gushchina
<p><hi rend="bold">Yuliya Aleksandrovna Gushchina</hi> (bir-Russu: Ю́лия Александровна Гу́щина, twieldet fl-4 ta’ Marzu 1983 f’Novocherkassk, l-Oblast ta’ <ref target="https://mt.wikipedia.org/wiki/Rostov">Rostov</ref>) hija atleta veloċista Russa li tispeċjalizza fit-tlielaq tal-200 metru.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fit-30 ta’ Novembru 2017, ir-riżultati tagħha mil-<ref target="https://mt.wikipedia.org/wiki/Logħob_Olimpiku">Logħob Olimpiku</ref> tal-2012 ġew skwalifikati minħabba li rriżultat pożittiva għat-test tad-doping.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Karriera
<p>Gushchina rrappreżentat lir-<ref target="https://mt.wikipedia.org/wiki/Russja">Russja</ref> fil-Logħob Olimpiku tal-2008 f’<ref target="https://mt.wikipedia.org/wiki/Beijing">Beijing</ref> u kkompetiet fir-relay tal-4x100 metru, flimkien ma’ <ref target="https://mt.wikipedia.org/wiki/Aleksandra_Fedoriva">Aleksandra Fedoriva</ref>, <ref target="https://mt.wikipedia.org/wiki/Yuliya_Chermoshanskaya">Yuliya Chermoshanskaya</ref> u <ref target="https://mt.wikipedia.org/wiki/Yevgeniya_Polyakova">Yevgeniya Polyakova</ref>. Fit-tieni round tal-kwalifikazzjoni ġew it-tieni wara l-<ref target="https://mt.wikipedia.org/wiki/Ġamajka">Ġamajka</ref>, iżda qabel il-<ref target="https://mt.wikipedia.org/wiki/Ġermanja">Ġermanja</ref> u ċ-<ref target="https://mt.wikipedia.org/wiki/Ċina">Ċina</ref>. Permezz ta’ dan ir-riżultat ikkwalifikaw għall-finali fejn lestew it-tellieqa fi 42.31 sekonda, u b’hekk ġew l-ewwel u rebħu l-medalja tad-deheb. Il-Belġju u n-Niġerja ġew it-tieni u t-tielet. It-tim tal-Ġamajka ma lestiex it-tellieqa minħabba żball huma u jgħaddu t-tubu tat-tellieqa lil xulxin.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> F’Awwissu 2016, il-medalja tad-deheb ta’ Gushchina u t-tliet atleti Russi sħabha l-oħra fil-Logħob Olimpiku ġiet irrevokata minħabba ksur tar-regoli dwar id-doping min-naħa ta’ Chermoshanskaya.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Wara t-tħabbira tal-2017 tal-iskwalifikazzjoni tat-tim Russu tal-4x400 tal-2012, minħabba ksur tar-regoli dwar id-doping min-naħa ta’ <ref target="https://mt.wikipedia.org/wiki/Antonina_Krivoshapka">Antonina Krivoshapka</ref>, it-tliet medalji Olimpiċi ta’ Gushchina ġew irrevokati.</p>
<p>Fil-Kampjonati tad-Dinja tal-2009 li saru f’<ref target="https://mt.wikipedia.org/wiki/Berlin">Berlin</ref>, Gushchina bidlet mit-tellieqa tal-400 metru għal dik tal-200 metru u kkompetiet sas-semifinali iżda bi żbrixx ma għaddietx għal finali. Fir-relay tal-4x100 metru, ir-Russja ġiet ir-raba’ fil-finali u dan kien diżappunt kbir. Fl-ewwel post ġiet il-Ġamajka, fit-tieni l-<ref target="https://mt.wikipedia.org/wiki/Baħamas">Bahamas</ref> u fit-tielet il-Ġermanja.</p>
<p>Fil-Kampjonati tad-Dinja tal-2013, matul iċ-ċerimonja tal-għoti tal-medalji għar-relay tal-4x100 metru tan-nisa, ittieħdu ritratti ta’ <ref target="https://mt.wikipedia.org/wiki/Kseniya_Ryzhova">Kseniya Ryzhova</ref> u Yuliya Gushchina jbusu lil xulxin fuq ix-xofftejn u dawn saru popolari ferm fuq il-midja soċjali. Dawn ġew interpretati bħala protesta fir-rigward tal-liġijiet kontra l-persuni omosesswali fir-Russja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Kemm Ryzhova kif ukoll Gushchina ċaħdu kwalunkwe intenzjoni li jagħmlu tali protesta, u qalu li sempliċement kienu ferħanin se jtiru bis-suċċess atletiku li kisbu, u stqarru li t-tnejn kienu miżżewġin ma’ rġiel.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Għalkemm il-mezzi tax-xandir iffukaw fuq Ryzhova u Gushchina, l-erba’ atleti Russi tar-relay biesu lil xulxin fuq ix-xofftejn għal żmien qasir meta ngħataw il-medalji.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Ryzhova ddeskriviet l-allegazzjonijiet tal-konnessjoni tagħha mal-LGBT bħala insult.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-Ministru Russu għall-Isport, <ref target="https://mt.wikipedia.org/wiki/Vitaly_Mutko">Vitaly Mutko</ref>, qal li l-mezzi tax-xandir tal-Punent kienu kabbru l-kwistjoni żżejjed, u saħaq li r-relazzjonijiet bejn persuni tal-istess sess mhumiex illegali fir-Russja u li l-mezzi tax-xandir lokali ma għamlux l-istess għagħa li għamlu dawk tal-Punent.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>


L-aqwa ħinijiet personali
<list type="unordered"><item>100 metru – 11.13 s (2006)</item>
<item>200 metru – 22.53 s (2005)</item>
<item>400 metru – 49.28 s (2012)</item></list>
</text></body></html>