<html><body><text id="wikipedia_mt_wikipedia_org__25883.html" ns="0" revid="262334" sourceurl="https://mt.wikipedia.org/wiki/Fortifikazzjonijiet_ta%E2%80%99_Kotor" title="Fortifikazzjonijiet ta’ Kotor" type="wikipedia">Fortifikazzjonijiet ta’ Kotor<figure><caption>Il-fortifikazzjonijiet ta’ Kotor</caption></figure>
<p>Il-<hi rend="bold">fortifikazzjonijiet ta’ Kotor</hi> (bit-<ref target="https://mt.wikipedia.org/wiki/Lingwa_Taljana">Taljan</ref>: Cattaro) huma sistema integrata ta’ fortifikazzjonijiet storiċi li jħarsu r-raħal <ref target="https://mt.wikipedia.org/wiki/Medjuevu">Medjevali</ref> ta’ <ref target="https://mt.wikipedia.org/wiki/Kotor">Kotor</ref> (magħrufa fl-imgħoddi bħala <hi rend="italic">Cattaro la veneziana</hi>) u jinkludu swar, torrijiet, ċittadelli, bibien, daħliet, fortijiet, ċisterni, kastell, u binjiet u strutturi anċillari oħra. Jinkorporaw arkitettura militari, l-iktar ta’ <ref target="https://mt.wikipedia.org/wiki/Venezja">Venezja</ref>, iżda anke ta’ <ref target="https://mt.wikipedia.org/wiki/Illirija">Illirija</ref>, <ref target="https://mt.wikipedia.org/wiki/Biżantini">Biżanzju</ref>, u l-<ref target="https://mt.wikipedia.org/wiki/Awstrija">Awstrija</ref>. Flimkien maċ-ċentru storiku ta’ Kotor u l-pajsaġġ naturali tal-madwar, il-fortifikazzjonijiet tniżżlu fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1979 bħala parti mir-<ref target="https://mt.wikipedia.org/wiki/Reġjun_Naturali,_Kulturali_u_Storiku_ta’_Kotor">Reġjun Naturali, Kulturali u Storiku ta’ Kotor</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Ir-raħal iffortifikat ta’ Kotor ġie inkluż ukoll fil-lista tas-Siti ta’ Wirt Dinji bħala parti mill-<ref target="https://mt.wikipedia.org/wiki/Opri_Venezjani_tad-Difiża_bejn_is-sekli_15_u_17:_Stato_da_Terra_–_Stato_da_Mar_tal-Punent">Opri Venezjani tad-Difiża bejn is-sekli 15 u 17: <hi rend="italic">Stato da Terra</hi> – <hi rend="italic">Stato da Mar</hi> tal-Punent</ref> fl-2017. Dan is-Sit ta’ Wirt Dinji huwa wieħed transnazzjonali u jinkludi l-fortifikazzjonijiet ta’ Kotor fil-<ref target="https://mt.wikipedia.org/wiki/Montenegro">Montenegro</ref>, is-sistema tad-difiża ta’ <ref target="https://mt.wikipedia.org/wiki/Zadar">Zadar</ref> u l-forti San Nikola f’<ref target="https://mt.wikipedia.org/wiki/Šibenik">Šibenik</ref> fil-<ref target="https://mt.wikipedia.org/wiki/Kroazja">Kroazja</ref>, u l-fortifikazzjonijiet ta’ <ref target="https://mt.wikipedia.org/wiki/Bergamo">Bergamo</ref>, <ref target="https://mt.wikipedia.org/wiki/Peschiera_del_Garda">Peschiera del Garda</ref> u Palmanova fl-<ref target="https://mt.wikipedia.org/wiki/Italja">Italja</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Storja
<figure><caption>Veduta tal-Bajja ta’ Kotor mill-quċċata tal-Kastell ta’ Ġwann u l-bandiera tal-Montenegro</caption></figure>
<p>Il-quċċata tal-muntanja ta’ <ref target="https://mt.wikipedia.org/wiki/San_Ġwann_Appostlu_u_Evanġelista">San Ġwann</ref> diġà kienet iffortifikata fi żmien ir-reġjun antik fil-<ref target="https://mt.wikipedia.org/wiki/Balkani_tal-Punent">Balkani tal-Punent</ref> magħruf bħala Ilirija. Fis-seklu 6 W.K., l-imperatur <ref target="https://mt.wikipedia.org/wiki/Ġustinjanu_I">Ġustinjanu I</ref> wettaq rikostruzzjoni tal-fortizza. Eventwalment, bl-irtirar tal-Biżantini, u minkejja d-diversi inkursjonijiet, inżammet xi forma ta’ indipendenza, madankollu din ma kellha l-ebda effett dejjiemi fuq il-fortifikazzjonijiet. L-affarijiet inbidlu meta fl-1420, ir-Repubblika ta’ Cattaro (waħda mill-bliet-stati Neolatini tad-Dalmazji), li dak iż-żmien kienet indipendenti, spiċċat f’idejn it-tmexxija Venezjana.</p>
<p>Bħala parti mill-<hi rend="italic">Albania Veneta</hi>, il-fortifikazzjonijiet ingħataw li struttura li baqgħet kif inhi sa żminijietna. Matul dan iż-żmien seħħew żewġ assedji tal-<ref target="https://mt.wikipedia.org/wiki/Imperu_Ottoman">Ottomani</ref> li rnexxew u kienu segwiti minn perjodi ta’ okkupazzjoni, bejn l-1538 u l-1571, u bejn l-1657 u l-1699. Fl-1797, il-fortifikazzjonijiet għaddew f’idejn il-Monarkija tal-<ref target="https://mt.wikipedia.org/wiki/Asburgi">Asburgi</ref> permezz tat-<ref target="https://mt.wikipedia.org/wiki/Trattat_ta’_Campo_Formio">Trattat ta’ Campo Formio</ref>. Fl-1805, Kotor (li dak iż-żmien kienet tissejjaħ Cattaro) ġiet assenjata lir-Renju Napoleoniku tal-Italja permezz tat-<ref target="https://mt.wikipedia.org/wiki/Trattat_ta’_Pressburg">Trattat ta’ Pressburg</ref>, iżda inizjalment kienet okkupata mit-truppi <ref target="https://mt.wikipedia.org/wiki/Russja">Russi</ref> taħt <ref target="https://mt.wikipedia.org/wiki/Dmitry_Senyavin">Dmitry Senyavin</ref> sakemm telqu wara t-<ref target="https://mt.wikipedia.org/wiki/Trattat_ta’_Tilsit">Trattat ta’ Tilsit</ref> fl-1807. Tliet snin wara, Kotor ġiet inkorporata fil-Provinċji tal-Ilirija tal-<ref target="https://mt.wikipedia.org/wiki/Imperu_Franċiż">Imperu Franċiż</ref>. Il-fortifikazzjonijiet ta’ Kotor ġew attakkati mill-flotta navali <ref target="https://mt.wikipedia.org/wiki/Renju_Unit">Brittanika</ref> mmexxija mill-Kaptan <ref target="https://mt.wikipedia.org/wiki/William_Hoste">William Hoste</ref>, preċiżament bil-bastiment HMS <hi rend="italic">Bacchante</hi> (38 kapaċità tal-isparar). B’mod pjuttost “mhux militari”, ordna li l-kanuni tal-bastiment jiġu olzati l-art sa pożizzjonijiet ’il fuq mill-forti permezz ta’ ċimi u taljoli, u ordna l-ibbumbardjar. Wara assedju li dam għaxart ijiem, fil-5 ta’ Jannar 1814, il-gwarniġjon Franċiż ma kellu l-ebda alternattiva oħra għajr li jċedi.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Permezz tal-Kungress ta’ <ref target="https://mt.wikipedia.org/wiki/Vjenna">Vjenna</ref>, Kotor ġiet irritornata lill-Imperu Awstrijak. Wara t-tagħhom fl-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, l-Awstrijaċi telqu u ma kien hemm ħadd iktar stazzjonat fil-fortizza. </p>
<p>Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, Kotor ġiet okkupata mill-<ref target="https://mt.wikipedia.org/wiki/Forzi_tal-Assi">Forzi tal-Assi</ref> u saret parti mill-Governorat tad-Dalmazja tal-Italja. It-truppi <ref target="https://mt.wikipedia.org/wiki/Ġermanja">Ġermaniżi</ref> okkupaw ir-raħal f’Settembru 1943: u ġiet illiberata fil-21 ta’ Novembru 1944, data li għadha mfakkra bil-miktub fuq Bieb il-Baħar f’Kotor.</p>
<p>Il-fortifikazzjonijiet ta’ Kotor ġarrbu ħsarat diversi drabi minħabba terremoti li seħħew fl-1563, fl-1667, u iktar reċentement, fil-15 ta’ April 1979. Dan it-terremot tal-aħħar wassal biex fl-istess sena l-fortifikazzjonijiet jitniżżlu fil-lista tas-Siti ta’ Wirt Dinji fil-periklu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Deskrizzjoni
<figure><caption>Veduta tal-biċċa art triangolari mill-fortifikazzjonijiet ta’ Kotor</caption></figure>
<p>Il-parti Medjevali tar-raħal ta’ Kotor tinsab fuq biċċa art triangolari li hija kkonfinata mill-iktar parti ’l ġewwa tal-Bajja ta’ Kotor fil-Lbiċ, mix-xmara <ref target="https://mt.wikipedia.org/wiki/Skurda">Skurda</ref> fit-Tramuntana, u mill-muntanja ta’ San Ġwann fil-Lvant. Kotor hija protetta mis-swar fin-naħa tat-Tramuntana u fin-naħa tal-Lbiċ, lejn l-ilmijiet. Is-swar huma ffortifikati b’bastjuni, u l-iktar wieħed prominenti huwa dak magħruf bħala t-torri u ċ-ċittadella ta’ Kampana (tas-sekli 13-14) ħdejn il-punt fejn ix-xmara tidħol fil-bajja. </p>
<p>Fil-qrib hemm Bieb il-Baħar (magħruf ukoll bħala l-Bieb Prinċipali) li mill-1555 ’l hawn jippermetti l-aċċess mill-bajja. Żewġ bibien oħra ta’ Kotor huma Bieb ix-Xmara (magħruf ukoll bħala Bieb tat-Tramuntana) li nbena fl-1540 qrib il-Bastjun ta’ Bembo, u l-Bieb Gurdić (magħruf ukoll bħala l-Bastjun ta’ Gurdić) li nbena fl-1540 wara li kien ġie mmodifikat kemm-il darba u ffortifikat mill-1470. Il-Bastjun ta’ Bembo Bastion ġie kkonvertit f’teatru miftuħ. Kien hemm ukoll żewġ bibien addizzjonali. Wieħed ingħalaq u sar parti mill-ħajt tal-fortifikazzjonijiet fin-Nofsinhar ta’ Bieb il-Baħar, u l-ieħor kien magħruf bħala Bieb Spiljarskia, fi ħdan is-swar tan-naħa tal-għoljiet lejn it-triq l-antika li twassal għal <ref target="https://mt.wikipedia.org/wiki/Cetinje">Cetinje</ref>. Mill-Bastjun ta’ Bembo u l-Bastjun ta’ Gurdić, is-swar jibqgħu telgħin sal-quċċata tal-Muntanja ta’ San Ġwann fl-isfond tar-raħal. Fi ħdan is-swar, f’kull direzzjoni, hemm network tal-komunikazzjoni kif ukoll binjiet addizjonali, fosthom il-Knisja tal-Madonna tal-Irmedju li nbniet fl-1518. Fil-quċċata tal-muntanja ta’ San Ġwann hemm il-Kastell ta’ San Ġwann f’għoli ta’ 280 metru. Wara l-kastell, il-pajsaġġ muntanjuż inabitabbli jibqa’ sejjer sa <ref target="https://mt.wikipedia.org/wiki/Lovcen">Lovcen</ref>. Iċ-ċirkonferenza tas-swar esterni hija 4.5 km, bi ħxuna ta’ bejn żewġ metru u 16-il metru, u għoli ta’ 20 metru.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Preservazzjoni
<figure><caption>Bieb il-Baħar, Kotor</caption></figure>
<p>It-terremot tal-1979 ikkawża diversi ħsarat fil-binjiet ta’ Kotor, inkluż il-fortifikazzjonijiet. Wara li sar Sit ta’ Wirt Dinji tal-UNESCO fl-1979, is-sit iddaħħal ukoll fil-lista tas-siti fil-periklu. Wara perjodu ta’ riabilitazzjoni, iċ-ċentru storiku u l-fortifikazzjonijiet ta’ Kotor tneħħew mil-lista tas-siti fil-periklu fl-2003, anke jekk il-qofol tar-riabilitazzjoni seħħ fiċ-ċentru storiku iktar milli fil-fortifikazzjonijiet. </p>
<p>Il-fortifikazzjonijiet huma l-iktar aspett sinifikanti tas-Sit ta’ Wirt Dinji tal-UNESCO li huma wirt kulturali tal-Montenegro. Filwaqt li għandhom elementi minn epoki differenti, il-biċċa l-kbira tal-istrutturi li waslu sa żminijietna nbnew mill-Venezjani. B’hekk, il-<ref target="https://mt.wikipedia.org/wiki/Monument">monument</ref> jirrappreżenta wieħed mill-iktar eżempji importanti tal-arkitettura militari difensiva Venezjana. Fl-2001, il-Kunsill Internazzjonali tal-Monumenti u s-Siti ħeġġeġ ir-rivitalizzazzjoni tal-fortizza.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> wriet interess fil-fortifikazzjonijiet ta’ Kotor mhux biss għall-importanza kulturali tagħhom iżda wkoll biex jirċievu l-manutenzjoni u l-iżvilupp meħtieġ biex ikunu riżorsa għat-turiżmu, li huwa parti ewleniija tal-<ref target="https://mt.wikipedia.org/wiki/Ekonomija">ekonomija</ref> lokali. Ikkonstatat li għall-ħabta tal-bidu tal-millenju, il-fortifikazzjonijiet kienu pjuttost mitluqa minn żmien l-Awstrijaċi fl-1918. In-nuqqas ta’ manutenzjoni, l-erożjoni, it-terremoti, u l-veġetazzjoni kollha kkontribwew għad-deterjorament tagħhom. B’hekk ġie propost li l-fortifikazzjonijiet jiġu rrestawrati, isiru tiswijiet fit-torrijiet u fl-istrutturi li jitqiesu bħala attrazzjonijiet turistiċi minħabba l-veduta minnhom, u jiġu rrestawrati l-mogħdijiet ta’ aċċess u l-binjiet aċċessorji biex il-fortifikazzjonijiet ikunu jistgħu tassew jikkontribwixxu għall-ekonomija lokali.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
</text></body></html>