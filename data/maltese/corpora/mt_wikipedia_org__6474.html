<html><body><text id="wikipedia_mt_wikipedia_org__6474.html" ns="0" revid="268030" sourceurl="https://mt.wikipedia.org/wiki/Tim_nazzjonali_tal-futbol_ta%27_San_Marino" title="Tim nazzjonali tal-futbol ta' San Marino" type="wikipedia">Tim nazzjonali tal-futbol ta' San Marino
<p>It-<hi rend="bold">tim nazzjonali tal-futbol ta' San Marino</hi> huwa r-rappreżentazzjoni tal-<ref target="https://mt.wikipedia.org/wiki/Futbol">futbol</ref> ta' <ref target="https://mt.wikipedia.org/wiki/San_Marino">San Marino</ref>, ikkontrollat mill-<ref target="https://mt.wikipedia.org/wiki/Federazzjoni_tal-futbol_ta'_San_Marino">Federazione Sammarinese Gioco Calcio</ref>.</p>
<p>Minħabba d-dimensjonijiet u l-popolazzjoni żgħira tal-pajjiż, fejn huwa l-iżgħar pajjiż tal-<ref target="https://mt.wikipedia.org/wiki/UEFA">UEFA</ref>, San Marino huwa wieħed mill-ifqar timijiet nazzjonali kemm teknikament kif ukoll f'termini ta' riżultati fl-Ewropa kif ukoll tad-dinja. Wara tnaqqis stabbli li beda fl-1994, it-tim nazzjonali spiċċa fil-qiegħ tal-<ref target="https://mt.wikipedia.org/wiki/Klassifika_dinjija_tal-FIFA">klassifika tal-FIFA</ref>, fejn attwalment jinsab jaqsam il-203 post mingħajr ebda punt.</p>
<p>L-ewwel logħba uffiċjali li ntlagħbet minn tim minn San Marino kienet telfa ta' 4–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref>, valida għall-<ref target="https://mt.wikipedia.org/wiki/Kampjonati_Ewropej_tal-Futbol_1990">Kampjonati Ewropej 1990</ref>. Preċedentament fl-1986, San Marino kien tilef 1–0 f'logħba ta' ħbiberija kontra t-tim nazzjonali Olimpiku tal-Kanada, minkejja li din ma kinitix ikkunsidrata bħala logħba uffiċjali. Minn mindu għamlu d-debutt kompetittiv tagħhom, San Marino ħa sehem f'kull fażi ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref> u t-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, imma għadu qatt ma rebaħ logħba. L-unika rebħa fl-istorja waslet kontra l-<ref target="https://mt.wikipedia.org/wiki/Tim_nazzjonali_tal-futbol_tal-Liechtenstein">Liechtenstein</ref> bl-iskor ta' 1–0, f'logħba ta' ħbiberija li ntlagħbet fit-28 ta' April 2004.</p>
Storja
<p>Minkejja li l-Federazzjoni tal-Futbol ta' San Marino ġie fundat fl-1931, il-federazzjoni ma kinitx stabillixxiet ruħha bħala tim nazzjoni sa l-1986, meta tim irrappreżenta l-federazzjoni kontra it-tim tal-Kanada ta' l-Olimpjadi f'kampjonat mhux uffiċċjali. San Marino ngħaqad mal-<ref target="https://mt.wikipedia.org/wiki/UEFA">UEFA</ref> u l-<ref target="https://mt.wikipedia.org/wiki/FIFA">FIFA</ref> fl-1988, fejn b'hekk seta' jibda' jipparteċipa fil-komepetizzjonijiet il-kbar. Qabel dan li ġara, plejers minn Sammarinese kienu kkunsidrati bħala plejers Taljani.</p>
<p>L-ewwel logħba internazzjonali ta' San Marino kienet kontra l-<ref target="https://mt.wikipedia.org/wiki/Tim_Nazzjonali_tal-Futbol_ta'_l-Isvizzera">Isvizzera</ref> fl-14 ta' Novembru 1990 fil-fażi ta' kwalifikazzjoni għall-Kampjonati Ewropej ta' l-1992 (<ref target="https://mt.wikipedia.org/wiki/Euro_1992">Euro 1992</ref>). San Marino tilfu 4-0, u tilfu wkoll it-tmien partiti l-oħra. Fil-fatt dan it-tim bata' biex jikseb riżultati tajbin barra minnd darhom fejn kważi f'kull logħba laqqat erba' gowls. San Marino skorja gowl wieħed, <hi rend="italic">penalty</hi> fit-telfa ta' 3-1 kontra r-<ref target="https://mt.wikipedia.org/wiki/Tim_Nazzjonalit_tal-Futbol_tar-Rumanija">Rumanija</ref>, u laqqat total ta' 33 gowl.</p>
<p>Fl-ewwel fażi ta' kwalifikazzjoni, għal San Marino, għat-Tazza tad-Dinja huma kienu ġew fil-grupp kontra l-<ref target="https://mt.wikipedia.org/wiki/Tim_Nazzjonali_tal-Futbol_ta'_l-Ingilterra">Ingilterra</ref>, l-<ref target="https://mt.wikipedia.org/wiki/Tim_Nazzjonali_tal-Futbol_ta'_l-Olanda">Olanda</ref>, in-<ref target="https://mt.wikipedia.org/wiki/Tim_Nazzjonali_tal-Futbol_tan-Norveġja">Norveġja</ref>, il-<ref target="https://mt.wikipedia.org/wiki/Tim_Nazzjonali_tal-Futbol_tal-Polonja">Polonja</ref> u t-<ref target="https://mt.wikipedia.org/wiki/Tim_Nazzjonali_tal-Futbol_tat-Turkija">Turkija</ref>. Fil-logħba tal-ftuħ kontra n-Norveġja huma tilfu 10-0. Il-partita ta' wara provdiet inqas gowls hekk kif in-Norveġiżi rebħu 2-0. It-telfa ta' 4-1 kontra t-Turkija tathom l-ewwel gowl fi-Tazza tad-Dinja, u l-pari ta' 0-0 fil-partita ta' ritorn tathom l-ewwel punt. Fl-aħħar logħba kontra l-Ingilterra, San Marino kisbu r-rekord ta' l-aktar gowl kmieni fl-istorja tat-Tazza tad-Dinja. <ref target="https://mt.wikipedia.org/wiki/Davide_Gualtieri">Davide Gualtieri</ref> skorja l-gowl wara biss 8.3 sekondi wara passaġġ ħażin ta' <ref target="https://mt.wikipedia.org/wiki/Stuart_Pearce">Stuart Pearce</ref>. Il-partita spiċċat b'rebħa għall-Ingliżi, 7-1. San Marino spiċċaw il-kampanja b'punt wieħed u total ta' 44 gowls li laqqtu.</p>
<p>San Marino rebħu s'issa logħba waħda internazzjonali; 1-0 kontra <ref target="https://mt.wikipedia.org/wiki/Tim_Nazzjonali_tal-Futbol_ta'_Liechtenstein">Liechtenstein</ref> f'logħba ta' ħbiberija fl-2004. <ref target="https://mt.wikipedia.org/wiki/Andy_Selva">Andy Selva</ref> skorja l-gowl rebbieħ. L-agħar telfa li ġarrab dan it-tim kienet it-telfa ta' 13-0 kontra l-<ref target="https://mt.wikipedia.org/wiki/Tim_Nazzjonali_tal-Futbol_tal-Ġermanja">Ġermanja</ref> fil-fażi ta' kwalifikazzjoni għall-<ref target="https://mt.wikipedia.org/wiki/Euro_2008">Euro 2008</ref>, fis-6 ta' Settembru 2006.</p>
Grawnd
<p>San Marino jilgħab il-logħob f'daru fil-grawnd "Stadio Olimpico", grawnd li jinsab f'Serravalle u għandu kapaċità ta' 5,387. San Marino lagħab ukoll żewġ partiti ta' daru barra minn daru. Dan kien fil-fażi ta' kwalifikazzjoni, kontra l-<ref target="https://mt.wikipedia.org/wiki/Tim_Nazzjonali_tal-Futbol_ta'_l-Ingilterra">Ingilterra</ref> u l-<ref target="https://mt.wikipedia.org/wiki/Tim_Nazzjonali_tal-Futbol_ta'_l-Olanda">Olanda</ref> fl-1993, meta huma lagħbu fi "Stadio Renato Dall'Ara" f'Bologna.</p>
Reputazzjoni Żgħira
<p>Ir-rekord ta' San Marino jagħtihom reputazzjoni żgħira fil-futbol mondjali. Din ir-repubblika għadha ma rebħitx logħba kompetittiva, bl-unika rebħa tkun il-logħba ta' ħbiberija kontra Liechtenstein fejn kienet spiċċat 1-0. Bl-iżgħar popolazzoni fil-pajjiżi tal-UEFA, ma tantx hemm minn fejn jintagħżlu plejers. Il-plejers huma il-biċċa l-kbira dilettanti, bi plejers bħal <ref target="https://mt.wikipedia.org/wiki/Andy_Selva">Andy Selva</ref> u <ref target="https://mt.wikipedia.org/wiki/Aldo_Simoncini">Aldo Simoncini</ref> li huma professjonali. It-telfa ta' 13-0 kontra l-Ġermanja kien rekord fil-<ref target="https://mt.wikipedia.org/wiki/Kampjonati_Ewropej">Kampjonati Ewropej</ref> u huma laqqtu għaxar gowls oħra f'żewġ okkażjonijiet oħra. </p>
Skwadra attwali
<p>L-iskwadra magħżula għal-logħba ta' <ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2012">kwalifikazzjoni għall-Kampjonati Ewropej 2012</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> fis-6 ta' Settembru 2011.</p>
<p><hi rend="italic">Preżenzi u gowls aġġornati sas-6 ta' Settembru 2011</hi></p>

Rekord kompetittiv
Tazza tad-Dinja
<list type="unordered"><item>1930 sa l-1990 - <hi rend="italic">Ma ħaditx sehem</hi></item>
<item>1994 sa l-2010 - <hi rend="italic">Ma kkwalifikatx</hi></item></list>
<ref target="https://mt.wikipedia.org/wiki/Kampjonati_Ewropej">Kampjonati Ewropej</ref>
<list type="unordered"><item>1960 sa l-1988 - <hi rend="italic">Ma ħaditx sehem</hi></item>
<item>1992 sa l-2012 - <hi rend="italic">Ma kkwalifikatx</hi></item></list>
Riżultanti Importanti
<list type="unordered"><item>16 ta' Settembru 1987 -  <ref target="https://mt.wikipedia.org/wiki/Tim_Nazzjonali_tal-Futbol_tal-Lebanon">Lebanon</ref> 0 - 0 <hi rend="bold">San Marino</hi>  (Logħob Mediterranju)</item></list>
<list type="unordered"><item>10 ta' Marzu 1993 -  <ref target="https://mt.wikipedia.org/wiki/Tim_Nazzjonali_tal-Futbol_tat-Turkija">Turkija</ref> 0 - 0 <hi rend="bold">San Marino</hi>  (Kwalifikazzjoni għat-Tazza tad-Dinja)</item></list>
<list type="unordered"><item>25 ta' April 2001 -  <ref target="https://mt.wikipedia.org/wiki/Tim_Nazzjonali_tal-Futbol_tal-Latvja">Latvja</ref> 1 - 1 <hi rend="bold">San Marino</hi>  (Kwalifikazzjoni għat-Tazza tad-Dinja)</item></list>
<list type="unordered"><item>20 ta' Awwissu 2003 -  <ref target="https://mt.wikipedia.org/wiki/Tim_Nazzjonali_tal-Futbol_ta'_Liechtenstejn">Liechtenstein</ref> 2 - 2 <hi rend="bold">San Marino</hi>  (Logħba ta' Ħbiberija)</item></list>
<list type="unordered"><item>28 ta' April 2004 -  <ref target="https://mt.wikipedia.org/wiki/Tim_Nazzjonali_tal-Futbol_ta'_Liechtenstejn">Liechtenstein</ref> 0 - 1 <hi rend="bold">San Marino</hi>  (Logħba ta' Ħbiberija)</item></list>
Ħoloq esterni
<list type="unordered"><item><ref target="http://www.fsgc.sm/">Sit uffiċjali</ref></item>
<item><ref target="http://www.rsssf.com/tabless/sanm-intres.html">Arkivju tar-riżultati internazzjonali mill-1986</ref> fuq RSSSF</item>
<item><ref target="http://www.rsssf.com/miscellaneous/sanm-recintlp.html">Arkivju tad-dehriet u l-gowls</ref> fuq RSSSF</item></list>
</text></body></html>