<html><body><text id="wikipedia_mt_wikipedia_org__5386.html" ns="0" revid="231707" sourceurl="https://mt.wikipedia.org/wiki/Japok" title="Japok" type="wikipedia">Japok

<p>Il-<ref target="https://mt.wikipedia.org/wiki/Japok">Japok</ref> jew l-<ref target="https://mt.wikipedia.org/wiki/Opossum_tal-ilma">Opossum tal-ilma</ref>, magħruf xjentifikament bħala <hi rend="italic"><ref target="https://mt.wikipedia.org/wiki/Chironectes_minimus">Chironectes minimus</ref></hi>, huwa mammiferu marsupjal l-uniku membru tal-ordni <hi rend="bold">Chironectes</hi>, ikklassifikat fit-tribù <ref target="https://mt.wikipedia.org/wiki/Didelphini">Didelphini</ref>, tal-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Didelphidae">Didelphidae</ref> (<ref target="https://mt.wikipedia.org/wiki/Didelfidu">didelfidu</ref>), fl-ordni <ref target="https://mt.wikipedia.org/wiki/Didelphimorphia">Didelphimorphia</ref> (<ref target="https://mt.wikipedia.org/wiki/Didelfimorfju">didelfimorfju</ref>), nattiv tal-kontinenti <ref target="https://mt.wikipedia.org/wiki/Amerika">Amerikani</ref> mifrux fin-Nofsinhar tal-kontinent tal-<ref target="https://mt.wikipedia.org/wiki/Amerika_ta'_fuq">Amerika ta' fuq</ref>, fl-<ref target="https://mt.wikipedia.org/wiki/Amerika_ċentrali">Amerika ċentrali</ref> u fit-Tramuntana tal-kontinent tal-<ref target="https://mt.wikipedia.org/wiki/Amerika_ta'_isfel">Amerika ta' isfel</ref>, b'xi popolazzjonijiet iżolati li jinsabu lejn ix-xlokk tal-istess kontinent.</p>
<p>Dan l-<ref target="https://mt.wikipedia.org/wiki/Opossum">opossum</ref> huwa marsupjal li huwa addattat għall-ħajja semi-akwatika (addattat għal ħajja fuq l-art kif ukoll fl-ilma), huwa uniku fost il-marsupjali billi meta jħossu mhedded jaħrab fl-ilma, li huwa ambjent addattat ħafna għal din l-ispeċi.</p>
Deskrizzjoni
<p>Ġeneralment l-<ref target="https://mt.wikipedia.org/wiki/Opossum_tal-ilma">Opossum tal-ilma</ref> jkollu l-pil fin u folt, irħamat ta' lewn griż bl-iswed. Il-<ref target="https://mt.wikipedia.org/wiki/Japok">Japok</ref> adult jikber bejn 27 u 40 ċentimetru, id-denb li jkun ġeneralment ftit itwal mill-ġisem ikun minn 31 sa 43 ċentimetru.</p>
<p>Il-marsupju huwa partikolarità interessanti fil-fiżjoloġija tal-<ref target="https://mt.wikipedia.org/wiki/Japok">Japok</ref>. Dan huwa preżenti u ferm żviluppat kemm fil-mara kif ukoll fir-raġel. Fiż-żewġ sessi ukoll dan il-marsupju huwa mgħammar b'muskolu sabiex ikun jista' jingħalaq. Fil-mara,meta jingħalaq lanqas l-arja ma tgħaddi u b' hekk tkun tista' tinżel fl-ilma anke meta jkollha l-frieħ. Fir-raġel dan qiegħed hemm biex jipproteġi l-iskrotu (<hi rend="bold">"scrotum"</hi>) jonkella l-borża fejn ikun hemm it-testikoli u jingħalaq meta dan il-marsupjal ikun qiegħed jiġri jew meta jkun qiegħed taħt l-ilma, għelkemm dan mhuwiex b'saħħtu daqs tal-mara.</p>
Dieta
<p>L-<ref target="https://mt.wikipedia.org/wiki/Opossum_tal-ilma">Opossum tal-ilma</ref> huwa annimal <ref target="https://mt.wikipedia.org/wiki/Karnivoru">karnivoru</ref> speċjalizzat b'dieta <ref target="https://mt.wikipedia.org/wiki/Pixxivoru">pixxivora</ref>, dieta li tikkonsisti prinċipalment minn ħut, gambli u krustaċi tal-ilma ħelu (li dan jaqbad bl-idejn sensittivi tiegħu), għalkemm żrinġijiet, frott u possibilment xi ħaxix tal-ilma, huma inklużi fid-dieta ukoll.  </p>
Distribuzzjoni
<p><hi rend="italic"><ref target="https://mt.wikipedia.org/wiki/Chironectes_minimus">Chironectes minimus</ref></hi> għalkemm għandu distribuzzjoni vasta ma' bosta pajjiżi huwa marsupjal ikklassifikat bħala mhux komuni jew rari u jiddependi ħafna fuq l-ambjent tax-xmajjar, tal-għadajjar u artijiet misgħtadra (<hi rend="bold">"wetlands"</hi>). Il-firxa tal-<ref target="https://mt.wikipedia.org/wiki/Japok">Japok</ref> tibda mill-<ref target="https://mt.wikipedia.org/wiki/Messiku">Messiku</ref> fil-kontinent tal-<ref target="https://mt.wikipedia.org/wiki/Amerika_ta'_fuq">Amerika ta' fuq</ref> sa fil-Grigal tal-<ref target="https://mt.wikipedia.org/wiki/Arġentina">Arġentina</ref> u fix-Xlokk tal-Brażil fil-kontinent tal-<ref target="https://mt.wikipedia.org/wiki/Amerika_ta'_isfel">Amerika ta' isfel</ref>. </p>
<p>Dan il-marsupjal huwa preżenti fl-<ref target="https://mt.wikipedia.org/wiki/Arġentina">Arġentina</ref>, fil-<ref target="https://mt.wikipedia.org/wiki/Beliże">Beliże</ref>, fil-<ref target="https://mt.wikipedia.org/wiki/Bolivja">Bolivja</ref>, fil-<ref target="https://mt.wikipedia.org/wiki/Brażil">Brażil</ref>, fl-<ref target="https://mt.wikipedia.org/wiki/Ekwador">Ekwador</ref>, f'<ref target="https://mt.wikipedia.org/wiki/El_salvador">El salvador</ref>, fil-<ref target="https://mt.wikipedia.org/wiki/Gujana">Gujana</ref>, fil-<ref target="https://mt.wikipedia.org/wiki/Gujana_Franċiża">Gujana Franċiża</ref>, fil-<ref target="https://mt.wikipedia.org/wiki/Gwatemala">Gwatemala</ref>, fil-<ref target="https://mt.wikipedia.org/wiki/Messiku">Messiku</ref>, fin-<ref target="https://mt.wikipedia.org/wiki/Nikaragwa">Nikaragwa</ref>, fil-<ref target="https://mt.wikipedia.org/wiki/Kolombja">Kolombja</ref>, fil-<ref target="https://mt.wikipedia.org/wiki/Kosta_Rika">Kosta Rika</ref>, fil-<ref target="https://mt.wikipedia.org/wiki/Ħonduras">Ħonduras</ref>, f'<ref target="https://mt.wikipedia.org/wiki/Panama">Panama</ref>, fil-<ref target="https://mt.wikipedia.org/wiki/Paragwaj">Paragwaj</ref>, fil-<ref target="https://mt.wikipedia.org/wiki/Peru">Peru</ref>, fis-<ref target="https://mt.wikipedia.org/wiki/Surinam">Surinam</ref> u fil-<ref target="https://mt.wikipedia.org/wiki/Venezwela">Venezwela</ref>.</p>
Riproduzzjoni
<p>L-<ref target="https://mt.wikipedia.org/wiki/Opossum_tal-ilma">Opossum tal-ilma</ref> huwa kapaċi jirriproduċi kemm il-darba fis-sena, biss fil-<ref target="https://mt.wikipedia.org/wiki/Brażil">Brażil</ref> huwa rrapurtat li ħafna drabi t-twelid isir f' Diċembru u f'Jannar għalkemm xi uħud minn nisa nstabu bil-frieħ żgħar tat-twelid fi Frar ukoll. L-imġiba qabel it-tgħammir tinkludi għaqda akbar jew aktar fil-qrib bejn ir-raġel u l-mara. Ir-raġel jibda jdur madwar il-mara u jiġri warajha l-ħin kollu u l-kuntatt orali mal-ġenitali ġie osservat ta' sikwit. </p>
<p>Il-boton ġeneralment ikun magħmul minn 1 sa ħamest ifrieħ, ta' 22 ġurnata wara t-twelid jisponta l-ewwel pil, ta' 28 ġurnata toħroġ il-pigmentazzjoni (kulur fil-ġilda) u ta' 34 ġurnata jibdew jidhru il-faxxex fil-pil, tipiċi ta' din l-i<ref target="https://mt.wikipedia.org/wiki/Speċi">speċi</ref>. L-għajnejn jinfetħu ta' 38 ġurnata u ta' 40 ġurnata l-frieħ ikunu kbar wisq għall-marsupju tal-omm u filwaqt li rashom tibqa' dieħla ġewwa ġisimhom tibda ħierġa parti minnu 'l barra. Ħalqhom jinqala' minn mal-beżżula ta' madwar 48 ġurnata, għalkemm xorta waħda jibqgħu jerdgħu l-ħalib, jorqdu ħdejn ommhom fil-bejta u xi kultant jaqbdu ma' dahra.    </p>
Klassifikazzjoni
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Didelphimorphia">Didelphimorphia</ref>
<list type="unordered"><item><ref target="https://mt.wikipedia.org/wiki/Superfamilja">Superfamilja</ref> <ref target="https://mt.wikipedia.org/wiki/Didelphoidea">Didelphoidea</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Didelphidae">Didelphidae</ref>
<list type="unordered"><item><ref target="https://mt.wikipedia.org/wiki/Sottofamilja">Sottofamilja</ref> <ref target="https://mt.wikipedia.org/wiki/Didelphinae">Didelphinae</ref>
<list type="unordered"><item><ref target="https://mt.wikipedia.org/wiki/Tribù">Tribù</ref> <ref target="https://mt.wikipedia.org/wiki/Didelphini">Didelphini</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Chironectes">Chironectes</ref></hi>
<list type="unordered"><item><ref target="https://mt.wikipedia.org/wiki/Japok">Japok</ref> jew <ref target="https://mt.wikipedia.org/wiki/Opossum_tal-ilma">Opossum tal-ilma</ref>, <hi rend="italic"><ref target="https://mt.wikipedia.org/wiki/Chironectes_minimus">Chironectes minimus</ref></hi>
<list type="unordered"><item><ref target="https://mt.wikipedia.org/wiki/Sottospeċi">Sottospeċi</ref>
<list type="unordered"><item><hi rend="italic"><ref target="https://mt.wikipedia.org/wiki/Chironectes_minimus_argyrodytes">Chironectes minimus argyrodytes</ref></hi> (Dickey,1928)</item>
<item><hi rend="italic"><ref target="https://mt.wikipedia.org/wiki/Chironectes_minimus_langsdorffi">Chironectes minimus langsdorffi</ref></hi> (Boitard,1845)</item>
<item><hi rend="italic"><ref target="https://mt.wikipedia.org/wiki/Chironectes_minimus_minimus">Chironectes minimus minimus</ref></hi> (Zimmermann,1780)</item>
<item><hi rend="italic"><ref target="https://mt.wikipedia.org/wiki/Chironectes_minimus_panamensis">Chironectes minimus panamensis</ref></hi> (Goldman,1914)</item></list></item></list></item></list></item></list></item></list></item></list></item></list></item></list></item></list>
Referenzi
<list type="unordered"><item>Marshall, Larry G. (1978). Mammalian Species No. 109, American Society of Mammalogists, pp 1-6.</item>
<item>Nowak, Ronald M. and Paradiso, John L. (1983). Walker's Mammals of the World Vol.1, 4th edition, The Johns Hopkins University Press, Baltimore and London.</item>
<item>Gardner, Alfred (November 16, 2005). Wilson, D. E., and Reeder, D. M. (eds) Mammal Species of the World, 3rd edition, Johns Hopkins University Press. <ref target="https://mt.wikipedia.org/wiki/Special:BookSources/0801882214">ISBN 0-801-88221-4</ref></item>
<item><ref target="http://paleodb.org/cgi-bin/bridge.pl">The Paleobiology Database</ref>.</item></list>
Ħoloq/Linkijiet Esterni
<list type="unordered"><item>New World Marsupial Specialist Group 1996.<ref target="http://www.iucnredlist.org/search/details.php/4671/all">Chironectes minimus</ref> In: IUCN 2006. 2006 IUCN Red List of Threatened Species. Downloaded on 19 January 2007.</item>
<item><ref target="http://animaldiversity.ummz.umich.edu/site/accounts/information/Metachirus_nudicaudatus.html">Animal Diversity Web: informazjoni dwar <hi rend="italic">Chironectes minimus</hi>.</ref></item>
<item><ref target="http://www.webcitation.org/query?id=1256601206076925&amp;url=www.geocities.com/mammal_taxonomy/nederlands2.html">Tassonomija tal-Mammiferi</ref>.</item></list></text></body></html>