<html><body><text id="wikipedia_mt_wikipedia_org__16659.html" ns="0" revid="271508" sourceurl="https://mt.wikipedia.org/wiki/Filosofija" title="Filosofija" type="wikipedia">Filosofija
<figure><caption><hi rend="italic"><ref target="https://mt.wikipedia.org/wiki/L-Iskola_ta'_Ateni">L-Iskola ta' Ateni</ref></hi> (1509-1510), jew bit-Taljan <hi rend="italic">Scuola di Atene</hi> - <ref target="https://mt.wikipedia.org/wiki/Affresk">affresk</ref> tal-artist Taljan <ref target="https://mt.wikipedia.org/wiki/Raffaello_Sanzio">Raffaello Sanzio</ref>.</caption></figure>
<p>Il-<hi rend="bold">Filosofija</hi> hi l-istudju ta' problemi ġenerali u fundamentali, bħal dawk marbutin mal-<ref target="https://mt.wikipedia.org/wiki/Ontoloġija">eżistenza</ref>, l-<ref target="https://mt.wikipedia.org/wiki/Epistemoloġija">għarfien</ref>, il-valuri, ir-raġuni, il-<ref target="https://mt.wikipedia.org/wiki/Filosofija_tal-menti">menti</ref> (il-moħħ), u l-<ref target="https://mt.wikipedia.org/wiki/Lingwa">lingwa</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-filosofija tiddistingwi ruħha minn metodi oħrajn li jindirizzaw l-istess problemi bil-mod kritiku u ġeneralment sistematiku tagħha, u mid-dipendenza tagħha fuq l-<ref target="https://mt.wikipedia.org/wiki/Ir-raġuni">argumentazzjoni razzjonali</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-kelma "filosofija" ġejja mill-Grieg - φιλοσοφία (<hi rend="italic">philosophia</hi>), li litteralment tfisser "imħabba għall-għerf".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Etimoloġija
<p>Ara <ref target="https://mt.wikipedia.org/wiki/Metafilosofija">Metafilosofija</ref>
L-introduzzjoni tat-termini "filosfu" u "filosofija" hi attribwita lill-ħassieb Grieg <ref target="https://mt.wikipedia.org/wiki/Pitagora">Pitagora</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> L-attribuzzjoni hi magħduda li hi bbażata fuq silta minn xogħol illum mitluf ta' Herakleides Pontikos, dixxiplu ta' <ref target="https://mt.wikipedia.org/wiki/Aristotli">Aristotli</ref>. Ix-xogħol hu meqjus parti minn korp wiesa' ta' leġġendi ta' Pitagora. "Filosfu" kienet meqjusa kelma li tikkuntrasta ma' "<ref target="https://mt.wikipedia.org/wiki/Sofist">sofist</ref>" (minn <hi rend="italic">sophoi</hi>). Sofisti li kienu jivvjaġġaw, jew "għorrief", kienu importanti fil-<ref target="https://mt.wikipedia.org/wiki/Greċja_klassika">Greċja klassika</ref>, ħafna drabi jaqilgħu l-għajxien tagħhom bħala għalliema, filwaqt li l-filosfi kienu "maħbubin tal-għerf" u mhux <ref target="https://mt.wikipedia.org/wiki/Professjonist">professjonisti</ref>.</p>
<p>Filwaqt li l-filosofija kienet tfisser kwalunkwe tfittxija għall-għerf, il-qasam ittrattat mill-filosofija naqas biż-żmien.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-columbia-9">[9]</ref> Meta beda jkun hemm iktar qbil dwar il-fatti, it-terminu <ref target="https://mt.wikipedia.org/wiki/Filosofija_naturali">filosofija naturali</ref> beda jinbidel f'dawk imsejħin ix-xjenzi, bħall-<ref target="https://mt.wikipedia.org/wiki/Fiżika">fiżika</ref>, il-<ref target="https://mt.wikipedia.org/wiki/Kimika">kimika</ref> u l-<ref target="https://mt.wikipedia.org/wiki/Bijoloġija">bijoloġija</ref>.<ref target="https://mt.wikipedia.org/wiki/Il-Paġna_prinċipali#cite_note-columbia-9">[9]</ref> Il-<ref target="https://mt.wikipedia.org/wiki/Psikoloġija">psikoloġija</ref>, <ref target="https://mt.wikipedia.org/wiki/Xjenza_soċjali">xjenza soċjali</ref>, bdiet tiġi kkunsidrata xjenza separata mill-filosofija fis-<ref target="https://mt.wikipedia.org/wiki/Seklu_XX">seklu għoxrin</ref>.<ref target="https://mt.wikipedia.org/wiki/Il-Paġna_prinċipali#cite_note-columbia-9">[9]</ref></p>
Fergħat tal-filosofija
<p>L-oqsma ewlenin tal-istudju tal-filosofija jinkludu l-epistemoloġija, il-loġika, il-metafiżika, l-etika u l-estetika.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
L-Epistemoloġija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Epistemoloġija">Epistemoloġija</ref></hi>.
<p>L-epistemoloġija tittratta n-natura u l-iskop tal-għarfien, bħar-relazzjoni bejn il-<ref target="https://mt.wikipedia.org/wiki/Verità">verità</ref>, it-<ref target="https://mt.wikipedia.org/wiki/Twemmin">twemmin</ref>, u <ref target="https://mt.wikipedia.org/wiki/Teorija_tal-ġustifikazzjoni">teoriji tal-ġustifikazzjoni</ref>.</p>
<p>Ix-<ref target="https://mt.wikipedia.org/wiki/Xettiċiżmu">xettiċiżmu</ref> hu l-pożizzjoni li tqajjem mistoqsijiet dwar il-ġustifikazzjoni ta' kwalunkwe verità. It-<ref target="https://mt.wikipedia.org/wiki/Trilemma_ta'_Münchhausen">Trilemma ta' Münchhausen</ref> tgħid li t-tliet għażliet biex biex wieħed jipprova bis-sod  kwalunkwe verità m'humhiex sodisfaċenti. L-ewwel metodu hu l-<ref target="https://mt.wikipedia.org/wiki/Argument_tar-rigress">argument tar-rigress</ref> fejn, b'<ref target="https://mt.wikipedia.org/wiki/Rigress_infinit">rigress infinit</ref>, kull prova tiġi bżonn iktar provi. L-<ref target="https://mt.wikipedia.org/wiki/Infinitiżmu">infinitiżmu</ref> jsostni li din il-katina tista' ma tieqaf qatt. Metodu ieħor hul-<ref target="https://mt.wikipedia.org/wiki/Fondazzjonaliżmu">fondazzjonaliżmu</ref>, fejn il-ġustifikazzjoni eventwalment isserraħ fuq <ref target="https://mt.wikipedia.org/wiki/Twemmin_bażiku">twemmin bażiku</ref> jew <ref target="https://mt.wikipedia.org/wiki/Assjomi">assjomi</ref> mhux ippruvati. L-<ref target="https://mt.wikipedia.org/wiki/Atomiżmu_loġiku">atomiżmu loġiku</ref> jsostni li hemm "fatti" loġiċi (jew "atomi") li ma jistgħux jinqasmu f'biċċiet iżgħar. It-tielet metodu ta' ġustifikazzjoni jinvolvi <ref target="https://mt.wikipedia.org/wiki/Raġunament_cirkolari">raġunament cirkolari</ref>, fejn it-teorija u l-prova jsostnu lil xulxin. Il-<ref target="https://mt.wikipedia.org/wiki/Koerentiżmu">koerentiżmu</ref> isostni li twemmin huwa [ġustifikat jekk ikun koerenti ma' sistema iktar wiesa' ta' twemmin. B'mod iktar speċifiku, il-<ref target="https://mt.wikipedia.org/wiki/It-teorija_tal-koerenza_tal-verità">it-teorija tal-koerenza tal-verità</ref> tafferma li dak li hu minnu hu dak li jikkoera ma' xi ġabra speċifika ta' propożizzjonijiet.</p>
<p>Ir-<ref target="https://mt.wikipedia.org/wiki/Razzjonaliżmu">Razzjonaliżmu</ref> jemfasizza r-raġuni bħala l-għajn tal-għarfien. L-<ref target="https://mt.wikipedia.org/wiki/Empiriċiżmu">Empiriċiżmu</ref> huwa l-emfażi fuq evidenza osservata permezz tas-sensi bħala s-sors tal-għarfien.</p>
Il-Loġika
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Loġika">Loġika</ref></hi>.
<p>Il-loġika hi l-istudju tal-prinċipji ta' konklużjonijiet (inferenzi) validi u ta' raġunament korrett. Illum is-suġġett tal-loġika għandu żewġ oqsma vasti: il-<ref target="https://mt.wikipedia.org/wiki/Loġika_matematika">loġika matematika</ref> (loġika simbolika formali) u dik imsejħa l-<ref target="https://mt.wikipedia.org/wiki/Loġika_filosofika">loġika filosofika</ref>. F'<ref target="https://mt.wikipedia.org/wiki/Raġunament_deduttiv">raġunament deduttiv</ref>,  <ref target="https://mt.wikipedia.org/wiki/Argument_(loġika)">argument</ref> jinbena billi jiġi muri li xi konklużjoni loġika tiżvolġi b'mod naturali minn sett ta' ċerti premessi. Argument bħal dan jissejjaħ <ref target="https://mt.wikipedia.org/wiki/Silloġiżmu">silloġiżmu</ref>. Argument jissejjaħ <ref target="https://mt.wikipedia.org/wiki/Validu">validu</ref> jekk il-konklużjoni tiegħu tassew titwassal mill-premessi tiegħu, kemm jekk il-premessi huma veri jew le, filwaqt li argument jagħmel sens jekk il-premessi li minnu ħareġ huma veri. Konklużjonijiet minn premessi jirrikjedu r-<ref target="https://mt.wikipedia.org/wiki/Regoli_tal-inferenza">regoli tal-inferenza</ref>, bħal, eżempju, l-iktar metodu popolari, il-<ref target="https://mt.wikipedia.org/wiki/Modus_ponens">modus ponens</ref>. <ref target="https://mt.wikipedia.org/wiki/Loġika_propożizzjonali_sempliċi">Loġika propożizzjonali sempliċi</ref> tinvolvi konklużjonijiet minn <ref target="https://mt.wikipedia.org/wiki/Prepożizzjoni">prepożizzjonijiet</ref>, li huma <ref target="https://mt.wikipedia.org/wiki/Dikjarazzjoni_(logika)">dikjarazzjonijiet</ref> li jistgħu ikunu kemm veri jew foloz. Il-<ref target="https://mt.wikipedia.org/wiki/Loġika_tal-predikat">Loġika tal-predikat</ref> tittratta konklużjonijiet minn <ref target="https://mt.wikipedia.org/wiki/Varjabbli_(matematika)">varjabbli</ref> li jridu jiġu kkwalifikati minn <ref target="https://mt.wikipedia.org/wiki/Kkwantifikazzjoni">ikkwantifikaturi</ref> meta huma veri u meta huma foloz. <ref target="https://mt.wikipedia.org/wiki/Raġunament_induttiv">Raġunament induttiv</ref> iwassal għal konklużjonijiet u ġeneralizzazzjonijiet ibbażati fuq <ref target="https://mt.wikipedia.org/wiki/Raġunament_probabilistiku">raġunament probabilistiku</ref>.</p>
Il-Metafiżika
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Metafiżika">Metafiżika</ref></hi>.
<p>Il-metafiżika tittratta temi dwar ir-<ref target="https://mt.wikipedia.org/wiki/Realtà">realtà</ref>, bħall-<ref target="https://mt.wikipedia.org/wiki/Eżistenza">eżistenza</ref>, ir-relazzjoni bejn il-menti (il-moħħ) u l-ġisem, l-<ref target="https://mt.wikipedia.org/wiki/Oġġett_(filosofija)">oġġetti</ref> u l-<ref target="https://mt.wikipedia.org/wiki/Karatteristika_(filosofija)">karatteristiċi</ref>, avvenimenti and l-kawżalità. Friegħi oħra tradizzjonali tal-metafiżika huma l-<ref target="https://mt.wikipedia.org/wiki/Kożmoloġija">kożmoloġija</ref> u l-<ref target="https://mt.wikipedia.org/wiki/Ontoloġija">ontoloġija</ref>.</p>
<p>L-<ref target="https://mt.wikipedia.org/wiki/Idealiżmu">Idealiżmu</ref> hu l-twemmin li r-realtà hi fundamentalment mibnija mill-menti, jew inkella li hi immaterjali, filwaqt li r-<ref target="https://mt.wikipedia.org/wiki/Realiżmu_filosofiku">realiżmu</ref> jsostni li r-realtà, jew għallinqas partijiet minnha, teżisti indipendentement mill-menti. Il-<ref target="https://mt.wikipedia.org/wiki/Partikolari">partikolari</ref> huma dawk l-oġġetti magħduda li jeżistu fi spazju u ħin, bil-maqlub ta' <ref target="https://mt.wikipedia.org/wiki/Oġġett_astratt">astratti</ref>, bħan-numri. L-<ref target="https://mt.wikipedia.org/wiki/Universali_(filosofija)">universali</ref> huma karatteristiċi ta' partikolari multipli, bħall-ħmura, jew il-ġeneru. It-tip ta' eżistenza ta' universali u oġġetti astratti hi dibattibbli. Ir-realiżmu huwa kultant użat biex isostni l-eżistenza ta' dawn tal-aħħar, filwaqt li n-<ref target="https://mt.wikipedia.org/wiki/Nominaliżmu">nominaliżmu</ref> huwa kultant użat biex jissimbolizza ċ-ċaħda tal-universali, l-astratti, jew it-tnejn.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-<ref target="https://mt.wikipedia.org/wiki/Kunċettwaliżmu">kunċettwaliżmu</ref> jsostni li l-universali jeżistu, iżda jeżistu biss fi ħdan il-perċezzjoni tal-moħħ.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Il-mistoqsija dwar jekk l-<ref target="https://mt.wikipedia.org/wiki/Eżistenza">eżistenza</ref> hijiex <ref target="https://mt.wiktionary.org/wiki/karatteristika">karatteristika</ref> ilha tiġi diskussa mill-bidu tal-perjodu Modern. L-<ref target="https://mt.wikipedia.org/wiki/Essenza">essenza</ref> hi l-ġabra tal-attributi li jagħmlu oġġett dak li fundamentalment hu u li mingħajrhom jitlef l-<ref target="https://mt.wikipedia.org/wiki/Identità_personali_(filosofija)">identità</ref> tiegħu. L-essenza tikkuntrasta mal-<ref target="https://mt.wikipedia.org/wiki/Aċċident_(filosofija)">aċċident</ref>: karatteristika li s-sustanza għandha b'mod <ref target="https://mt.wikipedia.org/wiki/Kontinġenza_metafiżika">kontinġenti</ref> u li mingħajra s-sustanza xorta tista' żżom l-identità tagħha.</p>


Ara wkoll
<list type="unordered"><item><ref target="https://mt.wikipedia.org/wiki/Filosofija_f'Malta">Filosofija f'Malta</ref></item></list>
</text></body></html>