<html><body><text id="wikipedia_mt_wikipedia_org__6547.html" ns="0" revid="270766" sourceurl="https://mt.wikipedia.org/wiki/Luke_Dimech" title="Luke Dimech" type="wikipedia">Luke Dimech
<p><hi rend="bold">Luke Dimech</hi> (<ref target="https://mt.wikipedia.org/wiki/Belt_Valletta">Valletta</ref>, <ref target="https://mt.wikipedia.org/wiki/11_ta'_Jannar">11 ta' Jannar</ref> <ref target="https://mt.wikipedia.org/wiki/1977">1977</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref>.</p>
Karriera
1995–2003
<p>Dimech beda l-karriera tiegħu ma' <ref target="https://mt.wikipedia.org/wiki/Sliema_Wanderers_FC">Sliema Wanderers</ref>. L-ewwel staġun ta' Luke kien wieħed sodisfaċenti hekk kif spiċċa rebbieħ tal-<ref target="https://mt.wikipedia.org/wiki/Premier_League_Malti">Premier League Malti</ref>. Luke qatta' seba' staġuni mal-klabb u rnexxielu jistabilixxi lilu nnifsu mat-tim nazzjonali fl-1999. Dimech għamel total ta' 133 dehra u skorja tliet darbiet għall-klabb.</p>
<p>Wara prestazzjonijiet tajba, Luke Dimech ittrasferixxa l-<ref target="https://mt.wikipedia.org/wiki/Irlanda">Irlanda</ref> sabiex jilgħab mat-tim ta' <ref target="https://mt.wikipedia.org/wiki/Shamrock_Rovers_FC">Shamrock Rovers</ref> għal staġun, fejn għamel sittax-il dehra, imma wara li tilef postu mat-tim, huwa ħalla lill-klabb.</p>
<p>Lura Malta, Dimech lagħab mat-tim ta' <ref target="https://mt.wikipedia.org/wiki/Birkirkara_FC">Birkirkara</ref> fl-2003 fejn għamel 10 dehriet.</p>
2003–2008
<p>Staġun tajjeb fil-kampjonat Malti, tat lil Luke trasferiment ieħor, din id-darba mat-tim Ingliż ta' <ref target="https://mt.wikipedia.org/wiki/Mansfield_Town_FC">Mansfield Town</ref> f'Awwissu tal-2003. Għall-ewwel Luke iffirma kuntratt ta' sena, imma lejn tmiem l-istaġun 2003–04, grazzi għall-prestazzjonijiet tiegħu, Dimech estenda għal sena oħra l-kuntratt tiegħu minkejja li Mansfield Town kien tilfu l-<hi rend="italic">play-off</hi> finali għall-promozzjoni għal <ref target="https://mt.wikipedia.org/wiki/Football_League_One">League One</ref> wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref> kontra <ref target="https://mt.wikipedia.org/wiki/Huddersfield_Town_FC">Huddersfield Town</ref>.</p>
<p>It-tieni staġuni ta' Dimech mat-tim Ingliż kompla fuq l-istess linja li biha spiċċa l-istaġun ta' qabel u kien pedina fundamentali fil-qalba tad-difiża u ssiġilla postu mal-ewwel tim. Però fit-tieni nofs tal-istaġun sofra minn forma fqira u ma baqax aktar l-ewwel għażla tal-kowċ <ref target="https://mt.wikipedia.org/wiki/Carlton_Palmer">Carlton Palmer</ref>, u l-kuntratt ta' Dimech ġie mħassar fi tmiem l-istaġun 2004–05. F'żewġ staġuni ma' Mansfield Town, Luke lagħab 45 loggħba u skorja gowl wieħed.</p>
<p>Minħabba li kien bla kuntratt, f'Lulju tal-2005 ingħaqad ma' <ref target="https://mt.wikipedia.org/wiki/Chester_City_FC">Chester City</ref> f'kuntratt ta' sena. Dimech reġa' ngħaqad mill-ġdid mal-kowċ preċedenti li kellu f'Mansfield, <ref target="https://mt.wikipedia.org/wiki/Keith_Curle">Keith Curle</ref>, u fl-iskwadra sab ukoll lil <ref target="https://mt.wikipedia.org/wiki/David_Artell">David Artell</ref>, li kien ukoll ma' Dimech fit-tim ta' Mansfield. Luke kien plejer regulari fit-tim ta' Chester City, u dehra 30 darba matul l-istaġun 2005–06.</p>
<p>Wara l-esperjenza ma' żewġ klabbs Ingliżi, Dimech reġa' lura Malta fl-2006 u ssieħeb ma' <ref target="https://mt.wikipedia.org/wiki/Marsaxlokk_FC">Marsaxlokk</ref>. Fl-assenza ta' <ref target="https://mt.wikipedia.org/wiki/Carlo_Mamo">Carlo Mamo</ref>, hu ngħata l-faxxa ta' <ref target="https://mt.wikipedia.org/wiki/Kaptan_(futbol)">kaptan</ref> għal dak l-istaġun. Ma' Marsaxlokk rebaħ il-kampjonat, l-ewwel wieħed fl-istorja tal-klabb. Hu ddeċieda li ma' jerġax iġedded il-kuntratt tiegħu u b'hekk fittex klabb fl-<ref target="https://mt.wikipedia.org/wiki/Ewropa">Ewropa</ref>, u dan sabu fl-<ref target="https://mt.wikipedia.org/wiki/Ingilterra">Ingilterra</ref>.</p>
<p>Fid-19 ta' Lulju 2007, Luke iffirma kuntratt ta' sena mat-tim tal-<ref target="https://mt.wikipedia.org/wiki/Football_League_Two">League Two</ref>, <ref target="https://mt.wikipedia.org/wiki/Macclesfield_Town_FC">Macclesfield Town</ref>, fejn reġa' ngħaqad mal-plejer <ref target="https://mt.wikipedia.org/wiki/Carl_Regan">Carl Regan</ref> li kien jilgħab ma' Dimech fit-tim ta' <ref target="https://mt.wikipedia.org/wiki/Chester_City_FC">Chester City</ref>.</p>
<p>Dimech iddebutta ma' Macclesfield Town fil-partita tal-ftuħ ta' League Two barra minn darhom kontra <ref target="https://mt.wikipedia.org/wiki/Bradford_City_FC">Bradford City</ref> fil-11 ta' Awwissu 2007, fejn il-logħba spiċċat pari ta' 1–1. Tliet ijiem wara Luke lagħab l-ewwel loggħba tiegħu ġewwa darhom f'partita valida mill-ewwel rawnd tal-<ref target="https://mt.wikipedia.org/wiki/Football_League_Cup">Football League Cup</ref> kontra <ref target="https://mt.wikipedia.org/wiki/Leeds_United_FC">Leeds United</ref>, fejn Leeds United ħarġu rebbieħa grazzi għall-gowl fit-78 minuta ta' <ref target="https://mt.wikipedia.org/wiki/Ian_Westlake">Ian Westlake</ref>.</p>
<p>Fil-31 ta' Jannar 2008, il-koppja difensiva ta' Dimech u Carl Regan intemmet hekk kif dan tal-aħħar ingħaqad ma' <ref target="https://mt.wikipedia.org/wiki/Milton_Keynes_Dons_FC">Milton Keynes Dons</ref>. Postu ħadu <ref target="https://mt.wikipedia.org/wiki/Sean_Hessey">Sean Hessey</ref> li ngħaqad mal-klabb taħt self minn Chester City. Fit-18 ta' Mejju 2008, ġie mħabbar li Dimech flimkien ma' erba plejers oħra ta' Macclesfield Town ma ġewx offruti kuntratti ġodda.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
2008–preżent
<p>Mingħajr kuntratt, fis-sajf tal-2008 Dimech ingħaqad mat-tim Malti rebbieħ tal-aħħar kampjonat, <ref target="https://mt.wikipedia.org/wiki/Valletta_FC">Valletta FC</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Nhar l-24 ta' Mejju 2010, wara inċident li nqala' fil-konfront kontra <ref target="https://mt.wikipedia.org/wiki/Sliema_Wanderers_FC">Sliema Wanderers</ref>, il-kuntratt tiegħu ġie mħassar. Matul din il-partita, fi tmiem l-ewwel taqsima, Dimech ġie mkeċċi wara li deher jinża' l-flokk u jitfgħu mal-art, qalb ibbujar mill-partitarji.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Qabel ma suċċessivament tħassarlu l-kuntratt, Dimech ġie sospiż mill-klabb.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Aktar tard, ippubblika apoloġija fuq is-sit uffiċjali tal-klabb fejn skuża ruħu tal-aġir tiegħu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>F'Awwissu tal-2010, iffirma mal-klabb Ċiprijott ta' <ref target="https://mt.wikipedia.org/wiki/AEK_Larnaca">AEK Larnaca</ref> fejn ingħaqad mill-ġdid mal-kowċ <ref target="https://mt.wikipedia.org/wiki/Tom_Caanen">Tom Caanen</ref> li kien kowċ tat-tim Belti fl-istaġun preċedenti.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Internazzjonali
<p>Luke huwa plejer regulari tat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali Malti</ref> fejn għamel madwar ħamsin apparenza u skorja gowl kontra <ref target="https://mt.wikipedia.org/wiki/Tim_nazzjonali_tal-futbol_ta'_Ċipru">Ċipru</ref> fit-30 ta' April 2003. Id-debutt tiegħu kien fit-28 ta' April 1999, meta lagħab kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżlanda">Iżlanda</ref>. Mal-ħatra ta' <ref target="https://mt.wikipedia.org/wiki/John_Buttigieg">John Buttigieg</ref> bħala l-kowċ tat-tim, Dimech sab ruħu barra mill-għażla fejn ma ġie selezzjonat għal-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġeorġja">Ġeorġja</ref> minħabba li rrifjuta li jbiddel il-kulur tax-xagħar tiegħu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Unuri
Klabb
Sliema Wanderers
<list type="unordered"><item><ref target="https://mt.wikipedia.org/wiki/Premier_League_Malti">Premier League Malti</ref>: 1995–96</item></list>
Marsaxlokk
<list type="unordered"><item><ref target="https://mt.wikipedia.org/wiki/Premier_League_Malti">Premier League Malti</ref>: 2006–07</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>