<html><body><text id="wikipedia_mt_wikipedia_org__25249.html" ns="0" revid="264614" sourceurl="https://mt.wikipedia.org/wiki/Jum_Ewropew_tan-Numru_ta%E2%80%99_Emer%C4%A1enza" title="Jum Ewropew tan-Numru ta’ Emerġenza" type="wikipedia">Jum Ewropew tan-Numru ta’ Emerġenza<figure><caption>Ajruport ta’ Stuttgart (Il-Ġermanja): studenti tal-iskejjel tal-mużika Leinfelden-Echterdingen, Schönbuch u Stuttgart idoqqu l-innu Ewropew fl-okkażjoni tal-Jum Ewropew 112, fil-11 ta’ Frar, 2014.</caption></figure>
<figure><caption>Edelgard Huber von Gersdorff, ta’ 112-il sena, ġiet magħżula bħala patruna onorarja tal-kampanja ‘Ewropa Waħda – numru wieħed!’, biex jikber l-għarfien dwar in-numru Ewropew ta’ emerġenza 112.</caption></figure>
<p>Il-<hi rend="bold">Jum Ewropew tan-Numru ta’ Emerġenza</hi> jitfakkar kull sena fil-11 ta’ Frar madwar l-Ewropa kollha. Il-jum ġie introdott mill-<ref target="https://mt.wikipedia.org/wiki/Unjoni_Ewropea">Unjoni Ewropea</ref> fl-1991 biex jippromwovi s-servizz u l-użu tajjeb tan-numru ta’ emerġenza li jista’ jintuża fl-Ewropa kollha.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Sejħa ta’ emerġenza madwar l-Ewropa
<p>In-numru 112 jista’ jintuża fl-Istati Membri kollha f’każi ta’ emerġenza. Xi pajjiżi Ewropej għandhom numri oħra flimkien mal-112. Sa mis-sena 2008, is-servizz jista’ jintlaħaq minn kull linja fissa jew ċellulari tat-telefon madwar l-Unjoni Ewropea u huwa bla ħlas. Minħabba l-firxa wiesgħa ta’ għarfien tiegħu, in-numru 112 sar simbolu komuni ta’ għajnuna u appoġġ, imma wkoll tal-Unjoni Ewropea b’mod ġenerali.</p>
Oriġini
<p>Il-<ref target="https://mt.wikipedia.org/wiki/Parlament_Ewropew">Parlament Ewropew</ref>, il-<ref target="https://mt.wikipedia.org/wiki/Kunsill_tal-Unjoni_Ewropea">Kunsill tal-Unjoni Ewropea</ref> u l-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref>, iffirmaw konvenzjoni fl-2009 biex kull sena jibda jitfakkar il-jum Ewropew tal-112. Dan il-jum hu maħsub biex ikattar l-għarfien mal-Ewropa kollha dwar l-użu u l-vantaġġi tan-numru Ewropew ta’ emerġenza. Il-jum tal-11 ta’ Frar intgħażel minħabba li d-data tirrifletti n-numru nnifsu – 11 u 2.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-idea li jiġi ddedikat dan il-jum bdiet tiġi diskussa fl-2007 fil-Parlament Ewropew fil-kuntest tal-preparamenti għad-Dikjarazzjoni tal-Parlament Ewropew dwar in-numru Ewropew ta’ emerġenza 112.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>
Il-ħtieġa li jikber l-għarfien tan-numru ta’ emerġenza Ewropew 112 ġiet ikkonfermata minn stħarriġ tal-Ewrobarometru 228 fi Frar 2008: bħala medja Ewropea, 22% biss ta’ dawk li ħadu sehem fl-istħarriġ kienu jafu li n-numru 112 jgħodd għall-Unjoni Ewropea kollha. F’Malta, kienu jafu bih 11% biss.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dan ġie kkonfermat fl-2009 (24% medja Ewropea, 17% f’Malta)<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>  u fl-2010 (25% medja Ewropea, 19% f’Malta).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Ċelebrazzjoni
<p>Fl-Ewropa jittieħdu ħafna inizjattivi kull sena biex jitfakkar il-Jum Ewropew 112. Xi inizjattivi jittieħdu mill-politiċi u uffiċjali tal-gvern, oħrajn minn entitajiet ta’ salvataġġ u tal-protezzjoni ċivili, kif ukoll għaqdiet mhux governattivi. F’Malta, fis-sena 2020, il-korp tal-pulizija, l-armata u uffiċjali tal-protezzjoni ċivili organizzaw attività fi skola primarja dwar kif in-numru 112 jintuża b’mod responsabbli <ref target="https://mt.wikipedia.org/wiki/Il-Paġna_prinċipali#cite_note-7">[7]</ref> . Attivitajiet simili ġew organizzati mal-Ewropa kollha, bħal pereżempju fi Brussell, fejn il-Manneken-Pis tlibbes kostum tal-112<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, jew fl-Estonja, b’kompetizzjoni għall-familji u tfal tal-kindergarten li fiha kellhom jiktbu ‘112’ fis-silġ u jibagħtu ritratt.</p>
</text></body></html>