<html><body><text id="wikipedia_mt_wikipedia_org__25918.html" ns="0" revid="262496" sourceurl="https://mt.wikipedia.org/wiki/Monasteru_ta%E2%80%99_Gra%C4%8Danica" title="Monasteru ta’ Gračanica" type="wikipedia">Monasteru ta’ Gračanica<figure><caption>Il-Monasteru ta’ Gračanica</caption></figure>
<p>Il-<hi rend="bold">Monasteru ta’ Gračanica</hi> (bis-<ref target="https://mt.wikipedia.org/wiki/Serbja">Serb</ref>: Манастир Грачаница, b’ittri Rumani: <hi rend="italic">Manastir Gračanica</hi>, ippronunzjat [ɡratʃǎnitsa]; bl-<ref target="https://mt.wikipedia.org/wiki/Albanija">Albaniż</ref>: <hi rend="italic">Manastiri i Graçanicës</hi>) huwa monasteru Ortodoss Serb li jinsab fil-<ref target="https://mt.wikipedia.org/wiki/Kosovo">Kosovo</ref>. Inbena mir-Re Serb <ref target="https://mt.wikipedia.org/wiki/Stefan_Milutin">Stefan Milutin</ref> fl-1321 fuq il-fdalijiet ta’ bażilika tas-seklu 6 W.K. Il-monasteru ġie ddikjarat bħala <ref target="https://mt.wikipedia.org/wiki/Monument">Monument</ref> Kulturali ta’ Importanza Eċċezzjonali fl-1990, u fit-13 ta’ Lulju 2006<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> bħala wieħed mill-erba’ <ref target="https://mt.wikipedia.org/wiki/Monumenti_Medjevali_fil-Kosovo">Monumenti Medjevali fil-Kosovo</ref> u bħala estensjoni tas-sit tal-<ref target="https://mt.wikipedia.org/wiki/Monasteru_ta’_Dečani">Monasteru ta’ Dečani</ref> li kien diġà ġie ddeżinjat fl-2004. Wara li ġew iddeżinjati bħala Sit ta’ Wirt Dinji fl-2006, il-Monumenti Medjevali fil-Kosovo tpoġġew minnufih fil-lista tas-Siti ta’ Wirt Dinji u baqgħu ma tneħħewx sa llum.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-Monasteru ta’ Gračanica huwa wieħed mill-aħħar investimenti monumentali tar-Re Milutin. Il-monasteru jinsab f’<ref target="https://mt.wikipedia.org/wiki/Gračanica">Gračanica</ref>, territorju iżolat qrib ħafna ta’ <ref target="https://mt.wikipedia.org/wiki/Lipljan">Lipljan</ref>, ir-residenza antika tal-isqfijiet ta’ Lipljan.</p>
Annotazzjoni
<p>Il-Kosovo (bħala <hi rend="italic">pars pro toto</hi>) huwa s-suġġett ta’ diżgwid territorjali bejn ir-Repubblika tal-Kosovo u r-Repubblika tas-Serbja. Ir-Repubblika tal-Kosovo unilateralment iddikjarat l-indipendenza tagħha fis-17 ta’ Frar 2008.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Is-Serbja tibqa’ ssostni li hija parti mit-territorju sovran tagħha. Iż-żewġ gvernijiet bdew jinnormalizzaw ir-relazzjonijiet bejniethom fl-2013, bħala parti mill-Ftehim ta’ <ref target="https://mt.wikipedia.org/wiki/Brussell">Brussell</ref> tal-2013.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Attwalment, il-Kosovo huwa rrikonoxxut bħala stat indipendenti minn 98 Stat Membru tan-<ref target="https://mt.wikipedia.org/wiki/Nazzjonijiet_Uniti">Nazzjonijiet Uniti</ref> minn 193 Stat Membru. B’kollox, 113-il Stat Membru tan-Nazzjonijiet Uniti rrikonoxxew il-Kosovo f’xi punt jew ieħor, iżda 15-il Stat Membru minnhom irtiraw ir-rikonoxximent tagħhom.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Ġeografija
<p>Il-Monasteru ta’ Gračanica, jinsab fir-raħal bl-istess isem tiegħu, territorju iżolat qrib ħafna ta’ Lipljan, xi ħames kilometri bogħod minn <ref target="https://mt.wikipedia.org/wiki/Prixtina">Prixtina</ref>. Il-monasteru jinsab fuq ix-xatt tax-xellug ta’ <ref target="https://mt.wikipedia.org/wiki/Gračanka">Gračanka</ref> li talimenta x-xmara <ref target="https://mt.wikipedia.org/wiki/Sitnica">Sitnica</ref>. L-isem joriġina mit-terminu Slav <hi rend="italic">Gradac</hi>, li huwa toponimu tal-bliet iffortifikati.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Storja
<figure><caption>Ritratt tal-1913 ta’ <ref target="https://mt.wikipedia.org/wiki/Auguste_Léon">Auguste Léon</ref>.</caption></figure>
<p>Il-Monasteru ta’ Gračanica nbena fuq il-fdalijiet ta’ knisja antika tas-seklu 13 iddedikata lill-Madonna. Din il-knisja antika kienet inbniet ukoll fuq il-fdalijiet ta’ bażilika antika bi tliet navati tal-<ref target="https://mt.wikipedia.org/wiki/Kristjaneżmu">Kristjaneżmu</ref> bikri tas-seklu 6 W.K u kienet tinsab fiċ-ċentru tal-Eparkija ta’ Lipljan. Il-kummenti (<hi rend="italic">ktetor</hi>) ta’ Stefan Milutin huma miktuba fuq il-ħajt fin-naħa tan-Nofsinhar tal-binja, fosthom “Rajt b’għajnejja il-fdalijiet u li stat ta’ telqa li kien jinsab fih it-tempju tal-Verġni Marija ta’ Gračanica, id-djoċesi mmexxija mill-isqof ta’ Lipljan, u għalhekk erġajt bnejtu mis-sisien u ħadt ħsieb li jiġi mpitter u ddekorat minn ġewwa u minn barra”. Fl-1346, meta d-djoċesi Serba tal-Arċisqof ittellgħet għal Patrijarkat, l-isqof ta’ Lipljan ingħata t-titlu onorarju ta’ isqof metropolitan, u minn dak iż-żmien ’l hawn baqgħu jissejħu l-metropolitani ta’ Lipljan jew ta’ Gračanica.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
<p>Mill-kumpless monastiku ta’ qabel, kulma fadal hija l-knisja. L-antikamra u t-torri ġew miżjuda ftit deċennji wara, sabiex jiġu protetti l-affreski fuq il-faċċata tal-Punent. L-antikamra tal-knisja ġarrbet ħsarat estensivi mid-diversi attakki tal-<ref target="https://mt.wikipedia.org/wiki/Imperu_Ottoman">Ottomani</ref>ta’ bejn l-1379 u l-1383, meta t-torri ngħata n-nar, u n-nirien qerdu kollezzjoni rikka ta’ manuskritti u oġġetti prezzjużi oħra. L-antikamra ġiet rikostruwita fl-1383. Mill-ġdid, Gračanica ġarrbet ħsarat, din id-darba matul il-<ref target="https://mt.wikipedia.org/wiki/Battalja_ta’_Kosovo">Battalja ta’ Kosovo</ref> (1389).<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Matul il-ħakma Ottomana, Gračanica saret ċentru kulturali importanti. Fi żmien il-<ref target="https://mt.wikipedia.org/wiki/Metropolitan_Nikanor">Metropolitan Nikanor</ref> (1528-1555) ġew impittrin diversi ikoni ’il fuq mill-artal. Barra minn hekk, bis-saħħa tal-istamperija, Nikanor kiseb bosta kotba għas-servizzi tal-knisja u oġġetti għall-użu monastiku. Il-bibien irjali ġew ikkummissjonati fl-1564 mill-<ref target="https://mt.wikipedia.org/wiki/Metropolitan_Dionisije">Metropolitan Dionisije</ref>, u fl-antikamra tal-knisja nsibu proprju affresk dwar mewtu. Permezz tal-isforzi tal-Patrijarka <ref target="https://mt.wikipedia.org/wiki/Makarije_Sokolović">Makarije Sokolović</ref>, il-knisja ġiet irrestawrata. Fl-1570, il-fetħiet kollha fl-antikamra esterna ngħalqu bil-ġebel u ġew impittra affreski ġodda. Bis-saħħa tal-<ref target="https://mt.wikipedia.org/wiki/Patrijarka_Pajsije">Patrijarka Pajsije</ref>, il-knisja ġiet imsaqqfa b’saqaf taċ-<ref target="https://mt.wikipedia.org/wiki/Ċomb">ċomb</ref>, u fl-1620 inħadem il-kurċifiss il-kbir biċ-ċomb ukoll għal fuq l-ikonostasi. Il-monasteru ġarrab ħsarat ġodda lejn l-aħħar tas-<ref target="https://mt.wikipedia.org/wiki/Seklu_XVII">seklu 17</ref>, fil-<ref target="https://mt.wikipedia.org/wiki/Gwerra_l-Kbira_tat-Torok">Gwerra l-Kbira tat-Torok</ref>, wara t-tieni assedju ta’ <ref target="https://mt.wikipedia.org/wiki/Vjenna">Vjenna</ref> - li fiha s-Serbi ħadu sehem fuq in-naħa tal-Kristjani. It-Torok neħħew il-kurċifiss taċ-ċomb u qalgħu l-madum tal-art, u ħadu magħhom ukoll it-teżor li kien moħbi fil-knisja mill-<ref target="https://mt.wikipedia.org/wiki/Patrijarka_Arsenije_III">Patrijarka Arsenije III</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, il-Monasteru ta’ Gračanica ġie rinnovat mis-sorijiet u ilu jintuża bħala kunvent minn dak iż-żmien. Attwalment, fil-kunvent hemm 24 soru li fost affarijiet oħra jpittru l-ikoni, jaħdmu r-raba’ tal-kunvent, iħitu u jwettqu ubbidjenzi monastiċi oħra.</p>
<p>Fl-1999, il-monasteru ġie bbumbardjat darbtejn minn ajruplani tan-<ref target="https://mt.wikipedia.org/wiki/NATO">NATO</ref>. Wara l-Gwerra tal-Kosovo (1998-1999), l-Isqof ta’ <ref target="https://mt.wikipedia.org/wiki/Raška">Raška</ref> u ta’ <ref target="https://mt.wikipedia.org/wiki/Prizren">Prizren</ref> <ref target="https://mt.wikipedia.org/wiki/Artemije_Radosavljević">Artemije Radosavljević</ref> ittrasferixxa s-sede uffiċjali tiegħu ta’ Prizren lejn dan il-monasteru, u minn dak iż-żmien ’l hawn il-monasteru mhux talli sar l-iktar ċentru spiritwali tal-komunità Serba fil-Kosovo, talli sar ukoll l-iktar ċentru politiku u nazzjonali tagħha.</p>
<p>Il-monasteru ġie ddikjarat bħala Monument Kulturali ta’ Importanza Eċċezzjonali fl-1990, u fit-13 ta’ Lulju 2006 tniżżel fil-lista tas-Siti ta’ Wirt Dinji tal-UNESCO bħala wieħed minn erba’ Monumenti Medjevali fil-Kosovo.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Arkitettura
<figure><caption>Il-koppli tal-monasteru billejl</caption></figure>
<p>Gračanica tirrappreżenta l-quċċata tal-<ref target="https://mt.wikipedia.org/wiki/L-Arti">arti</ref> Medjevali Serba tal-kostruzzjoni skont it-tradizzjoni Serbo-<ref target="https://mt.wikipedia.org/wiki/Biżantini">Biżantina</ref>. Il-knisja għandha l-għamla ta’ salib Patrijarkali (b’żewġ travi orizzontali flok wieħed) ġo salib Patrijarkali ieħor, u s-salib ta’ ġewwa jipprovdi kontorn vertikali biex il-koppla ċentrali tiġi olzata ’l fuq fuq elaborazzjoni mtarrġa ta’ mases. Il-koppla sserraħ fuq erba’ pilastri weqfin. Fuq l-ispazji bejn ix-xaftijiet trasversali tas-saqaf, erba’ koppli iżgħar joħolqu struttura regolari lis-saqaf kollu tal-kumpless. Tliet apsidi fil-ġnub (l-ikbar waħda hija l-apsida ċentrali) jagħtu daqsxejn ta’ distinzjoni lill-ispazju ta’ fuq l-artal minn barra. Id-djakonikon u l-prosteżi huma sseparati b’ħitan sħaħ. Bejn in-navata u l-antikamra tal-knisja hemm pilastri kbar u wesgħin, filwaqt li l-<hi rend="italic">katolikon</hi> (knisja kunventwali) jinsab fuq livell ogħla. Il-knisja nbniet b’alternanza ta’ brikks u ġebel. Lejn l-aħħar tas-seklu 14 ġiet miżjuda antikamra esterna bi ħnejjiet doppji, iżda dawn ingħalqu b’ħitan fis-seklu 16.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
Arti
<figure><caption>Affresk tal-<hi rend="italic">ktetor</hi> (fundatur) Stefan Milutin li qed iżomm mudell tal-knisja f’idejh, bejn wieħed u ieħor fl-1321.</caption></figure>
<figure><caption>Affresk tar-Reġina Hélène d'Anjou (omm ir-re) bħala soru u r-Re Milutin bħala patri, bejn wieħed u ieħor fl-1321</caption></figure>
<p>Fil-knisja hemm tliet tipi ta’ <ref target="https://mt.wikipedia.org/wiki/Pittura">pitturi</ref>. L-iktar waħda bikrija tinstab fin-navata, filwaqt li t-tnejn l-oħra li saru wara jinstabu fl-antikamra tal-knisja. L-affreski saru fl-1321-1322 u ġew ippreservati pjuttost tajjeb. Il-kompożizzjonijiet fin-navata jirrappreżentaw il-ħajja ta’ <ref target="https://mt.wikipedia.org/wiki/Ġesù">Ġesù</ref> fid-<ref target="https://mt.wikipedia.org/wiki/Id-Dinja">dinja</ref> kif ukoll il-kalendarju ekkleżjastiku.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
<p>Il-pitturi ewlenin tal-Monasteru ta’ Gračanica jinkludu ċ-Ċiklu tal-Festival, il-Passjoni ta’ Kristu u l-mirakli ta’ Ġesù. Fl-antikamra, hemm ir-ritratti mpittra tal-fundaturi: ir-Re Milutin u r-Reġina <ref target="https://mt.wikipedia.org/wiki/Simonida">Simonida</ref>, ir-Reġina <ref target="https://mt.wikipedia.org/wiki/Hélène_d'Anjou">Hélène d'Anjou</ref> (omm ir-re) bħala soru u r-Re Milutin bħala patri. Ta’ importanza partikolari hija l-ġenealoġija (jew l-arblu tar-razza) tad-dinastija Nemanjić, l-ewwel li qatt ġiet impittra, li tibda bi <ref target="https://mt.wikipedia.org/wiki/Stefan_Nemanja">Stefan Nemanja</ref> u tispiċċa b’Milutin. Fl-antikamra wkoll, hemm illustrazzjoni eżawrjenti tal-Aħħar Ġudizzju. Fil-parekkleżjon tat-Tramuntana hemm xeni mill-ħajja ta’ <ref target="https://mt.wikipedia.org/wiki/San_Nikola">San Nikola</ref>, filwaqt li fuq il-ħitan tan-Nofsinhar hemm xeni mit-<ref target="https://mt.wikipedia.org/wiki/Testment_il-Qadim">Testment il-Qadim</ref> u mill-ħajja ta’ Ġesù u ta’ Omm Alla. X’aktarx li l-pitturi ta’ dawn l-opri tal-arti kienu <ref target="https://mt.wikipedia.org/wiki/Mikiel_u_Eutihije">Mikiel u Eutihije</ref> flimkien mal-assistenti tagħhom.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Affresk tar-Reġina Simonida, bejn wieħed u ieħor 1321</caption></figure>
<figure><caption>Affresk tal-Aħħar Ġudizzju, bejn wieħed u ieħor fl-1321</caption></figure>
<p>Fl-antikamra esterna hemm ukoll ammont konsiderevoli ta’ affreski mill-1570 li ġew ikkummissjonati mill-<ref target="https://mt.wikipedia.org/wiki/Patrijarka_Makarije_Sokolović">Patrijarka Makarije Sokolović</ref>. Fl-antikamra hemm xi pitturi li jmorru lura għall-aħħar tas-seklu 14 u għall-bidu tas-seklu 15, fosthom dik tal-Magħmudija ta’ Ġesù, dik ta’ partijiet mill-Innijiet Akatistiċi lill-Madonna u dik tal-<ref target="https://mt.wikipedia.org/wiki/Kunsilli_Ekumeniċi">Kunsilli Ekumeniċi</ref>. Madankollu, żewġ suġġetti jiddominaw l-antikamra tal-Monasteru ta’  Gračanica: id-Dossoloġija lill-Verġni Marija u l-purċissjoni tal-arċisqfijiet Serbi minn <ref target="https://mt.wikipedia.org/wiki/San_Sava">San Sava</ref> sal-Patrijarka Makarije Sokolović. Kompożizzjoni storika tal-<ref target="https://mt.wikipedia.org/wiki/Mewt">mewt</ref> tal-Metropolitan ta’ Gračanica Dionisije tkopri l-parti tax-Xlokk tal-antikamra.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-pitturi tal-Monasteru ta’ Gračanica huma fost l-ogħla kisbiet tal-perjodu ta’ Milutin, u huma kkaratterizzati minn influwenzi tal-istil Biżantin grandjuż u lussuż magħruf bħala <hi rend="italic"><ref target="https://mt.wikipedia.org/wiki/Rinaxximent">Rinaxximent</ref> Paleologan</hi>. F’termini ta’ stil, huma relatati wkoll mal-arti tal-fondazzjonijiet l-oħra ta’ Milutin.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
Sit ta’ Wirt Dinji
<p>Il-Monasteru ta’ Gračanica ġie ddeżinjat bħala Sit ta’ Wirt Dinji tal-UNESCO fl-2006 bħala wieħed mill-erba’ Monumenti Medjevali fil-Kosovo u bħala estensjoni tas-sit tal-<ref target="https://mt.wikipedia.org/wiki/Monasteru_ta’_Dečani">Monasteru ta’ Dečani</ref> li kien diġà ġie ddeżinjat fl-2004.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Wara li ġew iddeżinjati bħala Sit ta’ Wirt Dinji fl-2006, il-Monumenti Medjevali fil-Kosovo tpoġġew minnufih fil-lista tas-Siti ta’ Wirt Dinji u baqgħu ma tneħħewx sa llum.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>L-erba’ binjiet ta’ dan is-sit jirriflettu l-ogħla quċċata tal-kultura ekkleżjastika Biżantina-Rumaneska, bl-istil distint tagħha ta’ affreski, li żviluppat fil-<ref target="https://mt.wikipedia.org/wiki/Balkani">Balkani</ref> bejn is-sekli 13 sa 17. Il-valur universali straordinarju tas-Sit ta’ Wirt Dinji ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Legat
<p>Id-disinn tal-Knisja ta’ San Sava f’<ref target="https://mt.wikipedia.org/wiki/Belgrad">Belgrad</ref> hija bbażata fuq il-mudelli ta’ Gračanica u tal-<ref target="https://mt.wikipedia.org/wiki/Hagia_Sophia">Hagia Sophia</ref> f’<ref target="https://mt.wikipedia.org/wiki/Istanbul">Istanbul</ref>, it-<ref target="https://mt.wikipedia.org/wiki/Turkija">Turkija</ref>. F’<ref target="https://mt.wikipedia.org/wiki/Trebinje">Trebinje</ref>, fil-<ref target="https://mt.wikipedia.org/wiki/Bożnija_u_Ħerżegovina">Bożnija-Ħerzegovina</ref>, il-<ref target="https://mt.wikipedia.org/wiki/Monasteru_ta’_Hercegovačka_Gračanica">Monasteru ta’ Hercegovačka Gračanica</ref> nbena fis-sena 2000 prattikament bħala kopja tal-Monasteru ta’ Gračanica.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fl-1984, f’<ref target="https://mt.wikipedia.org/wiki/Chicago">Chicago</ref> wkoll, fl-<ref target="https://mt.wikipedia.org/wiki/Stati_Uniti">Istati Uniti</ref>, kienet inbniet replika dettaljata tal-monasteru li ssejħet il-Knisja l-Ġdida ta’ Gračanica.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Jeżistu <ref target="https://mt.wikipedia.org/wiki/Poeżija">poeżiji</ref> ddedikati lill-Monasteru ta’ Gračanica magħmula minn <ref target="https://mt.wikipedia.org/wiki/Zorka_Stojanović">Zorka Stojanović</ref> u <ref target="https://mt.wikipedia.org/wiki/Desanka_Maksimović">Desanka Maksimović</ref>.</p>
Kultura popolari
<list type="unordered"><item><hi rend="italic">Gračanica ... The Golden Apple</hi> (Gračanica ... It-Tuffieħa tad-Deheb), film dokumentarju tas-sensiela "Witnesses of Time" (Xhieda taż-Żmien) prodott mis-servizz tax-xandir RTB fl-1989 inħoloq minn <ref target="https://mt.wikipedia.org/wiki/Dr._Branislav_Todic">Dr. Branislav Todic</ref> u <ref target="https://mt.wikipedia.org/wiki/Petar_Savkovic">Petar Savkovic</ref>, u ġie dirett minn <ref target="https://mt.wikipedia.org/wiki/Milan_Knezevic">Milan Knezevic</ref>, filwaqt li l-<ref target="https://mt.wikipedia.org/wiki/Mużika">mużika</ref> ġiet komposta minn <ref target="https://mt.wikipedia.org/wiki/Zoran_Hristić">Zoran Hristić</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item><hi rend="italic">Kosovo: A Moment in Civilization</hi> (Kosovo: Mument fiċ-Ċivilizzazzjoni)</item></list>
</text></body></html>