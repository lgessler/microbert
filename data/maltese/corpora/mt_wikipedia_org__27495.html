<html><body><text id="wikipedia_mt_wikipedia_org__27495.html" ns="0" revid="272588" sourceurl="https://mt.wikipedia.org/wiki/Impjant_tal-Ippompjar_bl-Istim_ta%27_Wouda" title="Impjant tal-Ippompjar bl-Istim ta' Wouda" type="wikipedia">Impjant tal-Ippompjar bl-Istim ta' Wouda<figure><caption>L-Impjant tal-Ippompjar bl-Istim ta' Wouda</caption></figure>
<p>L-<hi rend="bold">Impjant tal-Ippompjar bl-Istim ta' Wouda</hi> (bl-Olandiż: <hi rend="italic">ir. D.F. Woudagemaal</hi>) jinsab fin-<ref target="https://mt.wikipedia.org/wiki/Pajjiżi_l-Baxxi">Netherlands</ref>, u huwa l-ikbar impjant tal-ippompjar imħaddem bl-istim li għadu operattiv fid-<ref target="https://mt.wikipedia.org/wiki/Id-Dinja">dinja</ref>. Fl-1998, l-impjant tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ftuħ u kapaċità ta' ppompjar
<p>Fis-7 ta' Ottubru 1920, ir-<ref target="https://mt.wikipedia.org/wiki/Reġina_Wilhelmina">Reġina Wilhelmina</ref> inawgurat il-ftuħ tal-impjant tal-ippompjar. Dan l-impjant inbena biex jippompja l-ilma eċċessiv minn <ref target="https://mt.wikipedia.org/wiki/Friesland">Friesland</ref>, provinċja fit-Tramuntana tan-Netherlands. Fl-1967, il-fran industrijali li kienu jaħdmu bil-faħam u li kellhom 47 sena ġew ikkonvertiti biex jaħdmu fuq iż-żejt tal-fjuwil tqil. L-impjant għandu kapaċità ta' ppompjar ta' 4,000 m3/min.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Attwalment l-impjant tal-ippompjar jintuża l-iktar fix-xitwa (bħala medja għal xi 400 siegħa fis-sena) biex jissupplimenta l-kapaċità eżistenti ta' ppompjar tal-Impjant tal-Ippompjar bl-Elettriku ta' J. L. Hoogland f'<ref target="https://mt.wikipedia.org/wiki/Stavoren">Stavoren</ref> f'każ li jkun hemm livelli għoljin eċċessivi ta' ilma fi Friesland, xi ħaġa li normalment tiġri xi ftit drabi kull sena.</p>
<p>Filwaqt li l-impjanti tal-ippompjar iktar moderni jistgħu jibdew jitħaddmu b'sempliċi swiċċ, dan l-Impjant tal-Ippompjar bl-Istim ta' Wouda jeħtieġ sitt sigħat biex jisħon qabel ma jkun jista' jibda jitħaddem. Imbagħad, ikun kapaċi jippompja madwar erba' miljun litru ta' ilma kull minuta.</p>
<p>L-impjant huwa msemmi għal Ir. <ref target="https://mt.wikipedia.org/wiki/D._F._Wouda">D. F. Wouda</ref>, l-inġinier ewlieni li kien responsabbli għad-disinn u għall-kostruzzjoni tal-impjant.</p>
Tagħrif tekniku
<figure><caption>Waħda mill-magni li taħdem bl-istim fl-impjant tal-ippompjar</caption></figure>
<p>L-Impjant tal-Ippompjar bl-Istim ta' Wouda għandu erba' magni komposti, tandem, b'valvoli tat-tip poppet u reċiproċi li jaħdmu bl-istim. Dawn li ġejjin huma ftit iktar speċifikazzjonijiet tekniċi:</p>
<list type="unordered"><item>Ċilindru attiv uniku ta' pressjoni għolja b'dijametru ta' 0.5 metri.</item>
<item>Ċilindru attiv doppju ta' pressjoni baxxa, bi fluss uniku ta' egżost, b'dijametru ta' 0.85 metri.</item>
<item>Tefgħa (stroke): 1.0 metru</item>
<item>Qawwa: 500horsepower, 373kilowatt<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></item></list>
<p>Barra minn hekk, l-impjant għandu wkoll tmien pompi ċentrifugi orizzontali, iffabbrikati, u b'assorbiment doppju: 500m³ kull minuta, 125,000 GPM, 180 MGD:</p>
<list type="unordered"><item>veloċità rotazzjonali: 95 sa 115 rpm, b'dijametru tar-rota tal-magna ta' 1.70metru.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></item></list>
<p>Il-Impjant tal-Ippompjar bl-Istim ta' Wouda huwa miftuħ għall-viżitaturi u jsiru żjarat turistiċi kważi kuljum.</p>
Pożizzjoni
<p>L-impjant jinsab eżattament f'<ref target="https://mt.wikipedia.org/wiki/Tacozijl">Tacozijl</ref>, 'il barra mill-inħawi ta' <ref target="https://mt.wikipedia.org/wiki/Lemmer">Lemmer</ref>.</p>
Sit ta' Wirt Dinji
<figure><caption>Il-binja tal-impjant minn quddiem</caption></figure>
<p>L-Impjant tal-Ippompjar bl-Istim ta' Wouda ġie ddeżinjat bħala Sit ta' Wirt Dinji tal-UNESCO fl-1998.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ħoloq esterni

<list type="unordered"><item><ref target="http://www.woudagemaal.nl/">Sit web uffiċjali</ref></item>
<item><ref target="https://web.archive.org/web/20140810111352/http://cuicui.be/wouda-steam-pump/">Żjara tas-sit b'panofotografija ta' 360°</ref></item></list>
</text></body></html>