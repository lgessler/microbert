<html><body><text id="wikipedia_mt_wikipedia_org__15382.html" ns="0" revid="243513" sourceurl="https://mt.wikipedia.org/wiki/John_Henry_Newman" title="John Henry Newman" type="wikipedia">John Henry Newman<figure><caption>Ritratt ta' John Henry Newman minn <ref target="https://mt.wikipedia.org/wiki/John_Everett_Millais">John Everett Millais</ref>, 1881</caption></figure>
<p><hi rend="bold">John Henry Newman</hi> (<ref target="https://mt.wikipedia.org/wiki/Londra">Londra</ref>, <ref target="https://mt.wikipedia.org/wiki/21_ta'_Frar">21 ta' Frar</ref> <ref target="https://mt.wikipedia.org/wiki/1801">1801</ref> – <ref target="https://mt.wikipedia.org/wiki/Edgbaston">Edgbaston</ref>, <ref target="https://mt.wikipedia.org/wiki/11_ta'_Awwissu">11 ta' Awwissu</ref> <ref target="https://mt.wikipedia.org/wiki/1890">1890</ref>) kien figura importanti fl-istorja reliġjuża Ingliża tas-seklu 19. Fil-bidu kien qassis fiċ-<ref target="https://mt.wikipedia.org/wiki/Church_of_England">Church of England</ref>, u figura ewlenija tal-Oxford Movement (li ried ir-ritorn taċ-Church of England lejn ħafna mit-twemmin u mil-liturġija Kattolika), biex imbagħad fl-1845 ikkonverta għall-<ref target="https://mt.wikipedia.org/wiki/Knisja_Kattolika">Kattoliċeżmu</ref> u sar <ref target="https://mt.wikipedia.org/wiki/Kardinal">Kardinal</ref>. Kien ukoll figura letterarja kbira. Fost kitbietu nsibu l-awtobijografija tiegħu <hi rend="italic">Apologia Pro Vita Sua</hi> (1865–66), <hi rend="italic">The Grammar of Assent</hi> (1870), u ll-poeżija <hi rend="italic">Gerontius</hi>. Il-beatifikazzjoni tiegħu ser issir mill-<ref target="https://mt.wikipedia.org/wiki/Papa_Benedittu_XVI">Papa Benedittu XVI</ref> waqt iż-żjara tiegħu fl-<ref target="https://mt.wikipedia.org/wiki/Ingilterra">Ingilterra</ref> fid-19 ta' Settembru 2010.</p>
Tfulija
<p>John Henry Newman twieled <ref target="https://mt.wikipedia.org/wiki/Londra">Londra</ref>, il-kbir fost sitt aħwa. Missieru, John ukoll, kien bankier. Ta' 7 snin Newman intbagħat Great Ealing School. Newman kien diliġenti imma mistħi, riservat u superstizzjuż. Kien jogħxa jaqra l-Bibbja, u wkoll ir-rumanzi ta' <ref target="https://mt.wikipedia.org/wiki/Walter_Scott">Walter Scott</ref>. Iktar tard qara wkoll il-kitbiet xettiċi ta' Paine, Hume, u forsi Voltaire, u għal xi żmien kien influwenzat minnhom. Fl-aħħar sena tiegħu f'dik l-iskola, meta kellu 15-il sena, huwa beda jemmen bis-serjetà b'konvinzjoni li, fl-<hi rend="italic">Apologia</hi> jgħid, kienet "iktar ċerta mill-fatt li għandi jdejja u saqajja." Huwa waqa' "taħt l-influwenza ta' kredu definttiv," u rċieva fl-intellett tiegħu fidi "li bil-ħniena t'Alla, qatt ma ġiet imħassra jew imtappna".</p>
<p>Huwa kien impressjonat l-iktar bil-ktieb ta’ <ref target="https://mt.wikipedia.org/wiki/Kalvinu">Kalvinu</ref> <hi rend="italic">Il-Jien u l-Ħallieq tiegħi</hi>. Newman sar Kalvinist. F'dan iż-żmien huwa sejjaħ lill-Papa tal-Knisja Kattolika: l-Antikrist. Fl-1816 huwa sar avukat. Iżda ftit wara mar jistudja fi Trinity College, Oxford. Iżda l-eċitament fl-eżamijiet finali tal-Università qabdu <hi rend="italic">breakdown</hi> u ġab <hi rend="italic">third class</hi> fl-1821.</p>
Qassis Anglikan
<p>Ta’ 23 sena ġie ordnat saċerdot Anglikan u erba’ snin wara nħatar Kurat ta’ St. Mary’s, il-knisja tal-Università f’<ref target="https://mt.wikipedia.org/wiki/Oxford">Oxford</ref> fejn ta xhieda ta’ twemminu, l-aktar bil-mod kif kien jipprietka. Fl-1837 ħareġ l-<hi rend="italic">Uffiċċju Profetiku tal-Knisja</hi> li aktar tard sar magħruf bħala <hi rend="italic">Via Media</hi>, li fih jipprova juri li l-Anglikaniżmu kien it-triq tan-nofs bejn il-Kattoliċiżmu u l-Protestantiżmu popolari.</p>
Vjaġġ fil-Mediterran u Malta
<p>F'Diċembru 1832 Newman beda vjaġġ fil-Mediterran li fih żar <ref target="https://mt.wikipedia.org/wiki/Ġibiltà">Ġibiltà</ref>, <ref target="https://mt.wikipedia.org/wiki/Malta">Malta</ref>, il-gżejjer Ioniċi, <ref target="https://mt.wikipedia.org/wiki/Sqallija">Sqallija</ref>, <ref target="https://mt.wikipedia.org/wiki/Napli">Napli</ref> u <ref target="https://mt.wikipedia.org/wiki/Ruma">Ruma</ref>. Huwa wasal Malta fl-10 ta' Jannar 1833 iżda ma tantx gawdiha għax wara li żammewh kwarantina fil-<ref target="https://mt.wikipedia.org/wiki/Lazzarett">Lazzarett</ref> (li l-esperjenza kerha tiegħu jiktibha f'ittra lil Jemima) qabdu riħ qawwi li ma tantx ħallieh jiċċaqlaq. Fil-Lazzarett huwa kien kera vjolin li fi kliemu nstema' grandjuż f'dak l-ispazju kbir. Kien ftit wara dan li kiteb il-poeżija famuża <hi rend="italic">Lead, kindly light</hi>, li aktar tard saret innu popolari.</p>
Il-Konverżjoni għall-Kattoliċeżmu
<p>Fl-1842 ġara avveniment importanti li biddillu ħajtu: iddeċieda li jirtira f’Littlemore, u baqa’ jgħix hemmhekk taħt il-kundizzjonijiet monastiċi flimkien ma’ grupp żgħir ta’ dixxipli. Lil dawn id-dixxipli tahom il-biċċa xogħol li jiktbu l-ħajja ta’ xi qaddisin Ingliżi, filwaqt li hu kiteb: <hi rend="italic">Essay on the development of Christian doctrine</hi>.</p>
<p>B’din huwa pprova jerġa’ jitħabbeb mal-Kredu kif imħaddan mill-Knisja Kattolika. Sena wara, ippubblika stqarrija fl-<hi rend="italic">Oxford Conservative Journal</hi>, fejn irtira formalment dak kollu li kien qal kontra Ruma(fosthom li "l-belt hija sabiħa imma r-reliġjon tagħha hija waħda politeistka, deġenerata u idolatra").</p>
<p>Wieħed mid-dixxipli tiegħu hawnhekk ħallieh imma John Henry Newman iddeċieda li kien wasal iż-żmien li jippriedka l-aħħar priedka Anglikana tiegħu f’Littlemore u jirriżenja minn Kurat.</p>
<p>Nhar id-9 ta’ Ottubru, 1845 Newman intlaqa' formalment fil-Knisja Kattolika minn Dominic Barberi, saċerdot Passjonista Taljan fil-Kulleġġ ta' Littlemore. Sena wara telaq lejn Ruma u ddeċieda li fuq ir-regola ta’ <ref target="https://mt.wikipedia.org/wiki/San_Filippu_Neri">San Filippu Neri</ref>, li tiegħu Newman ried iwaqqaf Oratorju f’Londra.</p>
Kardinal
<p>Fl-1879 il-<ref target="https://mt.wikipedia.org/wiki/Papa_Ljun_XIII">Papa Ljun XIII</ref> ħatru <ref target="https://mt.wikipedia.org/wiki/Kardinal">Kardinal</ref>. Il-motto fuq l-arma tiegħu kien “Cor ad cor loquitur” (Qalb tkellem lil Qalb). Ħafna żmien qabel Newman kien iddikjara “li kien ilu ħajtu kollha kontra l-Liberaliżmu li jagħraf li m’hemmx verità fir-reliġjon imma li kull twemmin hu bħal kull ieħor, u li l-Kristjaneżmu hu biss sentiment u gost, imma mhux fatt oġġettiv, mhux mirakoluż”.</p>
<p>Wara dan reġa’ dar dawra mal-kitbiet kollha tiegħu bl-aħħar waħda tkun dwar xi problemi li wieħed isib il-Bibbja. Il-kitba <hi rend="italic">Il-Ħolma ta’ Ġeronzju</hi>(1865) qalibha fil-vers poetiku, u hi meqjusa fl-istess klassi tal-versi u ħsibijiet ta’ <ref target="https://mt.wikipedia.org/wiki/Dante">Dante</ref>, fejn iħares lejn l-aħħar pellegrinaġġ tiegħu bħala “waħdi mal-Waħdieni”.</p>
Mewt
<p>Miet fit-tbatija, fil-11 ta’ Awwissu, 1890. Il-funeral tiegħu kien wieħed mill-akbar li qatt saru. Ġie midfun fl-istess qabar ta’ Ambrose St.John, li kien għenu “jgħix taħt Alla għal 32 sena”. Fuq l-irħama hemm miktub hekk: “Mid-dellijiet u mis-simboli toħroġ il-verità”. </p>
Beatifikazzjoni
<p>Ġie ddikjarat Venerabbli mill-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> fit-22 ta’Jannar 1991. Il-beatifikazzjoni tiegħu ser issir mill-<ref target="https://mt.wikipedia.org/wiki/Papa_Benedittu_XVI">Papa Benedittu XVI</ref> waqt iż-żjara tiegħu fl-<ref target="https://mt.wikipedia.org/wiki/Ingilterra">Ingilterra</ref> fid-19 ta' Settembru 2010.</p>
<p>Il-ħsibijiet tal-Kardinal John Henry Newman influwenzaw bis-sħiħ il-<ref target="https://mt.wikipedia.org/wiki/Konċilju_Vatikan_II">Konċilju Vatikan II</ref> partikolarment fl-ekkleżjoloġija, l-ekunemiżmu, it-teorija ta’ l-iżvilupp dottrinali, il-kuxjenza u l-lajċi.</p>
Kitbiet
Il-Perjodu Anglikan
<list type="unordered"><item><hi rend="italic">Arians of the Fourth Century</hi> (1833)</item>
<item><hi rend="italic">Tracts for the Times</hi> (1833–1841)</item>
<item><hi rend="italic">British Critic</hi> (1836–1842)</item>
<item><hi rend="italic">On the Prophetical Office of the Church</hi> (1837)</item>
<item><hi rend="italic">Lectures on Justification</hi> (1838)</item>
<item><hi rend="italic">Parochial and Plain Sermons</hi> (1834–1843)</item>
<item><hi rend="italic">Select Treatises of St. Athanasius</hi> (1842, 1844)</item>
<item><hi rend="italic">Lives of the English Saints</hi> (1843–44)</item>
<item><hi rend="italic">Essays on Miracles</hi> (1826, 1843)</item>
<item><hi rend="italic">Oxford University Sermons</hi> (1843)</item>
<item><hi rend="italic">Sermons on Subjects of the Day</hi> (1843)</item></list>
Il-Perjodu Kattoliku
<list type="unordered"><item><hi rend="italic"><ref target="https://mt.wikipedia.org/wiki/Essay_on_the_Development_of_Christian_Doctrine">Essay on the Development of Christian Doctrine</ref></hi> (1845)</item>
<item><hi rend="italic">Retractation of Anti-Catholic Statements</hi> (1845)</item>
<item><hi rend="italic"><ref target="https://mt.wikipedia.org/wiki/Loss_and_Gain">Loss and Gain</ref></hi> (novel– 1848)</item>
<item><hi rend="italic">Faith and Prejudice and Other Sermons</hi> (varji)</item>
<item>Discourses to Mixed Congregations (1849)</item>
<item>Difficulties of Anglicans (1850)</item>
<item>Present Position of Catholics in England (1851)</item>
<item><ref target="https://mt.wikipedia.org/wiki/Idea_of_a_University">Idea of a University</ref> (1852 u 1858)</item>
<item><hi rend="italic">Cathedra Sempiterna</hi> (1852)</item>
<item><hi rend="italic"><ref target="https://mt.wikipedia.org/wiki/Callista_(rumanz)">Callista</ref></hi> (1855)</item>
<item><hi rend="italic"><ref target="https://mt.wikipedia.org/wiki/The_Rambler_(Catholic_periodical)">The Rambler</ref></hi> (editur) (1859–1860)</item>
<item><hi rend="italic"><ref target="https://mt.wikipedia.org/wiki/Apologia_Pro_Vita_Sua">Apologia Pro Vita Sua</ref></hi> (awtobijografija – 1866, 1865)</item>
<item><hi rend="italic">Letter to Dr. Pusey</hi> (1865)</item>
<item><hi rend="italic"><ref target="https://mt.wikipedia.org/wiki/The_Dream_of_Gerontius_(poeżija)">The Dream of Gerontius</ref></hi> (1865)</item>
<item><hi rend="italic"><ref target="https://mt.wikipedia.org/wiki/Grammar_of_Assent">An Essay in Aid of a Grammar of Assent</ref></hi> (1870)</item>
<item><hi rend="italic">Sermons Preached on Various Occasions</hi> (varji/1874)</item>
<item><hi rend="italic"><ref target="https://mt.wikipedia.org/wiki/Letter_to_the_Duke_of_Norfolk">Letter to the Duke of Norfolk</ref></hi> (1875)</item>
<item><hi rend="italic">Five Letters</hi> (1875)</item>
<item><hi rend="italic">Sermon Notes</hi> (1849–1878)</item>
<item><hi rend="italic">Select Treatises of St. Athanasius</hi> (1881)</item>
<item><hi rend="italic">On the Inspiration of Scripture</hi> (1884)</item>
<item><hi rend="italic">Development of Religious Error</hi> (1885)</item></list>
Xogħlijiet oħra
<list type="unordered"><item><hi rend="italic">Addresses to Cardinal Newman and His Replies</hi>, u <hi rend="italic">Biglietto Speech</hi> (1879)</item>
<item><hi rend="italic">Discussions and Arguments</hi> (varji/1872)</item>
<item><hi rend="italic">Essays Critical and Historical</hi> (varji/1871)</item>
<item><hi rend="italic">Historical Sketches</hi> (varji/1872)</item>
<item><hi rend="italic">Historical Tracts of St. Athanasius</hi> (1843)</item>
<item><hi rend="italic">Tracts Theological and Ecclesiastical</hi> (various/1871)</item></list>
</text></body></html>