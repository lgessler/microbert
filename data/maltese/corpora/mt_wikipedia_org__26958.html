<html><body><text id="wikipedia_mt_wikipedia_org__26958.html" ns="0" revid="268505" sourceurl="https://mt.wikipedia.org/wiki/Martinu_I_ta%27_Sqallija" title="Martinu I ta' Sqallija" type="wikipedia">Martinu I ta' Sqallija
<p><hi rend="bold">Martinu I ta' Sqallija</hi>, magħruf ukoll bħala <hi rend="bold">Martinu ż-Żgħir</hi> jew <hi rend="bold">Martinu d'Aragona</hi> (twieled f'<ref target="https://mt.wikipedia.org/wiki/Barċellona">Barċellona</ref> fl-1374 – miet f'<ref target="https://mt.wikipedia.org/wiki/Cagliari">Cagliari</ref> fil-25 ta' Lulju 1409), kien re konsorti ta' <ref target="https://mt.wikipedia.org/wiki/Sqallija">Sqallija</ref> (jew ta' Trinacria) mill-1390 sal-1401 u re ta' Sqallija mill-1401 sal-1409.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Bijografija
<figure><ref target="https://mt.wikipedia.org/wiki/Special:FilePath/Blanca_I_de_Navarra.jpg">Stampa:Blanca I de Navarra.jpg</ref><caption>Blanca I ta' Navarra</caption></figure>
<p>Missier Martinu kien ir-re futur <ref target="https://mt.wikipedia.org/wiki/Martinu_II_ta'_Aragona">Martinu II ta' Aragona</ref>, u n-nanniet tiegħu kienu r-Re Pietru IV ta' Aragona u Eleanora ta' Sqallija. Fi Frar 1390 huwa żżewweġ lir-Reġina Marija ta' Sqallija<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li twieldet fl-1362/1363. Fl-1392 reġa' lura f'Sqallija ma' martu, flimkien ma' forza militari, u rebaħ kontra grupp ta' baruni li kienu qed jopponuh. Fl-1394, il-koppja kellha l-uniku wild tagħha, Pietru, il-prinċep eredi ta' Sqallija, li miet fl-1400. Martinu rrenja fi Sqallija flimkien ma' martu sa <ref target="https://mt.wikipedia.org/wiki/Mewt">mewtha</ref> f'Lentini fil-25 ta' Mejju 1401. Dak iż-żmien, huwa rripudja t-Trattat ta' Villeneuve (1372) u rrenja fi Sqallija waħdu. Wara mewtu fl-1409 f'Cagliari, fil-gżira ta' <ref target="https://mt.wikipedia.org/wiki/Sardenja">Sardenja</ref>, missieru, li sa dak iż-żmien kien sar ir-re ta' Aragona, irrenja fi Sqallija bħala Martinu II.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Wara l-mewt ta' Marija, Martinu I ż-Żgħir reġa' żżewweġ bi prokura f'<ref target="https://mt.wikipedia.org/wiki/Catania">Catania</ref> fil-21 ta' Mejju 1402 u fis-26 ta' Diċembru 1402 kien preżenti biex jiżżewwweġ lil <ref target="https://mt.wikipedia.org/wiki/Blanca_I_ta'_Navarra">Blanca I ta' Navarra</ref>, li kienet il-werrieta tal-familja Evreux u r-reġina futura ta' <ref target="https://mt.wikipedia.org/wiki/Navarra">Navarra</ref>, u miegħu kellha iben wieħed, Martin, fl-1403, li miet f'<ref target="https://mt.wikipedia.org/wiki/Valencia">Valencia</ref> fl-1407. L-ebda wild miż-żewġ żwiġijiet tiegħu ma għexu iktar mit-tfulija; minkejja dan, kellu iben barra ż-żwieġ ma' <ref target="https://mt.wikipedia.org/wiki/Tarsia_Rizzari">Tarsia Rizzari</ref>, imwielda fi Sqallija, Fadrique ta' Aragona, il-Konti ta' Luna u Ejerica u Sinjur ta' Segorbe, li twieled bejn l-1400 u l-1403. Martin II pprova jagħmlu s-suċċessur tiegħu fl-Imperu Aragoniż. Iżda l-isforz tiegħu ma rnexxiex, u Fadrique ġie miċħud is-suċċessjoni mill-Patt ta' Caspe. Fadrique żżewweħ lil <ref target="https://mt.wikipedia.org/wiki/Violante_Luisa_de_Mur">Violante Luisa de Mur</ref> u miet f'Urena fl-1438.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Ir-Reġina Marija I ta' Sqallija</caption></figure>
<p>Barra minn hekk, Martinu I kellu wkoll tifla barra ż-żwieġ ma' Agata de Pesce, magħrufa bħala Violante ta' Aragona u mwielda fi Sqallija, li mietet għall-ħabta tal-1428 u li żżewġet darbtejn: l-ewwel fl-1405 bħala t-tieni mara ta' <ref target="https://mt.wikipedia.org/wiki/Enrique_Pérez_de_Guzmán">Enrique Pérez de Guzmán</ref> (uħud isostnu li kienet in-namrata tiegħu biss), it-Tieni Konti de Niebla (1371–1436), u mbagħad lil kuġinuh <ref target="https://mt.wikipedia.org/wiki/Martín_de_Guzmán">Martín de Guzmán</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Martinu I ta' Sqallija mexxa t-truppi fil-konkwista ta' Sardenja fl-1409, u rebaħ b'mod deċiżiv kontra l-mexxej ta' Arborea fil-Battalja ta' Sanluri eżatt qabel mewtu.</p>
<figure><caption>Il-Mawżolew ta' Martinu I ta' Sqallija</caption></figure>
<p>Martinu I ta' Sqallija ġie midfun fil-<ref target="https://mt.wikipedia.org/wiki/Katidral">Katidral</ref> ta' Cagliari fejn hemm Mawżolew iddedikat lilu.</p>
Biblijografija
<list type="unordered"><item>G. Beccaria, <hi rend="italic">Spigolature sulla vita privata di re Martino in Sicilia</hi>, <ref target="https://mt.wikipedia.org/wiki/Palermo">Palermo</ref>, 1894.</item>
<item>M.R. Lo Forte Scirpo, <hi rend="italic">C'era una volta una regina...Maria d'Aragona e Bianca di Navarra</hi>, <ref target="https://mt.wikipedia.org/wiki/Napli">Napli</ref>, 2003.</item>
<item>Guillaume Mollat, <hi rend="italic">I papi di Avignone il grande scisma</hi>, in <hi rend="italic">Storia del mondo medievale</hi>, vol. VI, 1999, pp. 531–568.</item>
<item>R. Altamira, <ref target="https://mt.wikipedia.org/wiki/Spanja">Spanja</ref><hi rend="italic">,</hi> 1412-1516, in <hi rend="italic">Storia del mondo medievale</hi>, vol. VII, 1999, pp. 546–575.</item>
<item>Carmelina Urso, Lo strano caso di Agatuccia Pesci e Tarsia Rizzari: Due "nemiche" alla corte di Martino i di Sicilia (1374–1409), in Annali della facoltà di Scienze della formazione Università degli studi di Catania, vol. 2016, n. 15, pp. 19–36.</item></list>
<list type="unordered"><item>La politica ecclesiastica di Martino I in Sicilia, vol. 1, Palermo, Scuola Tip. Boccone del Povero, 1921.</item></list>
</text></body></html>