<html><body><text id="wikipedia_mt_wikipedia_org__13115.html" ns="0" revid="243912" sourceurl="https://mt.wikipedia.org/wiki/Romanti%C4%8Bi%C5%BCmu" title="Romantiċiżmu" type="wikipedia">Romantiċiżmu<figure><caption>Il-pittura ta' <ref target="https://mt.wikipedia.org/wiki/Caspar_David_Friedrich">Caspar David Friedrich</ref> <hi rend="bold">Der Wanderer über dem Nebelmeer</hi></caption></figure>
<p><hi rend="bold">“</hi>Ir-raġuni tagħmilna pupi; l-emozzjoni tagħmilna allat.<hi rend="bold">”</hi></p>
—<ref target="https://mt.wikipedia.org/wiki/Friedrich_Hölderlin">Friedrich Hölderlin</ref>
<p><hi rend="bold">“</hi>Billi nlibbes dak li hu komuni b'tifsira sublimi; dak li hu ordinarju b'aspett misterjuż; dak li hu familjari bl-impressjoni ta' dak li mhux; dak li hu finit b'sura ta' infinità; b'hekk nirromantiċizza.<hi rend="bold">”</hi></p>
—<ref target="https://mt.wikipedia.org/wiki/Novalis">Novalis</ref>
<p>Ir-<hi rend="bold">Romantiċiżmu</hi> kien moviment artistiku, letterarju, intellettwali u li ġie żviluppat
fil-<ref target="https://mt.wikipedia.org/wiki/Ġermanja">Ġermanja</ref> fit-tmiem tas-<ref target="https://mt.wikipedia.org/wiki/Seklu_tmintax">seklu tmintax</ref> u mbagħad nfirex madwar l-<ref target="https://mt.wikipedia.org/wiki/Ewropa">Ewropa</ref>.  Ir-Romantiċiżmu kiseb qawwa matul ir-<ref target="https://mt.wikipedia.org/wiki/Rivoluzzjoni_Industrijali">Rivoluzzjoni Industrijali</ref>.  Ir-Romantiċiżmu kienet dik ir-reazzjoni fejn l-idejat kienu kontra l-<ref target="https://mt.wikipedia.org/wiki/Illuminiżmu">Illuminiżmu</ref> u li fosthom kienu jiġu minn filosfi tas-<ref target="https://mt.wikipedia.org/wiki/Seklu_tmintax">seklu tmintax</ref>.  </p>
Karatteristiċi
<p>Fis-sens bażiku, it-terminu "romantiċiżmu" ġie użat biex jirreferi għal ċerti <ref target="https://mt.wikipedia.org/wiki/Artisti">artisti</ref>, <ref target="https://mt.wikipedia.org/wiki/Poeti">poeti</ref>, <ref target="https://mt.wikipedia.org/wiki/Kittieba">kittieba</ref>, <ref target="https://mt.wikipedia.org/wiki/Mużiċisti">mużiċisti</ref>, kif ukoll <ref target="https://mt.wikipedia.org/wiki/Politiċi">politiċi</ref>, <ref target="https://mt.wikipedia.org/wiki/Filosofiċi">filosofiċi</ref> u ħassieba soċjali tad-tard tas-seklu tmintax sal-bidu tan-nofs ta seklu dsatax.</p>
<p>Ir-Romantiċiżmu rawwem kuxjenza ossessiva dwar is-sbuħija tan-Natura u l-misteri tagħha. In-Natura tinbidel f'dinja animata fejn kull element u kull ħlejqa huma mogħnija b' sensibbiltà li tħoss u taħseb.  Ir-Romantiċiżmu wettaq l-emozzjoni u l-esperjenzi sensorji filwaqt li ċaħad ir-raġuni u l-intellett. Ir-raġuni ma tistax tasal biex tagħti tifsira xierqa lil kulma jinħass f'ruħ il-bniedem; għalhekk is-superjorità tas-sentiment. Ir-Romantiċiżmu donnu qed jgħid:   "Jien inħoss, allura neżisti."</p>
<p>Ir-Romantiċiżmu enfasizza l-burdati estremi u t-taqbidiet interjuri tal-bniedem. Għalhekk jispikkaw sentimenti qawwija ta' mħabba u mibegħda, ħlewwa u rabja, hena u niket, qlubija u biża', tama u disperazzjoni.  Barra li fittex is-sabiħ u l-veru fl-imgħoddi, igglorifika l-passat taħt lenti nostalġika.  Ir-Romantiċiżmu:</p>
<list type="unordered"><item>Xeħet ħarstu fuq dak li hu eżotiku, remot, stramb u misterjuż; għalhekk is-sopravvent tal-fantasija.</item>
<item>Ħares lejn l-artist bħala forza kreattiva li kapaċi tittraxxendi r-regoli stabbiliti. L-artist romantiku hu bniedem ispirat, ħafna drabi b'ego minfuħ; għalhekk, iqis lilu nnifsu bħala profeta jew viżjonarju.</item>
<item>Ippropaga l-kunċett tal-ġenju li jeħodha kontra l-konvenzjoni u  l-kunċett ta' l-eroj li jissagrifika ruħu għall-ideali tiegħu.</item>
<item>Rewwaħ is-sens ta' nazzjonaliżmu. Il-patrija hija jedd ta' kull ċittadin filwaqt li hu d-dmir ta' kulħadd li jqim lil ġensu.</item>
<item>Kebbes interess  fil-folklor u l-kultura popolari. Is-sens demokratiku jitlob rispett lejn l-ilsien, it-tradizzjonijiet, il-valuri u l-miti tal-poplu.</item>
<item>Ħares lejn id-dinja mhux kif tidher iżda kif xtaqha. Kollox hu trasportat f'dinja alternattiva fejn dak li jgħodd mhuwiex il-materja fiżika iżda l-ispirtu.</item></list>
<p>Ir-Romantiċiżmu jimplika l-libertà ta' l-ispirtu:  </p>
<list type="unordered"><item>Huwa liberu fil-ħsieb għalhekk ir-Romantiċiżmu hu l-moviment ta' l-immaġinazzjoni u l-ħolm.</item>
<item>Huwa liberu fis-sentimenti għalhekk ir-Romantiċiżmu hu l-moviment tal-passjoni u l-emozzjoni.</item>
<item>Huwa liberu fil-politika għalhekk ir-Romantiċiżmu hu l-moviment tan-nazzjonaliżmu u d-demokrazija.</item>
<item>Huwa liberu fil-konfront ma' l-ambjent għalhekk ir-Romantiċiżmu hu l-moviment li jirritorna lejn in-Natura u l-ġenesi ta' l-istorja.</item></list>
<p>Ħafna storiċi intellettwali raw ir-Romantiċiżmu bħala moviment li serva bħala muftieħ fil-<ref target="https://mt.wikipedia.org/wiki/Kontro-Illuminiżmu">Kontro-Illuminiżmu</ref>, li kienet ir-reazzjoni kontra ż-<ref target="https://mt.wikipedia.org/wiki/Żmien_l-Illuminiżmu">Żmien l-Illuminiżmu</ref>.</p>
Romantiċiżmu u l-mużika
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Mużika_Romantika">Mużika Romantika</ref></hi>.

</text></body></html>