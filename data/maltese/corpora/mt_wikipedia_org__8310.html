<html><body><text id="wikipedia_mt_wikipedia_org__8310.html" ns="0" revid="266516" sourceurl="https://mt.wikipedia.org/wiki/Repubblika_tal-Ma%C4%8Bedonja_ta%27_Fuq" title="Repubblika tal-Maċedonja ta' Fuq" type="wikipedia">Repubblika tal-Maċedonja ta' Fuq
<p>Il-<hi rend="bold">Maċedonja ta' Fuq</hi> ( <ref target="https://mt.wikipedia.org/wiki/Stampa:En-us-Macedonia.ogg">ˌmæsɨˈdoʊniə</ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:En-us-Macedonia.ogg">info</ref>) <ref target="https://mt.wikipedia.org/wiki/Lingwa_Maċedonjana">Maċedonjan</ref>: <hi rend="italic">Северна</hi> <hi rend="italic">Македонија</hi>), uffiċjalment ir-<hi rend="bold">Repubblika tal-Maċedonja ta' Fuq</hi> (<ref target="https://mt.wikipedia.org/wiki/Lingwa_Maċedonjana">Maċedonjan</ref>:<hi rend="italic">Република Северна Македонија)</hi>, huwa <ref target="https://mt.wikipedia.org/wiki/Pajjiż_interkjuż">pajjiż interkjuż</ref> li jinsab fil-Punent ċentrali tal-<ref target="https://mt.wikipedia.org/wiki/Balkani">peniżola Balkana</ref> fl-<ref target="https://mt.wikipedia.org/wiki/Ewropa_tax-Xlokk">Ewropa tax-Xlokk</ref>. Il-pajjiż kien wieħed mill-i<ref target="https://mt.wikipedia.org/wiki/Suċċessjoni_tal-istati">stati suċċessuri</ref> tal-eks <ref target="https://mt.wikipedia.org/wiki/Repubblika_Soċjalista_Federali_tal-Jugożlavja">Jugożlavja</ref>, li minnha ddikjaraw l-indipendenza fl-1991. Hija saret membru tan-<ref target="https://mt.wikipedia.org/wiki/Nazzjonijiet_Uniti">Nazzjonijiet Uniti</ref> f'Settembru tal-1993. Bejn din is-sena sa Frar tal-2019, bħala riżultat ta' <ref target="https://mt.wikipedia.org/wiki/Tilwima_ta'_tismija_tal-Maċedonja">tilwima mal-Greċja</ref> fuq l-isem tagħha, kienet iddaħħlet taħt ir-referenza provviżorja tal-<hi rend="bold">Eks Repubblika Jugożlava tal-Maċedonja</hi>,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> xi drabi mqassra bħala <hi rend="italic">FYROM</hi> (mill-Ingliż <hi rend="italic">Former Yugoslav Republic of Macedonia</hi>).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> F'Ġunju tal-2018, il-Maċedonja u l-Greċja ffirmaw it-Trattat ta' Prespa li rriżolva t-tilwima ta' isem il-pajjiż, fejn il-Maċedonja aċċetta li l-isem uffiċċjali tal-pajjiż isir ir-<hi rend="italic">Repubblika tal-Maċedonja ta' Fuq</hi>. Dan il-bdil fl-isem beda jieħu effett mit-12 ta' Frar 2019 'il quddiem.</p>
<p>Il-pajjiż huwa mdawwar bl-art, billi jmiss mal-<ref target="https://mt.wikipedia.org/wiki/Kosovo">Kosovo</ref> fil-Majjistral, is-<ref target="https://mt.wikipedia.org/wiki/Serbja">Serbja</ref> fit-Tramuntana, il-<ref target="https://mt.wikipedia.org/wiki/Bulgarija">Bulgarija</ref> fil-Lvant, il-<ref target="https://mt.wikipedia.org/wiki/Greċja">Greċja</ref> fin-Nofsinhar u l-<ref target="https://mt.wikipedia.org/wiki/Albanija">Albanija</ref> fil-Punent.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Hija tikkostitwixxi madwar in-nofs tal-akbar <ref target="https://mt.wikipedia.org/wiki/Maċedonja_(reġjun)">reġjun tal-Maċedonja</ref> ġeografiku, li jinkludi wkoll partijiet tal-Greċja u l-Bulgarija. Il-belt kapital tal-pajjiż hija <ref target="https://mt.wikipedia.org/wiki/Skopje">Skopje</ref>, bi 506,926 abitant skont iċ-ċensiment tal-2002. Bliet oħra jinkludu lil <ref target="https://mt.wikipedia.org/wiki/Bitola">Bitola</ref>, <ref target="https://mt.wikipedia.org/wiki/Kumanovo">Kumanovo</ref>, <ref target="https://mt.wikipedia.org/wiki/Prilep">Prilep</ref>, <ref target="https://mt.wikipedia.org/wiki/Tetovo">Tetovo</ref>, <ref target="https://mt.wikipedia.org/wiki/Ohrid">Ohrid</ref>, <ref target="https://mt.wikipedia.org/wiki/Veles_(belt)">Veles</ref>, <ref target="https://mt.wikipedia.org/wiki/Štip">Štip</ref>, <ref target="https://mt.wikipedia.org/wiki/Kočani">Kočani</ref>, <ref target="https://mt.wikipedia.org/wiki/Gostivar">Gostivar</ref>, <ref target="https://mt.wikipedia.org/wiki/Kavadarci">Kavadarci</ref> u <ref target="https://mt.wikipedia.org/wiki/Strumica">Strumica</ref>. Hija għandha aktar minn 50 lag u sittax-il muntanja ogħla minn 2,000 m (6,562 ft). Il-Maċedonja ta' Fuq hija membru tan-NU u l-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref>. Minn Diċembru 2005 kienet ukoll <ref target="https://mt.wikipedia.org/wiki/Adeżjoni_tal-Maċedonja_mal-Unjoni_Ewropea">kandidat għas-sħubija fl-Unjoni Ewropea</ref> u <ref target="https://mt.wikipedia.org/wiki/Adeżjoni_tal-Maċedonja_man-NATO">applikat għas-sħubija man-NATO</ref>.</p>
Adeżjoni fl-Unjoni Ewropea
<p>L-applikazzjoni tar-Repubblika tal-Maċedonja ta' Fuq għas-sħubija fl-UE ġiet ippreżentata fit-22 ta' Marzu 2004.</p>
<p>Il-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> tat opinjoni pożittiva fid-9 ta' Novembru 2005.</p>
<p>F'Diċembru 2005, il-Kunsill Ewropew ta lill-pajjiż l-istatus ta' kandidat.</p>
<p>Fit-18 ta' Frar 2008, il-Kunsill adotta s-Sħubija għall-Adeżjoni riveduta mal-Maċedonja ta' Fuq.</p>
<p>Il-Kummissjoni Ewropea rrakkomandat għall-ewwel darba li jinfetħu negozjati tal-adeżjoni mar-Repubblika tal-Maċedonja ta' Fuq f'Ottubru 2009. Fl-2015 u fl-2016, ir-rakkomandazzjoni saret suġġetta għall-implimentazzjoni kontinwa tal-ftehim ta' Pržino u suġġetta għall-progress sostanzjali fl-implimentazzjoni tal-“Prijoritajiet Urġenti ta' Riforma”.</p>
<p>F'Ġunju 2018, il-Kunsill adotta konklużjonijiet li fihom qabel li jwieġeb b'mod pożittiv għall-progress li sar mir-Repubblika tal-Maċedonja ta' Fuq, u stabbilixxa t-triq biex jinfetħu n-negozjati tal-adeżjoni f'Ġunju 2019, skont il-progress li sar f'ċerti oqsma ewlenin, bħar-riforma ġudizzjarja, ir-riforma tas-servizzi ta' intelligence u tas-sigurtà u r-riforma tal-amministrazzjoni pubblika.</p>
<p>F'Ġunju 2019, il-Kunsill iddiskuta l-komunikazzjoni tal-Kummissjoni Ewropea tad-29 ta' Mejju 2019 dwar il-politika tat-tkabbir tal-UE u r-rapport dwar ir-Repubblika tal-Maċedonja ta' Fuq. Fid-dawl taż-żmien limitat disponibbli u l-importanza tal-kwistjoni, huwa ddeċieda li jerġa' lura, sa mhux aktar tard minn Ottubru 2019, għall-kwistjoni tal-ftuħ tan-negozjati tal-adeżjoni mal-pajjiż, bil-ħsieb li tintlaħaq deċiżjoni ċara u sostantiva.</p>
<p>Fil-15 ta' Ottubru 2019, il-Kunsill iddiskuta t-tkabbir u l-proċess ta' stabbilizzazzjoni u ta' assoċjazzjoni fir-rigward tal-Albanija u r-Repubblika tal-Maċedonja ta' Fuq. Wara d-diskussjoni, il-presidenza ħarġet konklużjonijiet proċedurali fejn innotat li l-Kunsill ser jiddiskuti l-kwistjoni wara l-Kunsill Ewropew ta' Ottubru.</p>
<p>Il-Kunsill Ewropew tas-17 u t-18 ta' Ottubru 2019 iddeċieda li jerġa' lura għall-kwistjoni tat-tkabbir qabel is-summit UE-Balkani tal-Punent f'Zagreb, f'Mejju 2020.</p>
<p>Fl-24 ta' Marzu 2020, il-ministri għall-affarijiet Ewropej qablu politikament li jinfetħu n-<ref target="https://mt.wikipedia.org/wiki/Negozjati_tal-adeżjoni">negozjati tal-adeżjoni</ref> mal-<ref target="https://mt.wikipedia.org/wiki/Albanija">Albanija</ref> u mar-Repubblika tal-Maċedonja ta' Fuq. Fil-25 ta' Marzu, il-konklużjonijiet dwar it-tkabbir u l-proċess ta' stabbilizzazzjoni u assoċjazzjoni ġew formalment adottati bi proċedura bil-miktub. Fis-26 ta' Marzu, il-membri tal-Kunsill Ewropew approvaw il-konklużjonijiet.</p>
Referenzi

<list type="unordered"><item><ref target="https://www.consilium.europa.eu/mt/policies/enlargement/republic-north-macedonia/">Maċedonja ta' Fuq</ref>, Kunsill tal-Unjoni Ewropea</item></list>
</text></body></html>