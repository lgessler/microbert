<html><body><text id="wikipedia_mt_wikipedia_org__26457.html" ns="0" revid="265189" sourceurl="https://mt.wikipedia.org/wiki/Auschwitz" title="Auschwitz" type="wikipedia">Auschwitz<figure><caption>Id-daħla tal-kamp ta’ konċentrament ta’ Auschwitz</caption></figure>
<p><hi rend="bold">Auschwitz</hi>, magħruf ukoll bħala l-<hi rend="bold">kamp ta’ konċentrament ta’ Auschwitz</hi>, kien kumpless ta’ iżjed minn 40 kamp ta’ konċentrament u ta’ sterminazzjoni (bil-Ġermaniż: <hi rend="italic">Konzentrationslager Auschwitz</hi>) operat mill-<ref target="https://mt.wikipedia.org/wiki/Ġermanja">Ġermanja</ref> Nażista fil-<ref target="https://mt.wikipedia.org/wiki/Polonja">Polonja</ref> okkupata matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref> u l-<ref target="https://mt.wikipedia.org/wiki/Olokawst">Olokawst</ref>. Il-kumpless kien jinkludi lil Auschwitz I, li kien il-kamp ewlieni (<hi rend="italic">Stammlager</hi>) f’<ref target="https://mt.wikipedia.org/wiki/Oświęcim">Oświęcim</ref>; Auschwitz II-Birkenau, li kien kamp ta’ konċentrament u ta’ sterminazzjoni bil-kmamar tal-gass; Auschwitz III-Monowitz, li kien kamp tax-xogħol sfurzat għall-konglomerat kimiku ta’ IG Farben; u għexieren ta’ sottokampijiet. Il-kampijiet saru sit maġġuri tas-Soluzzjoni Finali tan-Nażisti għall-Kwistjoni tal-<ref target="https://mt.wikipedia.org/wiki/Ġudaiżmu">Lhud</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<figure><caption>Is-selezzjoni tal-Lhud <ref target="https://mt.wikipedia.org/wiki/Ungerija">Ungeriżi</ref> fir-rampa ta’ Birkenau fl-1944</caption></figure>
<p>Wara li faqqgħet it-Tieni Gwerra Dinjija, bl-invażjoni tal-Polonja min-naħa tal-Ġermanja f’Settembru 1939, ix-<hi rend="italic">Schutzstaffel</hi> (SS) ikkonvertew lil Auschwitz I, li qabel kien barrakki tal-armata, f’kamp tal-priġunieri tal-gwerra għall-priġunieri politiċi Pollakki.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-ewwel persuni fil-kamp kienu kriminali Ġermaniżi li f’Mejju 1940 tressqu fil-kamp bħala funzjonarji, u dawn stabbilew ir-reputazzjoni tal-kamp għas-sadiżmu. Il-priġunieri kienu jiġu msawta, ittorturati u ġġustizzjati għal l-iktar raġunijiet trivjali possibbli. L-ewwel iggassjar — ta’ priġunieri <ref target="https://mt.wikipedia.org/wiki/Unjoni_Sovjetika">Sovjetiċi</ref> u Pollakki — seħħ fil-blokka nru 11 ta’ Auschwitz I lejn Awwissu 1941. Il-kostruzzjoni ta’ Auschwitz II bdiet ix-xahar ta’ wara, u mill-1942 sal-aħħar tal-1944, il-ferroviji tal-merkanzija kienu jwasslu lil-Lhud mill-pajjiżi tal-<ref target="https://mt.wikipedia.org/wiki/Ewropa">Ewropa</ref> kollha li kienu ġew okkupati mill-Ġermanja hawnhekk biex jiġu ggassjati.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Mill-1.3 miljun ruħ li ntbagħtu lejn Auschwitz, <ref target="https://mt.wikipedia.org/wiki/Mewt">mietu</ref> 1.1 miljun ruħ. Fost il-mejtin kien hemm 960,000 ruħ li kienu Lhud (865,000 ruħ minnhom ġew iggassjati malli waslu), 74,000 Pollakk etniku, 21,000 Rom, 15,000 priġunier Sovjetiku tal-gwerra, u sa 15,000 Ewropew ieħor.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dawk li ma ġewx iggassjati mietu bil-ġuħ, bl-għeja, bil-mard, bl-iġġustizzjar individwali, jew bis-swat. Oħrajn inqatlu matul esperimenti mediċi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Minn tal-inqas 802 priġunieri ppruvaw jaħarbu, 144 minnhom irnexxielhom u l-oħrajn inqatlu, u fis-7 ta’ Ottubru 1944 żewġ unitajiet tas-<hi rend="italic">Sonderkommando</hi>, li kienu jikkonsistu f’priġunieri li kienu jħaddmu l-kmamar tal-gass, ippruvaw jagħmlu rewwixta iżda ma kellhomx suċċess. 789 membru tal-persunal (mhux iktar minn 15 fil-mija) qatt tressqu quddiem il-liġi;<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> diversi minnhom ġew iġġustizzjati, inkluż il-kmandant tal-kamp <ref target="https://mt.wikipedia.org/wiki/Rudolf_Höss">Rudolf Höss</ref>. In-nuqqas ta’ azzjoni, permezz ta’ bbumbardjar tal-kamp jew tal-linji ferrovjarji li jwasslu għalih, min-naħa tal-Alleati mal-ewwel rapporti ta’ atroċitajiet għadha kwistjoni kontroversjali.</p>
<p>Meta l-Armata Ħamra Sovjetika ressqet qrib Auschwitz f’Jannar 1945, lejn l-aħħar tal-gwerra, l-SS bagħtu l-biċċa l-kbira tal-popolazzjoni tal-kamp lejn il-Punent għall-qatla f’kampijiet fil-Ġermanja u fl-<ref target="https://mt.wikipedia.org/wiki/Awstrija">Awstrija</ref>. It-truppi Sovjetiċi daħlu fil-kamp fis-27 ta’ Jannar 1945, jum li baqa’ jiġi kkommemorat mill-2005 bħala l-Jum Internazzjonali ta’ Tfakkir tal-Olokawst. Fid-deċennji ta’ wara l-gwerra, dawk li rnexxielhom jibqgħu ħajjin bħal <ref target="https://mt.wikipedia.org/wiki/Primo_Levi">Primo Levi</ref>, <ref target="https://mt.wikipedia.org/wiki/Viktor_Frankl">Viktor Frankl</ref>, u <ref target="https://mt.wikipedia.org/wiki/Elie_Wiesel">Elie Wiesel</ref> kitbu l-memorji tal-esperjenzi tal-waħx tagħhom, u l-kamp sar simbolu dominanti tal-Olokawst. Fl-1947, il-Polonja stabbiliet il-Mużew Statali ta’ Auschwitz-Birkenau fis-sit ta’ Auschwitz I u II, u fl-1979 is-sit tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
Sfond
<figure><caption>Kampijiet u getti fil-pajjiżi okkupati fl-Ewropa (bil-fruntieri attwali)</caption></figure>
<p>L-ideoloġija tas-<ref target="https://mt.wikipedia.org/wiki/Soċjaliżmu">Soċjaliżmu</ref> Nazzjonali (<ref target="https://mt.wikipedia.org/wiki/Nażiżmu">Nażiżmu</ref>) kienet tikkombina elementi ta’ “iġjene razzjali”, ewġenika, anti-Semitiżmu, pan-Ġermanizzazzjoni, u espansjoniżmu territorjali. <ref target="https://mt.wikipedia.org/wiki/Adolf_Hitler">Adolf Hitler</ref> u l-Partit Nażista tiegħu saru ossessjonati bil-“kwistjoni tal-Lhud”.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Kemm matul kif ukoll immedjatament wara l-ħtif tal-poter min-naħa tan-Nażisti fil-Ġermanja fl-1933, l-atti ta’ vjolenza kontra l-Lhud Ġermaniżi kienu saru n-normalità<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, u għaddiet leġiżlazzjoni li kienet teskludihom minn ċerti professjonijiet, fosthom fl-oqsma tas-servizz ċivili u d-<ref target="https://mt.wikipedia.org/wiki/Dritt">dritt</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Minħabba l-fastidji u l-pressjoni ekonomika, il-Lhud ġew imħeġġa jitilqu mill-Ġermanja; in-negozji tagħhom ġew miċħuda l-aċċess għas-swieq, ir-reklamar tagħhom fuq il-gazzetti ġie pprojbit, u ġew miċħuda minn kwalunkwe kuntratt tal-gvern.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fil-15 ta’ Settembru 1935, ir-<hi rend="italic">Reichstag</hi> għadda l-Liġijiet ta’ Nuremberg. Il-Liġi dwar iċ-Ċittadinanza tar-<hi rend="italic">Reich</hi> kienet tiddefinixxi bħala ċittadini lil dawk li “kellhom demm Ġermaniż jew nisel relatat li juru bl-imġiba tagħhom li għandhom ir-rieda u li huma adattati biex iservu l-Poplu u r-<hi rend="italic">Reich</hi> Ġermaniż b’lealtà”, u l-Liġi għall-Protezzjoni tad-Demm Ġermaniż u tal-Unur Ġermaniż kienet tipprojbixxi ż-żwieġ u r-relazzjonijiet ekstrakonjugali bejn dawk li “kellhom demm Ġermaniż jew nisel relatat” u l-Lhud.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<figure><caption>Auschwitz I, II, u III</caption></figure>
<p>Meta l-Ġermanja invadiet il-Polonja f’Settembru 1939, u faqqgħet it-Tieni Gwerra Dinjija, Hitler ordna li t-tmexxija u l-intelliġenzja Pollakka tiġi meqruda.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Iż-żona madwar Auschwitz ġiet annessa mar<hi rend="italic">-Reich</hi> Ġermaniż, bħala parti minn Gau Silesja l-ewwel u mill-1941 bħala parti minn Gau Silesja ta’ Fuq.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Il-kamp ta’ Auschwitz ġiet stabbilit f’April 1940, l-ewwel bħala kamp ta’ kwarantina għall-priġunieri politiċi Pollakki. Fit-22 ta’ Ġunju 1941, f’tentattiv biex jikseb territorju ġdid, Hitler invada l-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> L-ewwel iggassjar f’Auschwitz — ta’ grupp ta’ priġunieri Sovjetiċi tal-gwerra — seħħ għall-ħabta ta’ Awwissu 1941.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Sa tmiem dik is-sena, matul dak li l-biċċa l-kbira tal-istoriċi jqisu bħala l-ewwel fażi tal-Olokawst, 500,000-800,000 Lhud Sovjetiċi nqatlu permezz ta’ ġġustizzjar tal-massa minn kombinament ta’ <hi rend="italic">Einsatzgruppen</hi> Ġermaniżi, suldati Ġermaniżi ordinarji, u kollaboraturi lokali.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Fil-Konferenza ta’ Wannsee f’<ref target="https://mt.wikipedia.org/wiki/Berlin">Berlin</ref> fl-20 ta’ Jannar 1942, <ref target="https://mt.wikipedia.org/wiki/Reinhard_Heydrich">Reinhard Heydrich</ref> iddeskriva s-Soluzzjoni Finali għall-Kwistjoni tal-Lhud lin-Nażisti ta’ kariga għolja<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>, u mill-bidu tal-1942 il-ferroviji tal-merkanzija bdew iwasslu lil-Lhud mill-pajjiżi kollha tal-Ewropa li kienu okkupati mill-Ġermaniżi lejn il-kampijiet ta’ konċentrament Ġermaniżi fil-Polonja: Auschwitz, <ref target="https://mt.wikipedia.org/wiki/Bełżec">Bełżec</ref>, <ref target="https://mt.wikipedia.org/wiki/Chełmno">Chełmno</ref>, <ref target="https://mt.wikipedia.org/wiki/Majdanek">Majdanek</ref>, <ref target="https://mt.wikipedia.org/wiki/Sobibór">Sobibór</ref>, u <ref target="https://mt.wikipedia.org/wiki/Treblinka">Treblinka</ref>. Il-biċċa l-kbira tal-priġunieri ġew iggassjati malli waslu.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Kampijiet
Auschwitz I
Tkabbir
<figure><caption>Il-barrakki ta’ Auschwitz II-Birkenau</caption></figure>
<p>Auschwitz I kien kamp tal-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref> għall-ħaddiema temporanji u iktar ’il quddiem barrakki tal-armata Pollakka. Imbagħad Auschwitz I sar il-kamp ewlieni (<hi rend="italic">Stammlager</hi>) u l-kwartieri ġenerali amministrattivi tal-kumpless tal-kamp. Is-sit jinsab ħamsin kilometru fil-Lbiċ ta’ <ref target="https://mt.wikipedia.org/wiki/Krakovja">Krakovja</ref>, is-sit ġie ssuġġerit għall-ewwel darba fi Frar 1940 bħala kamp ta’ kwarantina għall-priġunieri Pollakki minn <ref target="https://mt.wikipedia.org/wiki/Arpad_Wigand">Arpad Wigand</ref>, l-ispettur tas-<hi rend="italic">Sicherheitspolizei</hi> (pulizija tas-sigurtà) u l-viċi ta’ <ref target="https://mt.wikipedia.org/wiki/Erich_von_dem_Bach-Zelewski">Erich von dem Bach-Zelewski</ref>, l-SS Superjuri u l-Mexxej tal-Pulizija għas-Silesja. <ref target="https://mt.wikipedia.org/wiki/Richard_Glücks">Richard Glücks</ref>, il-kap tal-Ispettorat tal-Kampijiet ta’ Konċentrament, bagħat lil <ref target="https://mt.wikipedia.org/wiki/Walter_Eisfeld">Walter Eisfeld</ref>, l-eks kmandant tal-kamp ta’ konċentrament ta’ <ref target="https://mt.wikipedia.org/wiki/Sachsenhausen">Sachsenhausen</ref> f’<ref target="https://mt.wikipedia.org/wiki/Oranienburg">Oranienburg</ref>, il-Ġermanja, biex jispezzjonah.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-:1-22">[22]</ref> Auschwitz I kien twil 1,000 metru u wiesgħa 400 metru<ref target="https://mt.wikipedia.org/wiki/Il-Paġna_prinċipali#cite_note-:2-23">[23]</ref>, u dak iż-żmien kien fih 22 binja tal-brikks, u tmienja minnhom kellhom żewġ sulari. It-tieni sular tal-kumplament ġie miżjud fl-1943 u nbnew tmien blokok ġodda oħra.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<figure><caption>Ilbies tal-priġunieri ta’ Auschwitz</caption></figure>
<p>Ir-<hi rend="italic">Reichsführer-SS</hi> <ref target="https://mt.wikipedia.org/wiki/Heinrich_Himmler">Heinrich Himmler</ref>, il-kap tal-SS, approva s-sit f’April 1940 abbażi tar-rakkomandazzjoni tal-<hi rend="italic">SS-Obersturmbannführer</hi> Rudolf Höss tal-ispettorat tal-kampijiet. Höss issorvelja l-iżvilupp tal-kamp u kien l-ewwel kmandant tiegħu. L-ewwel 30 priġunier waslu fl-20 ta’ Mejju 1940 mill-kamp ta’ Sachsenhausen. Il-“kriminali professjonisti” (<hi rend="italic">Berufsverbrecher</hi>) Ġermaniżi, magħrufa bħala l-“ħodor” (<hi rend="italic">Grünen</hi>) minħabba t-trijangoli ħodor li kellhom fuq l-ilbies tagħhom bħala priġunieri, li nġiebu fil-kamp bħala funzjonarji, wettqu s-sadiżmu fil-kampijiet bikrin fil-konfront tal-priġunieri Pollakki, sa ma ħadulhom posthom il-priġunieri politiċi.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> <ref target="https://mt.wikipedia.org/wiki/Bruno_Brodniewitsch">Bruno Brodniewitsch</ref>, l-ewwel priġunier (li ngħata n-numru tas-serje 1), sar <hi rend="italic">Lagerältester</hi> (is-superjur tal-kamp fost il-priġunieri jew l-iktar wieħed anzjan). L-oħrajn ingħataw karigi bħala <hi rend="italic">kapo</hi> u superviżur tal-blokok.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
L-ewwel trasport tal-massa
<figure><caption>Latrini tal-kamp tal-irġiel f’Auschwitz</caption></figure>
<p>L-ewwel trasport tal-massa — ta’ 728 priġunier politiku Pollakk, inklużi patrijiet Kattoliċi u Lhud — wasal fl-14 ta’ Ġunju 1940 minn <ref target="https://mt.wikipedia.org/wiki/Tarnów">Tarnów</ref>, il-Polonja. Dawn ingħataw in-numri tas-serje 31 sa 758. F’ittra tat-12 ta’ Lulju 1940, Höss qal lil Glücks li l-popolazzjoni lokali kienet “fanatikament Pollakka, u lesta twettaq kwalunkwe tip ta’ operazzjoni kontra l-SS tant mibgħuda”.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Sal-aħħar tal-1940, l-SS kienu kkonfiskaw l-art ta’ madwar il-kamp biex joħolqu “żona ta’ interess” (<hi rend="italic">Interessengebiet</hi>) ta’ 40 kilometru kwadru li kienet tiġi ssorveljati bir-rondi mill-SS, mill-<ref target="https://mt.wikipedia.org/wiki/Gestapo">Gestapo</ref> u mill-pulizija lokali.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Sa Marzu 1941, 10,900 ruħ kien mitfugħa fil-kamp u l-biċċa l-kbira minnhom kienu Pollakki.<ref target="https://mt.wikipedia.org/wiki/Il-Paġna_prinċipali#cite_note-:2-23">[23]</ref></p>
<p>Mal-wasla f’Auschwitz, jekk kien jiġi rreġistrat u mhux jintbagħat mill-ewwel f’xi kamra tal-gass, priġunier kien jgħaddi miċ-ċentru ta’ lqugħ ħdejn id-daħla bil-kitba <hi rend="italic">Arbeit macht frei</hi> (li tfisser ix-xogħol jilliberak), fejn kienet issirlu t-tpinġija fuq ġismu tan-numru tas-serje, jitqaxxarlu xagħru, jiġi diżinfettat, u jingħata uniformi ta’ priġunier bl-istrixxi. Iċ-ċentru nbena bejn l-1942 u l-1944, u kien fih kamra tal-ħasil, kamra tal-ħasil tal-ħwejjeġ, u 19-il kamra tal-gass għat-tneħħija tal-qamel mill-ħwejjeġ. Iċ-ċentru ta’ lqugħ tal-priġunieri ta’ Auschwitz I attwalment sar iċ-ċentru ta’ lqugħ tal-viżitaturi tal-Mużew Statali ta’ Auschwitz-Birkenau.<ref target="https://mt.wikipedia.org/wiki/Il-Paġna_prinċipali#cite_note-:1-22">[22]</ref></p>
Krematorju I, l-ewwel iggassjar
<figure><caption>Rikostruzzjoni ta’ krematorju ta’ Auschwitz I</caption></figure>
<p>Il-kostruzzjoni tal-krematorju I beda f’Auschwitz I fi tmiem Ġunju jew fil-bidu ta’ Lulju 1940.<ref target="https://mt.wikipedia.org/wiki/Il-Paġna_prinċipali#cite_note-:3-29">[29]</ref> Inizjalment il-krematorju I ma kienx maħsub għall-qtil tal-massa iżda għall-priġunieri li kienu jiġu ġġustizzjati jew li kienu jmutu fil-kamp. Il-krematorju I tħaddem minn Awwissu 1940 sa Lulju 1943, u mbagħad ħadulu postu l-krematorji f’Auschwitz II.<ref target="https://mt.wikipedia.org/wiki/Il-Paġna_prinċipali#cite_note-:4-30">[30]</ref> Sa Mejju 1942, fil-krematorju I kienu ġew installati tlett ifran, li flimkien setgħu jaħarqu 340 ġisem f’24 siegħa.<ref target="https://mt.wikipedia.org/wiki/Il-Paġna_prinċipali#cite_note-:3-29">[29]</ref></p>
<p>L-ewwel iggassjar sperimentali seħħ għall-ħabta ta’ Awwissu 1941, meta l-<hi rend="italic">Lagerführer</hi> <ref target="https://mt.wikipedia.org/wiki/Karl_Fritzsch">Karl Fritzsch</ref>, abbażi tal-istruzzjoni ta’ Rudolf Höss, qatel grupp ta’ priġunieri Sovjetiċi tal-gwerra bit-tfigħ ta’ kristalli tal-aġent tossiku <hi rend="italic">Zyklon B</hi> fiċ-ċella tagħhom fil-blokka nru 11 ta’ Auschwitz I. It-tieni grupp ta’ 600 priġunier Sovjetiku tal-gwerra u ta’ madwar 250 priġunier Pollakk marid ġie ggassjat bejn it-3 u l-5 ta’ Settembru. Il-kamra mortwarja, iktar ’il quddiem, ġiet ikkonvertita f’kamra tal-gass li kienet tesa’ minn tal-inqas 700-800 ruħ. Iz-<hi rend="italic">Zyklon B</hi> kien jintefa’ fil-kamra minn fetħiet tawwalin fis-saqaf.<ref target="https://mt.wikipedia.org/wiki/Il-Paġna_prinċipali#cite_note-:3-29">[29]</ref><ref target="https://mt.wikipedia.org/wiki/Il-Paġna_prinċipali#cite_note-:4-30">[30]</ref></p>
L-ewwel trasport tal-massa ta’ Lhud
<figure><caption>Kamp tan-nisa f’Birkenau</caption></figure>
<p>L-istoriċi ma qablux dwar id-data tal-ewwel trasport tal-massa ta’ Lhud biss f’Auschwitz. Fil-Konferenza ta’ Wannsee f’Berlin fl-20 ta’ Jannar 1942, it-tmexxija Nażista iddeskriviet, b’lingwaġġ ewfemistiku, il-pjanijiet tagħha għas-Soluzzjoni Finali.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Skont <ref target="https://mt.wikipedia.org/wiki/Franciszek_Piper">Franciszek Piper</ref>, il-kmandant ta’ Auschwitz Rudolf Höss ta rendikonti inkonsistenti wara l-gwerra, fejn issuġġerixxa li l-isterminazzjoni bdiet f’Diċembru 1941, f’Jannar 1942, jew qabel l-istabbiliment tal-kamp tan-nisa f’Marzu 1942.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> F’<hi rend="italic">Kommandant in Auschwitz</hi>, huwa kiteb: “Fir-rebbiegħa tal-1942, l-ewwel trasport ta’ Lhud, kollha assenjati għall-isterminazzjoni, wasal mis-Silesja ta’ Fuq”.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Fil-15 ta’ Frar 1942, skont <ref target="https://mt.wikipedia.org/wiki/Danuta_Czech">Danuta Czech</ref>, trasport ta’ Lhud minn <ref target="https://mt.wikipedia.org/wiki/Beuthen">Beuthen</ref>, is-Silesja ta’ Fuq (Bytom, il-Polonja), wasal f’Auschwitz I u ntbagħtu dritt fil-kamra tal-gass.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Fl-1998, xhud li ra kif seħħew l-affarijiet b’għajnejh qal li l-ferrovija kien fiha “n-nisa ta’ Beuthen”. <ref target="https://mt.wikipedia.org/wiki/Saul_Friedländer">Saul Friedländer</ref> kiteb li l-Lhud ta’ Beuthen ġew mill-kampijiet tax-xogħol sfurzat tal-<hi rend="italic">Organization Schmelt</hi> u kienu ġew meqjusa mhux f’saħħithom biżżejjed biex jaħdmu.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Skont <ref target="https://mt.wikipedia.org/wiki/Christopher_Browning">Christopher Browning</ref>, il-Lhud li ma kinux f’saħħithom biżżejjed biex jaħdmu kienu ntbagħtu fil-kamra tal-gass f’Awwissu 1941.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> L-evidenza ta’ dan u rigward it-trasport ta’ Frar 1942 ġiet ikkontestata fl-2015 minn <ref target="https://mt.wikipedia.org/wiki/Nikolaus_Wachsmann">Nikolaus Wachsmann</ref>.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<figure><caption>Barrakki tal-brikks f’Auschwitz II; f’kull kompartiment kienu jorqdu erba’ priġunieri</caption></figure>
<p>Għall-ħabta tal-20 ta’ Marzu 1942, skont Danuta Czech, trasport ta’ Lhud Pollakki mis-Silesja u minn Zagłębie Dąbrowskie ttieħdu minnufih mill-istazzjoni għall-kamra tal-gass ta’ Auschwitz II, li kienet għadha kemm bdiet titħaddem.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Fis-26 u fit-28 ta’ Marzu, żewġ trasporti ta’ Lhud <ref target="https://mt.wikipedia.org/wiki/Slovakkja">Slovakki</ref> ġew irreġistrati bħala priġunieri fil-kamp tan-nisa, fejn inżammu għax-xogħol bħala skjavi; dawn kienu l-ewwel trasporti organizzati mid-dipartiment IV B4 ta’ Adolf Eichmann (l-uffiċċju tal-Lhud) fl-Uffiċċju Ewlieni tas-Sigurtà tar-<hi rend="italic">Reich</hi> (RSHA). Fit-30 ta’ Marzu, l-ewwel trasport tal-RHSA wasal minn <ref target="https://mt.wikipedia.org/wiki/Franza">Franza</ref>.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Is-“Selezzjoni”, fejn il-wasliet ġodda kienu jiġu selezzjonati għax-xogħol jew għall-iggassjar, bdiet f’April 1942 u kienet issir regolarment minn Lulju. Piper isostni li din kienet tirrifletti l-ħtieġa dejjem tikber ta’ forza tax-xogħol min-naħa tal-Ġermanja. Dawk li kienu jitqiesu bħala mhux f’saħħithom biżżejjed biex jaħdmu kienu jiġu ggassjati mingħajr ma jiġu rreġistrati bħala priġunieri.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
<p>Hemm nuqqas ta’ qbil ukoll dwar kemm ġew iggassjati nies f’Auschwitz I. <ref target="https://mt.wikipedia.org/wiki/Perry_Broad">Perry Broad</ref>, <hi rend="italic">SS-Unterscharführer</hi>, kiteb li “trasport wara l-ieħor kienu jgħebu fil-krematorju ta’ Auschwitz [I]”.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Fil-fehma ta’ <ref target="https://mt.wikipedia.org/wiki/Filip_Müller">Filip Müller</ref>, wieħed mis-<hi rend="italic">Sonderkommando</hi> ta’ Auschwitz I, hemmhekk inqatlu għexieren ta’ eluf ta’ Lhud minn Franza, in-<ref target="https://mt.wikipedia.org/wiki/Pajjiżi_l-Baxxi">Netherlands</ref>, is-Slovakkja, is-Silesja ta’ Fuq, u l-<ref target="https://mt.wikipedia.org/wiki/Jugoslavja">Jugoslavja</ref>, kif ukoll mill-getti ta’ <ref target="https://mt.wikipedia.org/wiki/Theresienstadt">Theresienstadt</ref>, ta’ <ref target="https://mt.wikipedia.org/wiki/Ciechanow">Ciechanow</ref>, u ta’ <ref target="https://mt.wikipedia.org/wiki/Grodno">Grodno</ref>. Min-naħa l-oħra, skont stimi ta’ <ref target="https://mt.wikipedia.org/wiki/Jean-Claude_Pressac">Jean-Claude Pressac</ref>, f’Auschwitz I nqatlu sa 10,000 ruħ.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> L-aħħar persuni ggassjati hemmhekk, f’Diċembru 1942, kienu madwar 400 membru tas-<hi rend="italic">Sonderkommando</hi> ta’ Auschwitz II, li kienu ġew sfurzati jħaffru fl-oqbra tal-massa tal-kamp biex jaħarqu l-fdalijiet tal-iġsma, li hu maħsub li kienu jammontaw għal iktar minn 100,000.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
Auschwitz II-Birkenau
<figure><caption>Vagun tat-trasport tal-priġunieri f'Birkenau</caption></figure>
<p>Wara li żar Auschwitz I f’Marzu 1941, milli jidher Himmler ordna biex il-kamp jitkabbar, għalkemm <ref target="https://mt.wikipedia.org/wiki/Peter_Hayes">Peter Hayes</ref> jinnota li, fl-10 ta’ Jannar 1941, il-Pollakki li kienu qed jaħdmu minn taħt qalu lill-gvern Pollakk eżiljat f’<ref target="https://mt.wikipedia.org/wiki/Londra">Londra</ref>: “il-kamp ta’ konċentrament ta’ Auschwitz ...jesa’ madwar 7,000 priġunier bħalissa, u għandu jinbena mill-ġdid sabiex ikun jesa’ madwar 30,000 ruħ”.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> Il-kostruzzjoni ta’ Auschwitz II-Birkenau — li kien imsejjaħ <hi rend="italic">Kriegsgefangenenlager</hi> (kamp tal-priġunieri tal-gwerra) — beda jopera f’Ottubru 1941 f’<ref target="https://mt.wikipedia.org/wiki/Brzezinka">Brzezinka</ref>, madwar tliet kilometri minn Auschwitz I. Il-pjan inizjali kien li Auschwitz II jkun fih erba’ setturi (<hi rend="italic">Bauabschnitte</hi> I-IV), b’sitt sottokampi kull wieħed (BIIa-BIIf) bid-daħliet u bix-xatbiet tagħhom stess. L-ewwel żewġ setturi tlestew (is-settur BI inizjalment kien kamp ta’ kwarantina), iżda l-kostruzzjoni ta’ BIII beda fl-1943 u waqaf f’April 1944, u l-pjan għal BIV ġie abbandunat.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></p>
<p>L-<hi rend="italic">SS-Sturmbannführer</hi> <ref target="https://mt.wikipedia.org/wiki/Karl_Bischoff">Karl Bischoff</ref>, li kien arkitett, kien il-kap tal-kostruzzjoni. Abbażi ta’ baġit inizjali ta’ RM 8.9 miljun, skont il-pjanijiet tiegħu kull barrakka kellha tesa’ 550 priġunier, iżda iktar ’il quddiem immodifika l-pjanijiet biex kull barrakka tesa’ 744 priġunier, li fi kliem ieħor kien ifisser li l-kamp seta’ jesa’ 125,000 priġunier minflok 97,000 priġunier.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> Kien hemm 174 barrakka, li kull waħda kienet 35.4 metru bi 11.0-il metru, diviżi fi 62 unità ta’ erba’ metri kwadri. L-unitajiet kienu maqsuma f’kompartimenti iżgħar, li inizjalment kienu jesgħu tliet priġunieri u iktar ’il quddiem kienu jesgħu erba’ priġunieri. Bi spazju personali ta’ metru kwadru kull wieħed biex jorqdu u jpoġġu kwalunkwe oġġett li seta’ jkollhom, Robert-Jan van Pelt kiteb li l-priġunieri kien imċaħħda “mill-ispazju minimu meħtieġ biex wieħed jeżisti”.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref></p>
<p>Il-priġunieri kellhom jgħixu fil-barrakki li kienu qed jibnu; minbarra x-xogħol ta’ binhar, uħud kienu jiġu msejħa jaħdmu fit-tul billejl ukoll. B’hekk, il-biċċa l-kbira tal-priġunieri f’BIb (il-kamp tal-irġiel) fl-ewwel xhur kesħin tas-sena kienu jmutu b’ipotermija, bil-ġuħ jew bl-għeja fi żmien ftit ġimgħat.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Xi 10,000 priġunier Sovjetiku tal-gwerra waslu f’Auschwitz I bejn is-7 u l-25 ta’ Ottubru 1941<ref target="https://mt.wikipedia.org/wiki/Il-Paġna_prinċipali#cite_note-49">[49]</ref>, iżda sal-1 ta’ Marzu 1942 xi 945 biss kienu għadhom irreġistrati; dawn ġew ittrasferiti lejn Auschwitz II, fejn il-biċċa l-kbira minnhom mietu sa Mejju.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
Sit ta’ Wirt Dinji
<figure><caption>Uħud mill-eluf ta’ żraben tal-priġunieri ta’ Auschwitz</caption></figure>
<p>Il-kumpless tal-kampijiet ta’ konċentrament ta’ Auschwitz-Birkenau ġie ddeżinjat bħala Sit ta’ Wirt Dinji tal-UNESCO fl-1979.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
<p>Il-valur universali straordinarju tas-sit ġie rrikonoxxut abbażi ta’ kriterju tal-għażla tal-UNESCO: <hi rend="bold">il-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”, ladarba s-sit huwa <ref target="https://mt.wikipedia.org/wiki/Monument">monument</ref> li jfakkar il-ġenoċidju deliberat tal-Lhud mir-reġim tan-Nażisti Ġermaniżi u l-mewt ta’ bosta nies oħra. Barra minn hekk, is-sit huwa evidenza li ma tistax tinċaħad ta’ wieħed mill-ikbar reati li qatt twettqu kontra l-umanità. Huwa wkoll monument li jfakkar is-saħħa tal-ispirtu uman li f’kundizzjonijiet degradanti u tal-waħx irreżista l-isforzi tar-reġim Nażista li jgħakkes il-libertà u l-ħsieb liberu u li jeqred razez sħaħ minn fuq wiċċ id-dinja. Is-sit huwa post ewlieni ta’ mafkar tal-Olokawst, tal-politiki razzisti u tal-barbariżmu għall-umanità kollha; huwa post li jħaddan fih il-memorja kollettiva tagħna ta’ dan il-kapitlu ikrah fl-istorja tal-umanità, li jservi anke għall-ġenerazzjonijiet iżgħar bħala twissija tal-bosta theddidiet u konsegwenzi traġiċi li jistgħu jinbtu minn ideoloġiji estremisti u miċ-ċaħda tad-dinjità umana.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
</text></body></html>