<html><body><text id="wikipedia_mt_wikipedia_org__14743.html" ns="0" revid="250229" sourceurl="https://mt.wikipedia.org/wiki/St._Michael_School" title="St. Michael School" type="wikipedia">St. Michael School<p>L-iskola St. Michael hija skola sekondarja mmexxija mis-<ref target="https://mt.wikipedia.org/wiki/M.U.S.E.U.M.">Soċjetà tad-Duttrina Nisranija M.U.S.E.U.M.</ref> u tinsab fi Triq il-Kanun, Santa Venera. Twaqqfet fl-1946 minn Toni Agius, magħruf bħala s-Sur Agius, li dak iż-żmien kien jaħdem bħala <hi rend="italic">fitter</hi> fit-Tarzna. Illum din l-iskola tilqa' fiha 375 student subien ġejjin minn diversi lokalitajiet f'Malta. L-Iskola għandha tliet klassijiet f'kull Form, b'kollox 15-il klassi.</p>
Storja
Dun Ġorġ
<p>Is-Soċjetà tal-MUSEUM għal ħafna snin għenet lil ħafna tfal f'dik li hi skola. <ref target="https://mt.wikipedia.org/wiki/Dun_Ġorġ_Preca">Dun Ġorġ Preca</ref> "dejjem xtaq li s-soċji jkunu jgħallmu fl-iskejjel." Iżda sal-1946 qatt ma kellha skola tagħha. Wieħed jista’ jgħid li ftit wara t-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, l-edukazzjoni f’Malta ma kinetx milħuqa minn dawk kollha li xtaqu jistudjaw. L-edukazzjoni sekondarja f’Malta ma kinetx obbligatorja bħalma hi llum u dak iż-żmien kien hemm biss Liċeo wieħed u xi ftit skejjel sekondarji tal-Knisja. L-iskop ta’ dawn l-iskejjel kien li jipprepara lill-istudenti għall-eżami tal-GCE ta’ Londra jew ta’ Oxford. F'dak iż-żmien kien hemm skola teknika fil-Kottonera mmexxija mill-Freres ta’ <ref target="https://mt.wikipedia.org/wiki/De_La_Salle">De La Salle</ref> u kienet probabbilment din l-iskola li imbuttat lis-soċju Toni Agius li jibda l-Iskola St. Michael, bl-iskop li jipprepara tfal subien għall-eżami tal-apprentistat tat-<ref target="https://mt.wikipedia.org/wiki/Tarzna">Tarzna</ref>. Fl-1946, Toni Agius li dak iż-żmien kien jaħdem bħala fitter fit-Tarzna mar ikellem lil Dun Ġorġ fuq it-taraġ tal-Knisja ta' San Gejtanu u qallu:</p>
<p><hi rend="bold">“</hi>Sinjur, nhar it-Tnejn, f’Villa Violette, se niftħu skola b’għalliema kollha kemm huma tal-Mużew.<hi rend="bold">”</hi></p>
<p>Dun Ġorġ feraħ ħafna u talbu jinżel għarkupptejh ħa jbierku. Nhar l-4 ta' Novembru 1946, l-ewwel Surmast tal-Iskola Toni Agius, mgħejjun l-iktar mill-Assistent Superjur Ġenerali Karmenu Callus, laqa' l-ewwel studenti fl-iskola St Michael li fil-bidu kienet f’dar jisimha Villa Violette, il-Marsa. </p>
<p>Iżda erba’ snin wara, fl-1951 is-Soċjetà akkwistat biċċa art kbira fl-inħawi ta’ <ref target="https://mt.wikipedia.org/wiki/Fleur-de-Lys">Fleur-de-Lys</ref>. Jeżisti filmat black and white li juri lil Dun Ġorġ ibierek l-art fejn kellha tinbena l-iskola. Il-Perit Ġużè D’Amato ħejja l-pjanti tal-bini u l-eżekuzzjoni tal-proġett tħalliet f'idejn Ġużi Sultana. Nhar id-19 ta’ Mejju 1951, Dun Ġorġ imdawwar mis-soċji, għalliema u tfal, bierek l-ewwel ġebla tal-iskola u talab b’dal-kliem:</p>
<p><hi rend="bold">“</hi>Missier Etern, ħares lejn il-wiċċ venerabbli ta’ Ibnek Ġesu Kristu u tpaxxa bih, u bierek għall-merti tiegħu dil-ġebla, biex l-iskola titla’ bil-barka tiegħek u joħroġ ġid spiritwali u temporali, u kull min jidħol fiha jkun oġġett tal-ħniena tiegħek. O Verġni Mbierka, bierek issa din l-art li fuqha se tinbena l-iskola għall-glorja t’Alla u għall-ġid tal-erwieħ. San Ġużepp, noffrulek is-safa ta’ qalbek biex titfa’ ħarsa fuq l-art li fuqha se tinbena l-iskola li aħna, b’gost kbir ta’ qalbna, niddedikaw il San Mikiel Arkanġlu.<hi rend="bold">”</hi></p>
<p>Ta' din l-okkażjoni jeżisti filmat super 8 mm film ta' Dun Ġorġ, l-uniku wieħed bil-kulur. Dan il-filmat intwera diversi drabi fuq <ref target="https://mt.wikipedia.org/wiki/TVM">TVM</ref>.</p>
<p>Xahrejn u nofs wara, nhar il-5 t'Awissu saret funzjoni iktar solenni. It-tberik sar mill-Arċisqof <ref target="https://mt.wikipedia.org/wiki/Mikiel_Gonzi">Gonzi</ref> u kien hemm preżenti l-Priministru <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref>.</p>
<p>Dun Ġorġ baqa' jinteressa ruħu fil-bini tal-iskola u kien imur sikwit. Kien jgħid li kienet "l-għaxqa ta' qalbu". Fl-aħħar snin ta' ħajtu rari kien iqaddes barra minn daru imma fl-Iskola St Michael kien jaċċetta li jqaddes fiha bil-qalb.</p>
Snin Tmenin u Disgħin
<p>Fl-1977, is-Soċjetà tal-MUSEUM ħatret Bord tad-Diretturi biex jgħin lis-Sur Agius fit-tmexxija tal-Iskola. U kien fil-bidu tas-snin 80 li s-Soċjetà tad-Duttrina Nisranija ħasbet li tinvesti ħafna fl-iskola. Il-bini għadda minn żvilupp strutturali estensiv; inbnew iżjed klassijiet flimkien mal-bini tat-tieni sular u gym, u sala fuq in-naħa tan-Nofsinhar tal-iskola. Inbnew ukoll laboratorji tax-xjenza u tal-kompjuter u ngħatat importanza ġdida lill-arti kreattiva u 'l-isports.</p>
<p>Nhar id-29 ta' Marzu 1989 is-Sur Agius, fundatur tal-Iskola, miet fl-Isptar San Luqa. Jumejn wara sar il-funeral tiegħu fl-Awditorjum tad-Dar Ġenerali tal-MUSEUM fil-Blata l-Bajda. It-tieni surmast tal-iskola kien is-Sur Raymond D'Amato miż-Żurrieq, li għadu jservi f'dil-kariga sal-lum.</p>
<p>Sal-1995 l-istudenti kienu jidħlu fl-Iskola b'eżami apposta. Mis-sena skolastika 1996/97 l-istudenti bdew jidħlu bl-eżami tal-Common Entrance sakemm dan spiċċa fis-sena 2011.</p>
Illum
<p>Illum il-ġurnata ix-xogħol fuq l-ewwel fażi tal-bini tat-tielet sular għadu kif tlesta, biex jilqa’ fih faċilitajiet ġodda li jmorru ma' dak li jitlob il-Kurrikulu Minimu Nazzjonali.</p>
<p>Sal-2005 l-impjegati tal-Iskola riedu jkunu kollha soċji rġiel tal-MUSEUM. Illum dan jgħodd biss għat-Tim Amministrattiv, għalkemm fl-2010 minn tletin għalliem nofshom huma soċji tal-MUSEUM. L-Iskola timpjega wkoll magħha 15-il LSA (Learning Support Assistants). Ħames soċji li kienu għalliema f'St. Michael illum huma missjunarji tas-Soċjetà tal-MUSEUM f'pajjiżi oħra, fl-Albanija, fil-Peru, fil-Kenja, u fil-Polonja.</p>
San Mikiel Arkanġlu: Il-Qaddis Patrun tal-Iskola
<p>Dun Ġorġ Preca kien devot kbir tal-Arkanġlu <ref target="https://mt.wikipedia.org/wiki/San_Mikiel">San Mikiel</ref>. Huwa għażlu bħala d-Difensur tas-Soċjetà tal-<ref target="https://mt.wikipedia.org/wiki/MUSEUM">MUSEUM</ref>. Fil-bidu ta' kull laqgħa tagħhom, is-soċji jagħtuh qima b'talba msejħa s-<hi rend="italic">Salve Sancte Michael</hi>, li qabel kienet titkanta bil-Latin: "Sliem għalik O Qawwi San Mikiel, Int tħarisna f'kull tiġrib. Lill-anġli t'Alla kull ġieħ u glorja għax lilu jaqdu u jagħtu qima, kull ġieħ u glorja." </p>
<p>Kuljum fl-Iskola St Michael, wara l-brejk ta' nofsinhar l-istudenti jitolbu t-talba lil San Mikiel. Din it-talba kienet inkitbet u xterdet mill-<ref target="https://mt.wikipedia.org/wiki/Papa_Ljun_XIII">Papa Ljun XIII</ref> fl-1886 immedjatament wara viżjoni terribli li jingħad li kellu hekk kif spiċċa l-quddiesa. Fl-1930, il-Papa Piju XI kien ordna li t-talba lil San Mikiel tingħad b'intenzjoni speċjali, għall-konverżjoni tar-Russja. It-talba kienet tingħad fl-aħħar ta' kull quddiesa. Fir-riforma tal-Liturgija ta' wara l-<ref target="https://mt.wikipedia.org/wiki/Konċilju_Vatikan_II">Konċilju Vatikan II</ref>, matul il-Pontifikat ta' <ref target="https://mt.wikipedia.org/wiki/Papa_Pawlu_VI">Pawlu VI</ref>, ir-reċitazzjoni tat-talba ta' Papa Ljun tneħħiet mill-quddiesa.</p>
<p><hi rend="bold">“</hi>San Mikiel Arkanġlu, idħol għalina fit-taqbida; kun int l-għajnuna tagħna kontra l-ħażen u t-tnassis tad-demonju. Irażżnu Alla, nitolbuk bil-ħerqa. Int l-aqwa fost il-qtajja’ tas-sema, itfa' bil-qawwa tiegħek fil-qiegħ ta' l-infern lix-xitan u l-ispirti ħżiena l-oħra li jiġġerrew fid-dinja għat-telfien ta' l-erwieħ.<hi rend="bold">”</hi></p>

L-Innu tal-Iskola
<p>Dun Ġorġ Preca kien talab lill-poeta magħruf <ref target="https://mt.wikipedia.org/wiki/Dun_Karm_Psaila">Dun Karm</ref> biex jiktiblu innu għall-iskola u kien qallu l-prinċipji li fuqhom hija mibnija l-iskola. Dun Karm kiteb "Innu tal-Iskola <ref target="https://mt.wikipedia.org/wiki/San_Mikiel">San Mikiel</ref>". Il-mużika ġiet komposta minm Mro. Joseph Abela Scolaro.</p>
<p>

Aħna tfal u ngħaddu żmienna</p>
<p>Bejn l-iskola u bejn id-dar</p>
<p>Ħajja ħelwa, ħajja sbejħa</p>
<p>Minn dil-ħajja mhemmx aħjar.</p>
<p>
<hi rend="bold">Rit:</hi></p>
<p><hi rend="bold">Ma ddejjaqna l-ebda ħidma</hi></p>
<p><hi rend="bold">Ma jbeżżagħna l-ebda xkiel</hi></p>
<p><hi rend="bold">Taħt il-ħarsa ta’ Marija</hi></p>
<p><hi rend="bold">Taħt is-sejf ta’ San Mikiel.</hi></p>
<p>

Ġo l-iskola min jgħallimna</p>
<p>Sa fil-kelma jrid il-qies</p>
<p>U tad-dar dawk li jħobbuna</p>
<p>Ta’ drawwietna jqiegħdu s-sies. <hi rend="bold">Rit.</hi></p>
<p>

Għalhekk aħna tfal qalbiena</p>
<p>Nafu nżewqu dan iż-żmien</p>
<p>Waqt ix-xogħol ġabra dehnija</p>
<p>Waqt is-serħ ferħ kullimkien. <hi rend="bold">Rit.</hi></p>

L-Emblema tal-Iskola
<p>L-Emblema tal-Iskola għandha sfond griż bħall-uniformi tal-istudenti. Għandha l-ittra "M" kbira u ħamra, għal <hi rend="italic">Michael</hi>, imdaħħla fi trijangolu isfar.</p>
Eks-studenti tal-Iskola
Sportivi
<list type="unordered"><item>Steve Camilleri, atleta.</item>
<item><ref target="https://mt.wikipedia.org/wiki/Andrew_Cohen">Andrew Cohen</ref>, plejer tal-futbol mat-team nazzjonali.</item>
<item>Mark Herrera, atleta.</item>
<item><ref target="https://mt.wikipedia.org/wiki/Bjorn_Kristensen">Bjorn Kristensen</ref>, plejer tal-futbol mat-team nazzjonali.</item>
<item><ref target="https://mt.wikipedia.org/wiki/Matthew_Calleja_Cremona">Matthew Calleja Cremona</ref>, plejer tal-futbol mat-team nazzjonali Under 21.</item></list>
Xjenzati
<list type="unordered"><item><ref target="https://mt.wikipedia.org/wiki/Adrian_Attard_Trevisan">Adrian Attard Trevisan</ref>, newroxjenzat</item></list>
Mużiċisti
<list type="unordered"><item>Manolito Galea, kantant u kompożitur.</item>
<item>Steve Farrugia, drummer ta' <hi rend="italic">Airport Impressions</hi></item></list>
Atturi
<list type="unordered"><item>Fabian Scerri de Carlo</item>
<item>David Chircop</item>
<item>Arthur Tonna, <hi rend="italic">impersonator</hi> ta' <ref target="https://mt.wikipedia.org/wiki/Freddie_Mercury">Freddie Mercury</ref></item></list>
Televixin
<list type="unordered"><item>Owen Bonnici, preżentatur</item></list>
Politiċi
<list type="unordered"><item>Joe Abela, Deputat Parlamentari (1996-1998)</item>
<item><ref target="https://mt.wikipedia.org/wiki/Lorry_Sant">Lorry Sant</ref>, Ministru tax-Xogħlijiet Pubbliċi (1962-1992)</item>
<item>Salvu Sant, Deputat Parlamentari (1987-1996)</item>
<item>Ivan Bartolo, Deputat Parlamentari (2017-)</item></list>
Ħoloq esterni
<p><ref target="http://www.stmichaelschool.edu.mt">www.stmichaelschool.edu.mt</ref></p>
</text></body></html>