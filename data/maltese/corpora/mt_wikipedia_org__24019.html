<html><body><text id="wikipedia_mt_wikipedia_org__24019.html" ns="0" revid="251447" sourceurl="https://mt.wikipedia.org/wiki/Joseph_Galea_Curmi" title="Joseph Galea Curmi" type="wikipedia">Joseph Galea Curmi<p><hi rend="bold">L-Isqof Joseph Galea Curmi</hi> (<ref target="https://mt.wikipedia.org/wiki/Birkirkara">Birkirkara</ref>, Malta, 1 ta’ Jannar 1964) huwa Isqof Awżiljarju fl-Arċidjoċesi ta' Malta.</p>
Studju
<p>Bin Paul, li kien jaħdem mad-Dipartiment tal-Edukazzjoni, u Josette née Mifsud Bonnici, huwa t-tielet minn sitt ulied. Il-parrinu tiegħu tal-Griżma kien zijuh <ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref>, li iktar tard sar Prim Ministru ta' Malta. Ħuh, Edgar kien Assistent Personali tal-Prim Ministru <ref target="https://mt.wikipedia.org/wiki/Lawrence_Gonzi">Lawrence Gonzi</ref> (2004-2013). </p>
<p>Ħa l-edukazzjoni tiegħu fl-iskola Stella Maris, Ħal Balzan, fil-Kulleġġ Missjunarju ta’ San Pawl, ir-Rabat, u fil-<ref target="https://mt.wikipedia.org/wiki/Kulleġġ_San_Alwiġi">Kulleġġ San Alwiġi</ref> (Sixth Form), Birkirkara. </p>
<p>Daħal fis-Seminarju tal-Arċisqof fl-1982. Huwa jgħid li influwenzi kbar f'ħajtu kienu zijuh Mons. <ref target="https://mt.wikipedia.org/wiki/Ġużepp_Mifsud_Bonnici">Ġużepp Mifsud Bonnici</ref> u l-ħajja tal-qaddis Franċiż <ref target="https://mt.wikipedia.org/wiki/Ġwann_Marija_Vianney">Ġwann Marija Vianney</ref> magħruf bħala l-Kurat t'Ars.  Wara li rċieva l-formazzjoni meħtieġa u kiseb Liċenzjat fit-Teoloġija Sagra fl-Università ta’ Malta, ġie ordnat saċerdot mill-Arċisqof ta’ Malta, Mons. <ref target="https://mt.wikipedia.org/wiki/Ġużeppi_Mercieca">Ġużeppi Mercieca</ref>, fil-5 ta’ Lulju 1991.</p>
<p>Intbagħat ikompli l-istudji tiegħu fil-Pontificia Università Lateranense ta’ Ruma u fl-1998 kiseb dottorat fit-Teoloġija Pastorali. It-teżi tad-dottorat tiegħu ġġib l-isem “The Diocesan Synod as a Pastoral Event. A Study of the Post-Conciliar Understanding of the Diocesan Synod”.</p>
Ħidma fil-Knisja
<p>Wara l-istudji tiegħu f’Ruma, Galea Curmi inħatar assistent Segretarju Pastorali tal-Arċidjoċesi ta’ Malta u lecturer fit-Teoloġija Pastorali fl-Università ta’ Malta, fejn għadu jgħallem sal-lum. Huwa kien il-kordinatur tas-Sinodu Djoċesan li sar bejn l-1999 u l-2003. </p>
<p>Fl-2005 inħatar membru tal-board tal-Istitut Djoċesan ta’ Formazzjoni Pastorali, u fl-2008 assistent ekkleżjastiku tal-Fondazzjoni Centesimus Annus Pro Pontifice (Malta), fejn għadu jservi sal-lum.</p>
Vigarju Ġenerali u Isqof
<p>Fl-2015, l-Arċisqof Charles J. Scicluna ħatar lil Monsinjur Galea Curmi bħala Vigarju Ġenerali tal-Arċidjoċesi ta’ Malta u Kanonku tal-Kapital tal-Katidral. Huwa kien iwettaq ħidma pastorali fil-Parroċċa ta’ Marija Annunzjata, Ħal Balzan. </p>
<p>Il-Papa Franġisku ħatar lil Mons. Joseph Galea Curmi bħala Isqof Awżiljarju ta’ Malta u nnominah Isqof Titulari ta’ Cebarades. Dan tħabbar nhar it-23 ta' Ġunju 2018 f’konferenza tal-aħbarijiet min-Nunzju Appostoliku l-Arċisqof <ref target="https://mt.wikipedia.org/wiki/Alessandro_d’Errico">Alessandro d’Errico</ref> fil-palazz tal-Arċisqof fl-Imdina. In-Nunzju qal li bħala Isqof Awżiljarju, Mons. Galea Curmi huwa msejjaħ biex ikun il-kollaboratur u l-konsulent l-iżjed qrib tal-Arċisqof <ref target="https://mt.wikipedia.org/wiki/Charles_J._Scicluna">Charles Scicluna</ref>.</p>
<p>Galea Curmi se jkun ordnat Isqof nhar l-4 ta' Awwissu 2018, festa tal-Kurat t'Ars, l-ispirazzjoni tal-vokazzjoni saċerdotali tiegħu.</p>
</text></body></html>