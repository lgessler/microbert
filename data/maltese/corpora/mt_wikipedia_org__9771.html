<html><body><text id="wikipedia_mt_wikipedia_org__9771.html" ns="0" revid="215039" sourceurl="https://mt.wikipedia.org/wiki/Campora_San_Giovanni" title="Campora San Giovanni" type="wikipedia">Campora San Giovanni<figure><caption>Campora San Giovanni fl-2009</caption></figure>
<p><hi rend="bold">Campora San Giovanni</hi> hi <ref target="https://mt.wikipedia.org/wiki/Frazzjoni_ġeografika">frazzjoni</ref> tal-<ref target="https://mt.wikipedia.org/wiki/Komun">komun</ref> ta' <ref target="https://mt.wikipedia.org/wiki/Amantea">Amantea</ref>, fil-<ref target="https://mt.wikipedia.org/wiki/Provinċja_ta'_Cosenza">provinċja ta' Cosenza</ref>, l-<ref target="https://mt.wikipedia.org/wiki/Italja">Italja</ref>, li tinsab qrib il-konfini mal-<ref target="https://mt.wikipedia.org/wiki/Provinċja_ta'_Catanzaro">provinċja ta' Catanzaro</ref>.</p>
Ekonomija
<p>L-ekonomija hi bbażata fuq l-<ref target="https://mt.wikipedia.org/wiki/Agrikultura">agrikultura</ref> u t-<ref target="https://mt.wikipedia.org/wiki/Turiżmu">turiżmu</ref>. Mis-snin ħamsin kien hemm żvilupp fil-kultivazzjoni tal-<hi rend="italic"><ref target="https://mt.wikipedia.org/wiki/Basla_ħamra_ta'_Tropea">basla ħamra ta' Tropea</ref></hi>, li illum hi apprezzata kemm fis-swieq domestiċi u anki f'dawk barranin. F'dawn l-aħħar għoxrin sena l-esportazzjoni ta' dan il-prodott, flimkien ma' attivitajiet kummerċjali oħra, iffavorixxa l-ekonomija lokali. Dawn l-attivitajiet huma mgħejuna permezz tal-pożizzjoni ġeografika tal-villaġġ, li hi servuta minn ferrovija, mit-triq SS 18, u mill-<ref target="https://mt.wikipedia.org/wiki/Ajruport_Internazzjonali_ta'_Lamezia_Terme">Ajruport Internazzjonali ta' Lamezia Terme</ref>.</p>
Ġeografija
<p>Campora tinsab fuq il-kosta tal-<ref target="https://mt.wikipedia.org/wiki/Baħar_Tirren">Baħar Tirren</ref>, u mis-snin ħamsin din kibret fuq pjanura żgħira li tiddomina erja ċatta qrib il-bajjiet. Il-villaġġ hu mdawwar minn għolja sabiħa li fiha jiġi prodott inbid u żejt ta' kwalità. Barra minn hekk, din l-għolja li tagħti triq lejn dan il-villaġġ, toffri veduta sabiħa tal-golf ta' <ref target="https://mt.wikipedia.org/wiki/Lamezia_Terme">Lamezia Terme</ref> fuq ix-xellug, waqt li fuq il-linja tal-orizzont jidher il-vulkan <ref target="https://mt.wikipedia.org/wiki/Stromboli">Stromboli</ref>, li d-duħħan tiegħu jidher fi ġranet ċari. Mill-port ta' Campora wieħed jista' jmur u jagħti daqqa t'għajn lill-<ref target="https://mt.wikipedia.org/wiki/Gżejjer_Eolji">gżejjer Eolji</ref>. Dan kollu jagħmel lil Campora, destinazzjoni turistika li għandha l-kapaċità li tissodisfa l-esiġenzi ta' kwalunkwe vjaġġatur.</p>
Bini storiku
<p>Torri kbir li jmur lura għas-<ref target="https://mt.wikipedia.org/wiki/Seklu_14">seklu 14</ref> hu l-unika kostruzzjoni ta' valur storiku. Il-parti ta' fuq tat-torri hi dekorata bil-<ref target="https://mt.wikipedia.org/wiki/Kileb">kileb</ref>. Fid-djalett lokali dan it-torri hu msejjaħ <hi rend="italic">U Turriune</hi>. Riċentament, kien hemm iż-żieda tal-<ref target="https://mt.wikipedia.org/wiki/Port">port</ref> (2002) u tal-pjazza <ref target="https://mt.wikipedia.org/wiki/San_Franġisk_ta'_Paola">San Franġisk ta' Paola</ref> (2003), li hi dedikata għall-<ref target="https://mt.wikipedia.org/wiki/Qaddis_patrun">qaddis patrun</ref> tal-istess villaġġ li l-festa tiegħu tiġi ċelebrata bejn l-<ref target="https://mt.wikipedia.org/wiki/1_ta'_Settembru">1</ref> u t-<ref target="https://mt.wikipedia.org/wiki/3_ta'_Settembru">3 ta' Settembru</ref>. Matul iċ-ċelebrazzjonijiet, li jattiraw diversi pellegrini minn rħula fil-qrib, issir purċissjoni fejn l-istatwa tal-qaddis tinġarr fuq l-ispallejn matul it-toroq (xi drabi akkumpanjata b'karru dekorat bil-<ref target="https://mt.wikipedia.org/wiki/Fjura">fjuri</ref> u <ref target="https://mt.wikipedia.org/wiki/Ex-voto">ex-voto</ref>).</p>
Suddiviżjonijiet
<p>It-territorju ta' Campora San Giovanni hu maqsum fis-suddiviżjonijiet segwenti:</p>
<list type="unordered"><item>Augurato</item>
<item>Carratelli</item>
<item>Cologni</item>
<item>Cozza</item>
<item>Cuccuvaglia</item>
<item>Fravitte</item>
<item>Gallo (il-parti fin-Nofsinhar)</item>
<item>Imbelli</item>
<item>Marano</item>
<item>Marinella</item>
<item>Mirabelli</item>
<item>Oliva</item>
<item>Piana Cavallo</item>
<item>Piana Mauri</item>
<item>Principessa</item>
<item>Ribes</item>
<item>Rubano</item>
<item>Villanova</item></list>
Mixxelanja
<figure><caption>Rev. Apollinaris Mashughuli matul iċ-ċelebrazzjoni tal-qaddis patrun fit-<ref target="https://mt.wikipedia.org/wiki/3_ta'_Settembru">3 ta' Settembru</ref> <ref target="https://mt.wikipedia.org/wiki/2007">2007</ref>, f'għeluq il-500 sena mill-mewt ta' <ref target="https://mt.wikipedia.org/wiki/San_Franġisk_ta'_Paola">San Franġisk ta' Paola</ref></caption></figure>
<list type="unordered"><item>Il-knisja prinċipali hi ddedikata lil <ref target="https://mt.wikipedia.org/wiki/San_Pietru">San Pietru</ref> u nbniet fl-1956.</item>
<item>Il-kappilan hu Rev. Apollinaris Paul Mashughuli Massawe (li twieled fl-1969 fit-<ref target="https://mt.wikipedia.org/wiki/Tanżanija">Tanżanija</ref>), u ilu jaqdi dan is-servizz mid-<ref target="https://mt.wikipedia.org/wiki/9_ta'_Jannar">9 ta' Jannar</ref> <ref target="https://mt.wikipedia.org/wiki/2005">2005</ref>.</item>
<item>L-aktar lingwi mitkellma barra dik <ref target="https://mt.wikipedia.org/wiki/Lingwa_Taljana">Taljana</ref> huma l-<ref target="https://mt.wikipedia.org/wiki/Lingwa_Bulgara">Bulgaru</ref>, ir-<ref target="https://mt.wikipedia.org/wiki/Lingwa_Russa">Russu</ref>, is-<ref target="https://mt.wikipedia.org/wiki/Lingwa_Serba">Serb</ref> u r-<ref target="https://mt.wikipedia.org/wiki/Lingwa_Rumena">Rumen</ref>; hemm ukoll xi komunitajiet żgħar li jitkellmu ċ-<ref target="https://mt.wikipedia.org/wiki/Lingwa_Ċiniża">Ċiniż</ref>, it-<ref target="https://mt.wikipedia.org/wiki/Lingwa_Torka">Tork</ref> u l-<ref target="https://mt.wikipedia.org/wiki/Lingwa_Għarbija">Għarbi</ref>.</item>
<item>Id-djalett lokali hu tiżwiqa ta' djaletti Kalabriżi differenti, bi kliem barrani introdott mill-emigranti.</item></list>
Ħoloq esterni
<list type="unordered"><item>(IT)  <ref target="http://www.camporaweb.it/">Associazione Campora Web Onlus</ref></item></list>
</text></body></html>