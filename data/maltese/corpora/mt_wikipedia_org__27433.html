<html><body><text id="wikipedia_mt_wikipedia_org__27433.html" ns="0" revid="272196" sourceurl="https://mt.wikipedia.org/wiki/El_Torcal" title="El Torcal" type="wikipedia">El Torcal<figure><caption>El Torcal</caption></figure>
<p><hi rend="bold">El Torcal</hi> jew <hi rend="bold">El Torcal de Antequera</hi> hija riżerva naturali fil-katina muntanjuża tas-Sierra del Torcal, li tinsab fin-Nofsinhar tar-raħal ta' <ref target="https://mt.wikipedia.org/wiki/Antequera">Antequera</ref> fil-Provinċja ta' <ref target="https://mt.wikipedia.org/wiki/Málaga">Málaga</ref>, lil hinn mill-awtostrada A45 fl-<ref target="https://mt.wikipedia.org/wiki/Andalusija">Andalusija</ref>, <ref target="https://mt.wikipedia.org/wiki/Spanja">Spanja</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Hija magħrufa għall-formazzjonijiet tal-blat mhux tas-soltu tagħha, u titqies bħala wieħed mill-iżjed pajsaġġi karstiċi impressjonanti fl-<ref target="https://mt.wikipedia.org/wiki/Ewropa">Ewropa</ref>. Iż-żona ta' El Torcal ġiet iddeżinjata bħala Sit Naturali ta' Interess Nazzjonali f'Lulju 1929, u Riżerva u Park Naturali ta' madwar 17-il kilometru kwadru ġew maħluqa f'Ottubru 1978. Fl-2016 saret waħda mill-ħames komponenti li jsawru s-<ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> tas-<ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Ġeoloġija
<p>Is-Sierra del Torcal (jew El Torcal) hija katina muntanjuża żgħura li tissepara r-raħal ta' Antequera u l-belt ta' Málaga. Għandha erba' sezzjonijiet ġeoloġiċi: Sierra Pelada, Torcal Alto, Torcal Bajo kif ukoll Tajos u Laderas. L-ogħla punt f'El Torcal huwa Camorro de las Siete Mesas (1,336 metru) f'Torcal Alto.</p>
<p>Il-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> ta' żmien il-<ref target="https://mt.wikipedia.org/wiki/Ġurassiku">Ġurassiku</ref> għandha madwar 150 miljun sena u kienet tifforma parti minn baċir u kuritur tal-baħar li kien estiż mill-Golf ta' <ref target="https://mt.wikipedia.org/wiki/Cádiz">Cádiz</ref> sa <ref target="https://mt.wikipedia.org/wiki/Alicante">Alicante</ref> bejn dawk li issa huma l-<ref target="https://mt.wikipedia.org/wiki/Oċean_Atlantiku">Oċean Atlantiku</ref> u l-<ref target="https://mt.wikipedia.org/wiki/Baħar_Mediterran">Baħar Mediterran</ref>. Dawn il-baċiri tal-baħar ġew olzati sa elevazzjoni ta' iktar minn 1,300 metru matul l-era Terzjarja, u dan irriżulta f'katina muntanjuża mudesta tal-ġebla tal-ġir ċatta, li hija fenomenu rari fl-Andalusija. Iktar 'il quddiem, serje ta' fratturi, xquq u qasmiet b'angoli ta' 90 grad (ġeneralment b'orjentazzjoni mill-Majjistral għax-Xlokk u mill-Grigal għal-Lbiċ) ġew maħkuma mill-erożjoni u pproduċew il-mogħdijiet viżibbli llum bejn blokok kbar tal-ġebla tal-ġir. Il-blokok stess kienu soġġetti kemm għad-dissoluzzjoni mill-ilma (karstifikazzjoni) kif ukoll għall-azzjoni tal-qsim mill-alternanza bejn iffriżar u dewbien tas-silġ li, b'effett fuq il-baċiri orizzontali tal-ġebla tal-ġir, irriżultaw fid-diversi għamliet li huma viżibbli llum. Ħafna minn dawn l-għamliet jixbħu u ssemmew għal oġġetti bħas-<ref target="https://mt.wikipedia.org/wiki/Sfinġi">Sfinġi</ref>, Buqar, <ref target="https://mt.wikipedia.org/wiki/Ġemel">Ġemel</ref>, il-Vit, eċċ. Superfiċi ċatti oħra ġew ikkarstifikati f'artijiet bil-blat jaqta' fejn diffiċli li wieħed jimxi fuqhom.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Bħal bosta pajsaġġi kbar tal-ġebla tal-ġir, El Torcal jinkludi għerien u għamliet oħra taħt l-art. Uħud minnhom għandhom importanza storika bħall-Għar tal-Barri (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Cueva del Toro</hi>) fejn instabu artefatti <ref target="https://mt.wikipedia.org/wiki/Neolitiku">Neolitiċi</ref>. L-oriġini tagħhom huma marbuta wkoll mad-dissoluzzjoni tal-ġebla tal-ġir ta' taħt l-art mill-ilma tax-xita.</p>
<figure><caption>Veduta panoramika ta' El Torcal min-Nofsinhar</caption></figure>
<figure><caption>Veduta panoramika tal-formazzjoni tal-Vit (bl-Ispanjol: <hi rend="italic">Tornillo</hi>)</caption></figure>
Flora u fawna
<figure><caption>Il-mogħża tal-barra ta' Spanja f'El Torcal</caption></figure>
<p>El Torcal tospita firxa impressjonanti ta' fjuri selvaġġi fosthom fjuri li jikbru fuq il-blat bħal <hi rend="italic">Linaria anticaria</hi>, <hi rend="italic">Saxifraga biternata</hi>, <hi rend="italic">Linaria oblongifolia</hi>, <hi rend="italic">Viola demetria</hi>, <hi rend="italic">Saxifraga reuterana</hi>, <hi rend="italic">Polypodium australe</hi>, u pjanti oħra bħal ġilji, peonji ħomor, ward selvaġġ u tletin varjetà ta' orkidej.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fost il-bosta speċijiet ta' <ref target="https://mt.wikipedia.org/wiki/Rettili">rettili</ref> hemm is-<ref target="https://mt.wikipedia.org/wiki/Serp">serp</ref> ta' <ref target="https://mt.wikipedia.org/wiki/Montpellier">Montpellier</ref> u l-gremxula tat-tikek. Fawna oħra tinkludi l-avultun prim (<hi rend="italic">Gyps fulvus</hi>), il-bies (<hi rend="italic">Falco peregrinus</hi>), l-ajkla ta' Bonelli (<hi rend="italic">Aquila fasciata</hi>), il-<ref target="https://mt.wikipedia.org/wiki/Mogħża">mogħża</ref> tal-barr ta' Spanja (magħrufa wkoll bħala l-mogħża tal-muntanji tal-Andalusija), u <ref target="https://mt.wikipedia.org/wiki/Mammiferu">mammiferi</ref> ta' billejl bħal <ref target="https://mt.wikipedia.org/wiki/Baġer">baġers</ref>, <ref target="https://mt.wikipedia.org/wiki/Ballottra">ballottri</ref> u rodituri. Ħafna mill-<ref target="https://mt.wikipedia.org/wiki/Annimal">annimali</ref> selvaġġi diffiċli tarahom għaliex jitgerrxu mill-attivitajiet tal-<ref target="https://mt.wikipedia.org/wiki/Bniedem">bniedem</ref> fosthom it-tixbit.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Faċilitajiet għall-viżitaturi
<p>El Torcal hija aċċessibbli permezz ta' triq pavimentata mill-villaġġ ta' Villanueva de la Concepción. Fil-punt ta' tluq ta' diversi mogħdijiet hemm ħanut żgħir fejn wieħed jista' jixtri xi tifkira, ċentru interpretattiv u żona ta' parkeġġ. Il-punt ta' tluq ta' diversi mogħdijiet ta' tul u ta' diffikultà differenti jibda wara mixja qasira lejn punt panoramiku tal-katina muntanjuża. Il-mogħdijiet prinċipali għall-mixi jinqasmu fi tliet kuluri differenti u huma twal 1.5 km, 2.5 km u 4.5 km rispettivament b'diversi punti panoramiċi differenti fejn wieħed jista' jieqaf u jitpaxxa bil-veduti xeniċi.</p>
<p>Minħabba t-temperatura estremi fis-sajf u fix-xitwa, il-biċċa l-kbira taż-żjarat isiru fir-rebbiegħa u fil-ħarifa.</p>
Ara wkoll
<list type="unordered"><item><ref target="https://mt.wikipedia.org/wiki/Sit_tad-Dolmens_ta'_Antequera">Sit tad-Dolmens ta' Antequera</ref></item>
<item><ref target="https://mt.wikipedia.org/wiki/Dolmen_ta'_Menga">Dolmen ta' Menga</ref></item>
<item><ref target="https://mt.wikipedia.org/wiki/Dolmen_ta'_Viera">Dolmen ta' Viera</ref></item>
<item><ref target="https://mt.wikipedia.org/wiki/Tholos_ta'_El_Romeral">Tholos ta' El Romeral</ref></item>
<item><ref target="https://mt.wikipedia.org/wiki/Peña_de_los_Enamorados">Peña de los Enamorados</ref></item></list>
Ħoloq esterni

<list type="unordered"><item><ref target="https://web.archive.org/web/20060713040429/http://www.juntadeandalucia.es/medioambiente/proyecto_PAN/tantequera/principal.htm">Informazzjoni għall-viżitaturi</ref> mill-<ref target="http://www.juntadeandalucia.es/">Junta de Andalucía</ref></item>
<item><ref target="https://maps.google.com/?ll=36.95922,-4.553146&amp;spn=0.229345,0.468292&amp;t=h&amp;om=1%7CEl">Veduta satellitari ta' El Torcal</ref> minn <ref target="https://en.wikipedia.org/wiki/Google_Maps">Google Maps</ref></item>
<item><ref target="http://www.juntadeandalucia.es/medioambiente/servtc5/ventana/mostrarFicha.do?idEspacio=7404">Paraje Natural Torcal of Antequera</ref> (bl-Ispanjol)</item></list>
</text></body></html>