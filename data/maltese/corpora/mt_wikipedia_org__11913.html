<html><body><text id="wikipedia_mt_wikipedia_org__11913.html" ns="0" revid="269768" sourceurl="https://mt.wikipedia.org/wiki/Wolverhampton_Wanderers_FC" title="Wolverhampton Wanderers FC" type="wikipedia">Wolverhampton Wanderers FC
<p><hi rend="bold">Wolverhampton Wanderers Football Club</hi> hu <ref target="https://mt.wikipedia.org/wiki/Klabb_tal-futbol">klabb tal-futbol</ref> <ref target="https://mt.wikipedia.org/wiki/Ingilterra">Ingliż</ref> ibbażat fil-belt ta' <ref target="https://mt.wikipedia.org/wiki/Wolverhampton">Wolverhampton</ref>. Riferut ħafna drabi bil-verżjoni mqassra ta' ismu, <hi rend="bold">Wolves</hi>, il-klabb hu magħruf għall-kuluri distinti u għall-istorja twila. Il-klabb ġie fundat fl-1877 u mill-1889 jilgħab ġewwa <ref target="https://mt.wikipedia.org/wiki/Molineux_Stadium">Molineux Stadium</ref>.</p>
<p>Storikament, Wolves kisbu suċċess kbir fil-kors tas-snin, fejn barra li kienu fundaturi tal-<ref target="https://mt.wikipedia.org/wiki/Football_League">Football League</ref>, rebħu darba l-<ref target="https://mt.wikipedia.org/wiki/FA_Cup">FA Cup</ref> qabel il-bidu tal-<ref target="https://mt.wikipedia.org/wiki/L-Ewwel_Gwrra_Dinjija">Ewwel Gwerra Dinjija</ref>. Wolves stabilixxew lilhom infushom fost l-aqwa skwadri taħt it-tmexxija ta' <ref target="https://mt.wikipedia.org/wiki/Stan_Cullis">Stan Cullis</ref> wara it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, fejn rebħu l-kampjonat għal tliet darbiet u l-FA Cup darbtejn bejn l-1949 u l-1960. Kien f'dan iż-żmien li l-kompetizzjoni tat-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> ingħatat il-bidu f'nofs is-snin ħamsin wara li gazzetti Ingliżi ddikjaraw lil Wolves bħala ċ-"Ċampjins tad-Dinja" wara rebħiet kontra l-aqwa timijiet Ewropej. Wolves ma rnexxielhomx jersqu aktar viċin lejn dak li nkiseb fl-era ta' Stan Cullis, anke jekk lagħbu l-ewwel finali tat-<ref target="https://mt.wikipedia.org/wiki/Tazza_UEFA">Tazza UEFA</ref> fl-1972 kontra <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, u rebħu l-<ref target="https://mt.wikipedia.org/wiki/Football_League_Cup">League Cup</ref> fl-1974 taħt <ref target="https://mt.wikipedia.org/wiki/Bill_McGarry">Bill McGarry</ref> u fl-1980 taħt <ref target="https://mt.wikipedia.org/wiki/John_Barnwell">John Barnwell</ref>. Mill-1984 'il quddiem, huma qattgħu biss staġun wieħed fl-aqwa diviżjoni. Minkejja dan in-nuqqas ta' suċċess, Wolves skont l-istatistika jibqgħu fost l-aqwa sitt timijiet fl-istorja tal-futbol Ingliż.</p>
<p>Ir-rivali prinċipali ta' Wolves huma <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>, <ref target="https://mt.wikipedia.org/wiki/Aston_Villa_FC">Aston Villa</ref> u <ref target="https://mt.wikipedia.org/wiki/Birmingham_City_FC">Birmingham City</ref>, b'rivalrji iżgħar ikunu ma' <ref target="https://mt.wikipedia.org/wiki/Stoke_City_FC">Stoke City</ref> u <ref target="https://mt.wikipedia.org/wiki/Walsall_FC">Walsall</ref>.</p>
Kuluri u l-emblema


<p>Wolverhampton Wanderers jilgħabu b'waħda fost l-aktar uniformi famużi u rikonoxibbli fil-futbol <ref target="https://mt.wikipedia.org/wiki/Renju_Unit">Brittaniku</ref>. Il-kuluri tradizzjonali tal-klabb huma riferiment għall-mottu tal-belt, "qalb id-dlam joħroġ id-dawl", bil-kulur <ref target="https://mt.wikipedia.org/wiki/Deheb_(kulur)">dehbi</ref> jirrapreżenta d-dawl u l-kulur <ref target="https://mt.wikipedia.org/wiki/Iswed">sewdieni</ref> jirrapreżenta d-dlam. Fl-ewwel snin tal-klabb it-tim lagħab b'diversi verżjonijiet ta' dawn il-kuluri li jinkludu strixxi dehbin u suwed antiki, u nofsijiet dijagnoli suwed u kulur id-deheb. Il-kuluri tradizzjonali tal-Wolves għal logħob barra minn darhom hu l-<ref target="https://mt.wikipedia.org/wiki/Abjad">abjad</ref>. </p>
<p>L-ewwel emblema li ntlibset fuq il-flokkijiet tal-Wolves kienet turi l-istemma tal-belt ta' <ref target="https://mt.wikipedia.org/wiki/Wolverhampton">Wolverhampton</ref>, li kienet is-soltu tintlibes f'okkażjonijiet speċjali bħal f'xi finali. Lejn tmiem is-snin sittin, Wolves introduċew l-emblema tagħhom li kienet tikkonsisti minn lupu qabbieżi, li aktar saret bi tliet lpup. Fl-1979, Wolves biddlu għal dik li tinsab illum; ir-ras ta' volpi. Id-disinn sempliċi imma magħmul bi stil, għamel din l-emblema fost l-aktar rikonoxibbli fil-futbol Brittaniku u, minkejja li l-istemma tal-belt ta' Wolverhampton intużat f'nofs is-snin disgħin, din xorta għadha tintuża' sal-ġurnata tal-lum.</p>
Stadju
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Molineux_Stadium">Molineux Stadium</ref></hi>.
<figure><caption>Molineux</caption></figure>
<p>Wolverhampton Wanderers ilhom jilgħabu f'<ref target="https://mt.wikipedia.org/wiki/Molineux_Stadium">Molineux</ref> mill-1889. L-istadju preċedenti tagħhom kien fil-parti ta' <ref target="https://mt.wikipedia.org/wiki/Blakenhall">Blakenhall</ref>, u anki jekk m'għadx baqa' ebda fdalijiet tal-grawnd, triq fil-qrib iġġib l-isem ta' Wanderers Avenue.</p>
<p>L-isem Molineux ġej minn Benjamin Molineux, negozjant lokali li bena daru f'dawk l-inħawi. Northampton Brewery, li aktar tard ħadu l-art, selfuha lil Wolverhampton Wanderers fl-1889, fejn dan tal-aħħar kien għad ma kellux dar permanenti fejn jilgħab. Wara r-rinnovament li saru fis-sit, l-ewwel logħba tal-kampjonat intlagħbet fis-<ref target="https://mt.wikipedia.org/wiki/7_ta'_Settembru">7 ta' Settembru</ref> <ref target="https://mt.wikipedia.org/wiki/1889">1889</ref> fir-rebħa ta' 2-0 kontra <ref target="https://mt.wikipedia.org/wiki/Notts_County_FC">Notts County</ref> quddiem 4,000 spettatur.</p>
<p>L-introduzzjoni tal-fladlajts, li swew mal-madwar £10,000, fetħet il-bieb għal Molineux biex tospita ta' kull ġimgħa numru ta' logħbiet ta' ħbiberija kontra timijiet minn madwar il-globu. Fil-fatt, qabel il-bidu tat-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> u l-kompetizzjonijiet internazzjonali għall-klabbs, dawn il-logħobiet kienu ta' prestiġju kbir u numru kbir ta' spettaturi kienu jattendu għal dawn il-partiti, bil-BBC ħafna drabi turi direttament dawn l-avvenimenti.</p>
<p>Fil-bidu tas-snin disgħin, dan l-istadju għadda minn rinnovazzjoni, u sal-istaġun 1993–94 kien jospita madwar 28,525 ruħ. Madanakollu sal-promozzjoni għall-<ref target="https://mt.wikipedia.org/wiki/Premier_League">Premier League</ref> fl-2003, Molineux kien il-ħames l-iżgħar stadju fil-Premiership. Il-proprjetarju milljunarju Steve Morgan mistenni li jkabbar dan l-istadju biex jesa' 40-45,000+ persuna.</p>
Skwadra kurrenti u staff
L-ewwel tim
<hi rend="italic">Sat-22 ta' Jannar 2009</hi>





Ħoloq esterni
<list type="unordered"><item><ref target="http://www.wolves.co.uk/">Sit uffiċjali</ref></item>
<item><ref target="http://www.soccerbase.com/teams2.sd?teamid=2848">Statistika tal-Wolves</ref></item></list>
</text></body></html>