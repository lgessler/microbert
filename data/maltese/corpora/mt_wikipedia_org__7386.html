<html><body><text id="wikipedia_mt_wikipedia_org__7386.html" ns="0" revid="247481" sourceurl="https://mt.wikipedia.org/wiki/Repubblika_%C4%8Aeka_fil-Festival_tal-Eurovision" title="Repubblika Ċeka fil-Festival tal-Eurovision" type="wikipedia">Repubblika Ċeka fil-Festival tal-Eurovision
<p>Ir-<hi rend="bold">Repubblika Ċeka</hi> ħadet sehem tliet darbiet fil-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>, u ddebuttat fl-<ref target="https://mt.wikipedia.org/wiki/Festival_tal-Eurovision_2007">edizzjoni tal-2007</ref>. Mit-tliet tentattivi tagħha, hi naqset li tagħmilha sal-finali. Il-pajjiż irtira wara l-<ref target="https://mt.wikipedia.org/wiki/Festival_tal-Eurovision_2009">edizzjoni tal-2009</ref> wara li r-rappreżentant <ref target="https://mt.wikipedia.org/wiki/Gipsy.cz">Gipsy.cz</ref> naqsu li jiksbu punt wieħed fis-semifinali.</p>
Parteċipazzjoni
<figure><caption><ref target="https://mt.wikipedia.org/wiki/Tereza_Kerndlová">Tereza Kerndlová</ref> tinterpreta "Have Some Fun" f'<ref target="https://mt.wikipedia.org/wiki/Belgrad">Belgrad</ref></caption></figure>
<p>L-istazzjon Ċek <ref target="https://mt.wikipedia.org/wiki/Česká_televize">Česká televize</ref> (ČT) esprima l-interess biex jipparteċipa għall-<ref target="https://mt.wikipedia.org/wiki/Festival_tal-Eurovision_2005">edizzjoni tal-2005</ref> fi <ref target="https://mt.wikipedia.org/wiki/Kjiv">Kjiv</ref>, l-<ref target="https://mt.wikipedia.org/wiki/Ukrajna">Ukrajna</ref>. Madanakollu, għal numru ta' raġunijiet, din qatt ma mmaterjalizzat. Għas-sena ta' wara kienu se jibgħatu diska, iżda m'għamlux hekk minħabba li kellhom id-dubji jekk kinux se jikkwalifikaw għall-finali jew le.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Nhar id-19 ta' April 2006, ČT ikkonferma l-preżenza tiegħu fl-<ref target="https://mt.wikipedia.org/wiki/Festival_tal-Eurovision_2007">edizzjoni tal-2007</ref> ġewwa <ref target="https://mt.wikipedia.org/wiki/Ħelsinki">Ħelsinki</ref>, il-<ref target="https://mt.wikipedia.org/wiki/Finlandja">Finlandja</ref>. Id-debutt taċ-Ċeki kien magħżul permezz tas-sistema tal-<ref target="https://mt.wikipedia.org/wiki/SMS">SMS</ref>, bir-rebbieħ ikun il-grupp rinomat lokalment, <ref target="https://mt.wikipedia.org/wiki/Kabát">Kabát</ref>, bil-kanzunetta "Malá dama". Fis-semifinali tal-10 ta' Mejju 2007, ir-Repubblika Ċeka kantat fis-sittax-il post, madanakollu rċiviet punt wieħed biss, mogħti mill-<ref target="https://mt.wikipedia.org/wiki/Estonja">Estonja</ref>.</p>
<p>Għall-<ref target="https://mt.wikipedia.org/wiki/Festival_tal-Eurovision_2008">edizzjoni tal-2008</ref> f'<ref target="https://mt.wikipedia.org/wiki/Belgrad">Belgrad</ref>, is-<ref target="https://mt.wikipedia.org/wiki/Serbja">Serbja</ref>, ČT għal darb'oħra żamm finali nazzjonali sabiex jagħżel ir-rappreżentant tiegħu. Minn għaxar kanzunetti, <ref target="https://mt.wikipedia.org/wiki/Tereza_Kerndlová">Tereza Kerndlová</ref> b'"Have Some Fun" kisbet id-dritt li tirrapreżenta lil pajjiżha fil-Eurovision. Fit-tieni semifinali, Kerndlová kantat fit-tmien post, imma kellha ssofri minn eliminazzjoni bikrija mill-kompetizzjoni wara li naqset li tagħmilha għall-finali.</p>
<p>Minkejja li fiż-żewġ parteċipazzjonijiet preċedenti spiċċaw fl-aħħar żewġ postijiet, ČT ikkonfermaw li kienu se jiħdu sehem fl-<ref target="https://mt.wikipedia.org/wiki/Festival_tal-Eurovision_2009">edizzjoni tal-2009</ref> ġewwa <ref target="https://mt.wikipedia.org/wiki/Moska">Moska</ref>, ir-<ref target="https://mt.wikipedia.org/wiki/Russja">Russja</ref>. L-għażla tar-rappreżentant kienet waħda interna, bil-pubbliku jagħżel il-kanzunetta. Ix-xandar għażel il-grupp <ref target="https://mt.wikipedia.org/wiki/Festival_tal-Eurovision_2009">Gipsy.cz</ref> f'Jannar tal-2009, u wara l-votazzjoni ntgħażlet il-kanzunetta "Aven Romale". Id-destin ftit li xejn varja minn qabel, hekk kif il-grupp spiċċa l-aħħar fis-semifinali mingħajr punt.</p>
<p>Fit-22 ta' Lulju 2009, l-istazzjon ħabbar li kienu rtiraw mill-<ref target="https://mt.wikipedia.org/wiki/Festival_tal-Eurovision_2010">edizzjoni tal-2010</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>




Ħoloq esterni
<list type="unordered"><item><ref target="http://www.eurovisioncovers.co.uk/xtcze.htm">Punti mogħtija minn u lir-Repubblika Ċeka</ref>, <hi rend="italic">eurovisioncovers.co.uk</hi></item></list>
</text></body></html>