<html><body><text id="wikipedia_mt_wikipedia_org__26230.html" ns="0" revid="263987" sourceurl="https://mt.wikipedia.org/wiki/Ri%C5%BCerva_Naturali_ta%E2%80%99_Kaniv" title="Riżerva Naturali ta’ Kaniv" type="wikipedia">Riżerva Naturali ta’ Kaniv<figure><caption>Gżejjer tal-pjanura alluvjonali fir-Riżerva Naturali ta’ Kaniv</caption></figure>
<p>Ir-<hi rend="bold">Riżerva Naturali ta’ Kaniv</hi> (bl-Ukren: Канівський природний заповідник) hija riżerva naturali protetta tal-</p>
<p><ref target="https://mt.wikipedia.org/wiki/Ukrajna">Ukrajna</ref> li tkopri porzjon tax-xatt tal-lemin tax-xmara <ref target="https://mt.wikipedia.org/wiki/Dnieper">Dnieper</ref>, u żewġ gżejjer tal-pjanura alluvjonali fix-xmara stess. Ir-riżerva tinsab fiċ-ċentru tal-Ukrajna, tul ix-xifer tal-Grigal taż-Żona Muntanjuża ta’ Dnieper. Ir-riżerva nħolqot biex jiġi protett il-ħabitats prezzjużi tal-isteppa forestali u tal-pjanura alluvjonali. Is-sit huwa magħruf għal abbundanza ta’ siti arkeoloġiċi li tħallew minn kulturi ta’ Żmien il-<ref target="https://mt.wikipedia.org/wiki/Paleolitiku">Paleolitiku</ref>. Ir-riżerva hija unità tal-Università Nazzjonali ta’ <ref target="https://mt.wikipedia.org/wiki/Taras_Shevchenko">Taras Shevchenko</ref> ta’ <ref target="https://mt.wikipedia.org/wiki/Kiev">Kjev</ref>, u tinsab fl-Oblast ta’ <ref target="https://mt.wikipedia.org/wiki/Cherkasy">Cherkasy</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Topografija
<p>L-għoljiet fuq ix-xatt tal-lemin (in-naħa tal-Punent) tax-xmara Dnieper huma msaġġra bil-foresti u jirrappreżentaw il-maġġoranza tar-riżerva. L-ikbar gżejjer tal-pjanura alluvjonali huma l-Gżejjer Serpentini (116-il ettaru) fil-Ġibjun ta’ Kaniv, il-Gżira ta’ Shelest (394 ettaru) fix-xmara Dnieper, u l-Gżira ta’ Kruglik fix-xmara Dnieper. Hemm żona protetta ta’ 1,353 ettaru madwar il-konfini tar-riżerva.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ir-riżerva ġiet stabbilita oriġinarjament fl-1923 bħala r-Riżerva Nazzjonali tal-Isteppa Forestali, u sarulha diversi bidliet fil-kontroll qabel ma ħadet l-għamla preżenti tagħha fl-1986.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Klima u ekoreġjun
<p>Il-klima tar-Riżerva Naturali ta’ Kaniv hija waħda kontinentali umduża, b’sajf sħun (klassifikazzjoni klimatika ta’ Köppen (Dfb)). Din il-klima hija kkaratterizzata minn differenzi kbar fit-temperatura staġonali u b’sajf sħun (mill-inqas erba’ xhur ikollhom bħala medja iktar minn 10 °C, iżda l-ebda xahar bħala medja ma jkollu iktar minn 22 °C.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Ir-Riżerva Naturali ta’ Kaniv hija mifruxa fiż-żewġ naħat taż-żona ta’ tranżizzjoni bejn l-ekoreġjun tal<hi rend="italic">-</hi>foresti mħallta tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> u l-ekoreġjun tal-isteppa forestali tal-<ref target="https://mt.wikipedia.org/wiki/Ewropa_tal-Lvant">Ewropa tal-Lvant</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Flora u fawna
<p>85% tar-riżerva hija msaġġra bil-foresti, u l-iktar siġar komuni huma s-siġar tal-ulmu u tal-ballut. L-<ref target="https://mt.wikipedia.org/wiki/Annimal">annimali</ref> huma dawk tipiċi tal-isteppa forestali, inkluż iċ-ċriev selvaġġi, il-baġers, u l-martori. Fir-Riżerva Naturali ta’ Kaniv ġew irreġistrati 233 speċi ta’ <ref target="https://mt.wikipedia.org/wiki/Għasfur">għasafar</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Użu pubbliku
<figure><caption>Veduta panoramika tar-riżerva</caption></figure>
<p>Bħala riżerva naturali stretta, l-iskop primarju tar-Riżerva Naturali ta’ Kaniv huwa l-protezzjoni tan-natura u l-istudju xjentifiku. L-aċċess pubbliku huwa possibbli f’ċerti punti ta’ interess kulturali, b’mod partikolari l-Għolja ta’ Taras, is-sit fejn hemm <ref target="https://mt.wikipedia.org/wiki/Monument">monument</ref> għall-poeta Ukren Taras Shevchenko.</p>
<p>Ir-riżerva tospita wkoll Mużew tan-Natura li huwa miftuħ għall-pubbliku, li fih wirja ta’ 2,000 oġġett b’rabta mal-paleontoloġija, mal-arkeoloġija, mal-forestrija, mal-botanika, maż-<ref target="https://mt.wikipedia.org/wiki/Żooloġija">żooloġija</ref>, u mal-istorja tar-Riżerva Naturali ta’ Kaniv. Żewġ kmamar fil-mużew jagħtu ġieħ lix-xjenzat Ukren <ref target="https://mt.wikipedia.org/wiki/Mykola_Biliashivsky">Mykola Biliashivsky</ref>. Il-persunal tar-riżerva joffru żjarat iggwidati għall-pubbliku li jsiru fi tliet rotot ekoloġiċi turistiċi fir-riżerva. Dawn ir-rotot huma miftuħa biss fix-xhur meta t-temperatura tkun sħuna. Akkomodazzjoni limitata hija disponibbli wkoll fuq il-post.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
</text></body></html>