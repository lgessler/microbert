<html><body><text id="wikipedia_mt_wikipedia_org__22539.html" ns="0" revid="266552" sourceurl="https://mt.wikipedia.org/wiki/Stat_I%C5%BClamiku" title="Stat Iżlamiku" type="wikipedia">Stat Iżlamiku
<p>L-<hi rend="bold">Istat Iżlamiku</hi>, li qabel kien magħruf ukoll bħala l-<hi rend="bold">Istat Iżlamiku tal-Iraq u l-Lvant</hi>, hu grupp ta' terroristi fit-territorju tal-<ref target="https://mt.wikipedia.org/wiki/Iraq">Iraq</ref>, is-<ref target="https://mt.wikipedia.org/wiki/Sirja">Sirja</ref>, il-<ref target="https://mt.wikipedia.org/wiki/Libja">Libja</ref> u n-<ref target="https://mt.wikipedia.org/wiki/Niġerja">Niġerja</ref>. Hu magħruf l-iktar bl-abbrevjazzjoni <hi rend="bold">ISIS</hi> (mill-Ingliż <hi rend="italic">Islamic State of Iraq and ash-Sham</hi>, jew inkella <hi rend="bold">IS</hi>, <hi rend="bold">ISIL</hi> jew <hi rend="bold">Daesh</hi></p>
<p>L-istat kien awtoproklamat bħala kaliffat u jallega awtorità reliġjuża fuq il-Musulmani kollha madwar id-dinja, filwaqt li jaspira biex iġib ħafna mir-reġjuni abitati mill-Musulmani taħt il-kontroll politiku tiegħu, li jibda bit-territorju fir-reġjun tal-Lvant li jinkludi l-Ġordan, l-Iżrael, il-Palestina, il-Libanu, Ċipru u parti mit-Turkija. Il-grupp hu kkunsidrat bħala grupp ta' terroristi min-Nazzjonijiet Uniti, kif ukoll mill-Iżrael, il-Filippini, l-Istati Uniti, ir-Renju Unit, l-Awstralja, il-Kanada, l-Indoneżja u l-Għarabja Sawdita.</p>
<p>L-Istat Iżlamiku oriġina bħala <hi rend="italic">Jama'at al-Tawhid wal-Jihad</hi> fl-1999, li kien il-prekursur tat-<hi rend="italic">Tanzim Qaidat al-Jihad fi Bilad al-Rafidayn</hi>, li hu magħruf ukoll bħala l-Al-Qaeda fl-Iraq. Il-grupp kien magħruf bħala <hi rend="italic">Stat Iżlamiku tal-Iraq</hi> mill-2006 sal-2013, u mbagħad wara biddel ismu fi <hi rend="italic">Stat Iżlamiku tal-Iraq u l-Lvant</hi> jew <hi rend="italic">Stat Iżlamiku tal-Iraq u s-Sirja</hi>. Fid-29 ta' Ġunju 2014 il-grupp biddel ismu fi <hi rend="italic">Stat Iżlamiku</hi> u ddikjara lilu nnifsu bħala kaliffat taħt il-Kaliff Ibrahim.</p>
<p>Fit-13 ta' Novembru 2014, l-ISIS ħareġ dikjarazzjoni li se jespandi f'pajjiżi ġodda, il-<ref target="https://mt.wikipedia.org/wiki/Libja">Libja</ref>, l-<ref target="https://mt.wikipedia.org/wiki/Eġittu">Eġittu</ref>, l-<ref target="https://mt.wikipedia.org/wiki/Alġerija">Alġerija</ref>, l-<ref target="https://mt.wikipedia.org/wiki/Għarabja_Sawdita">Għarabja Sawdita</ref> u l-<ref target="https://mt.wikipedia.org/wiki/Jemen">Jemen</ref>. F'Marzu tal-2015, il-gruppi militanti <ref target="https://mt.wikipedia.org/wiki/Boko_Haram">Boko Haram</ref> u l-<ref target="https://mt.wikipedia.org/wiki/Moviment_Iżlamiku_tal-Użbekistan">Moviment Iżlamiku tal-Użbekistan</ref> saru parti mill-ISIS.</p>
<p>Illum, l-ISIS għandu kontroll ta' partijiet kbar mill-<ref target="https://mt.wikipedia.org/wiki/Iraq">Iraq</ref> u s-<ref target="https://mt.wikipedia.org/wiki/Sirja">Sirja</ref>, diversi bliet fil-<ref target="https://mt.wikipedia.org/wiki/Libja">Libja</ref> u n-<ref target="https://mt.wikipedia.org/wiki/Niġerja">Niġerja</ref>. Il-grupp għandu preżenza jew għamel attakki wkoll fl-<ref target="https://mt.wikipedia.org/wiki/Afganistan">Afganistan</ref>, l-<ref target="https://mt.wikipedia.org/wiki/Alġerija">Alġerija</ref>, <ref target="https://mt.wikipedia.org/wiki/Benin">Benin</ref>, iċ-<ref target="https://mt.wikipedia.org/wiki/Ċad">Ċad</ref>, l-<ref target="https://mt.wikipedia.org/wiki/Eġittu">Eġittu</ref>, l-<ref target="https://mt.wikipedia.org/wiki/Filippini">Filippini</ref>, l-<ref target="https://mt.wikipedia.org/wiki/Ġordan">Ġordan</ref>, l-<ref target="https://mt.wikipedia.org/wiki/Għarabja_Sawdita">Għarabja Sawdita</ref>, l-<ref target="https://mt.wikipedia.org/wiki/Indoneżja">Indoneżja</ref>, l-<ref target="https://mt.wikipedia.org/wiki/Iran">Iran</ref>, il-<ref target="https://mt.wikipedia.org/wiki/Jemen">Jemen</ref>, il-<ref target="https://mt.wikipedia.org/wiki/Kamerun">Kamerun</ref>, il-<ref target="https://mt.wikipedia.org/wiki/Libanu">Libanu</ref>, il-<ref target="https://mt.wikipedia.org/wiki/Maldivi">Maldivi</ref>, in-<ref target="https://mt.wikipedia.org/wiki/Niġer">Niġer</ref>, il-<ref target="https://mt.wikipedia.org/wiki/Pakistan">Pakistan</ref>, il-<ref target="https://mt.wikipedia.org/wiki/Palestina">Palestina</ref>, it-<ref target="https://mt.wikipedia.org/wiki/Tuneżija">Tuneżija</ref>, it-<ref target="https://mt.wikipedia.org/wiki/Turkija">Turkija</ref>, kif ukoll fl-<ref target="https://mt.wikipedia.org/wiki/Ewropa">Ewropa</ref>.</p>
</text></body></html>