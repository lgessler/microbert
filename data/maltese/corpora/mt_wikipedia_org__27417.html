<html><body><text id="wikipedia_mt_wikipedia_org__27417.html" ns="0" revid="272131" sourceurl="https://mt.wikipedia.org/wiki/Hermannus_Contractus" title="Hermannus Contractus" type="wikipedia">Hermannus Contractus

<p><hi rend="bold">Hermannus Contractus</hi> jew <hi rend="bold">Hermann ta' Reichenau</hi> (twieled fit-18 ta' Lulju 1013 – miet fl-24 ta' Settembru 1054), magħruf ukoll b'ismijiet oħra, kien patri Benedittin u studjuż tas-seklu 11. Huwa fassal xogħlijiet dwar l-<ref target="https://mt.wikipedia.org/wiki/Storja">istorja</ref>, it-teorija <ref target="https://mt.wikipedia.org/wiki/Mużika">mużikali</ref>, il-<ref target="https://mt.wikipedia.org/wiki/Matematika">matematika</ref>, u l-<ref target="https://mt.wikipedia.org/wiki/Astronomija">astronomija</ref>, kif ukoll bosta innijiet. Tradizzjonalment huwa ġie akkreditat li kkompona <hi rend="italic">Salve Regina</hi>, <hi rend="italic">Veni Sancte Spiritus</hi>, u <hi rend="italic">Alma Redemptoris Mater</hi>, għalkemm dawn l-attribuzzjonijiet xi kultant jiġu ddubitati. Il-fidi u l-beatifikazzjoni tiegħu ġew ikkonfermati mill-<ref target="https://mt.wikipedia.org/wiki/Knisja_Kattolika">Knisa Kattolika Rumana</ref> fl-1863.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ismijiet
<p>Isem Hermann xi drabi jiġi Angliċizzat bħala Herman jew Latinizzat bħala Hermannus; xi kultant jidher ukoll bil-forma antika ta' Heriman. Huwa jiġi distint ukoll bħala Hermann ta' <ref target="https://mt.wikipedia.org/wiki/Vöhringen">Vöhringen</ref> (bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Hermannus de Voringen</hi>; bil-Ġermaniż: <hi rend="italic">Hermann von Vöhringen</hi>) abbażi ta' raħal twelidu. Madankollu, huwa magħruf l-iktar bħala Hermannus Contractus (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">Hermann Contract</hi> jew <hi rend="italic">Hermann le Contrefait</hi>; bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Hermann the Lame</hi> (iz-Zopp) jew <hi rend="italic">Hermann the Cripple</hi> (il-Magħtub); bil-Ġermaniż: Hermann der Lahme) jew bħala Hermann ta' Reichenau (bil-Latin: <hi rend="italic">Hermannus Augiensis</hi>; bil-Ġermaniż: <hi rend="italic">Hermann von Reichenau</hi>) abbażi tal-post fejn kien jinsab il-monasteru tiegħu, jiġifieri l-gżira ta' <ref target="https://mt.wikipedia.org/wiki/Reichenau">Reichenau</ref> (bil-Latin: <hi rend="italic">Augia</hi>) fil-Lag ta' Kostanza (bil-Ġermaniż: <hi rend="italic">Bodensee</hi>).</p>
Bijografija
<p>Hermann kien iben il-Konti ta' <ref target="https://mt.wikipedia.org/wiki/Altshausen">Altshausen</ref>. Huwa kien diżabbli minħabba marda paralitika mit-tfulija bikrija. Huwa twieled fit-18 ta' Lulju 1013, b'palatoskisi u b'paraliżi ċerebrali, u jingħad ukoll li kellu l-ispina bifida.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Madankollu, abbażi tal-evidenza, studji iktar reċenti jindikaw li Hermann possibbilment kellu sklerożi laterali amijotrofika jew atrofija muskolari fis-sinsla tad-dahar.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> B'riżultat ta' dan, kellu diffikultà kbira biex jiċċaqlaq u bilkemm seta' jitkellem. Meta kellu seba' snin, huwa tqiegħed b'monasteru Benedittin mill-ġenituri tiegħu li ma setgħux jieħdu ħsiebu iktar. </p>
<figure><caption>Ir-relikwi ta' Hermannus Contractus f'Altshausen, il-Ġermanja</caption></figure>
<p>Huwa trabba fl-Abbazija ta' Reichenau, gżira fuq il-Lag ta' Kostanza fil-<ref target="https://mt.wikipedia.org/wiki/Ġermanja">Ġermanja</ref>. Huwa tgħallem mingħand il-patrijiet u żvilupp interess kbir kemm fit-<ref target="https://mt.wikipedia.org/wiki/Teoloġija">teoloġija</ref> kif ukoll fid-dinja ta' madwaru. Meta kellu għoxrin sena, Hermann daħal fl-ordni Benedittina bħala patri Benedittin, u sar midħla ta' diversi lingwi  (fosthom l-<ref target="https://mt.wikipedia.org/wiki/Lingwa_Għarbija">Għarbi</ref>, il-Grieg u l-Latin) u kkontribwixxa għall-erba' <ref target="https://mt.wikipedia.org/wiki/L-Arti">arti</ref> kollha tal-<hi rend="italic">quadrivium</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Huwa kiteb dwar l-istorja, il-matematika, l-astronomija u l-<ref target="https://mt.wikipedia.org/wiki/Kristjaneżmu">Kristjaneżmu</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Huwa fassal kitbiet dwar ix-<ref target="https://mt.wikipedia.org/wiki/Xjenza">xjenza</ref> tal-mużika, diversi xogħlijiet dwar il-ġeometrija u l-aritmetika, u kitbiet astronomiċi li jinkludu struzzjonijiet għall-kostruzzjoni ta' astrolabbju li xi kultant wasslet biex jiġi akkreditat bħala l-inventur tiegħu. Bħala storiku, huwa kiteb kronaka dettaljata mit-twelid ta' <ref target="https://mt.wikipedia.org/wiki/Ġesù">Kristu</ref> sa żmienu, u għamel il-ġrajjiet kollha f'ordni skont l-era Kristjana. Dan ix-xogħol ġie estiż iktar 'il quddiem mill-istudent tiegħu <ref target="https://mt.wikipedia.org/wiki/Berthold_ta'_Reichenau">Berthold ta' Reichenau</ref>.</p>
<figure><caption>Salve Regina ta' Hermannus Contractus kantata minn Le Petits Chanteurs de Passy</caption></figure>
<p>Huwa kien rinomat bħala <ref target="https://mt.wikipedia.org/wiki/Poeta">poeta</ref> <ref target="https://mt.wikipedia.org/wiki/Reliġjon">reliġjuż</ref> u <ref target="https://mt.wikipedia.org/wiki/Kompożitur">kompożitur</ref> mużikali. Fost ix-xogħlijiet li waslu sa żminijietna hemm <hi rend="italic">officia</hi> għal Santa Afra u San Wolfgang. Meta għama iktar tard f'ħajtu, huwa beda jikteb l-innijiet. Huwa kien famuż biżżejjed li saħansitra ġie akkreditat b'kompożizzjonijiet li saru minn kompożituri li ġew warajh; fost ix-xogħlijiet li tradizzjonalment jiġu attribwiti lilu hemm is-<hi rend="italic">Salve Regina</hi>, <hi rend="italic">Veni Sancte Spiritus</hi>, u <hi rend="italic">Alma Redemptoris Mater</hi>.</p>
<p>Hermannus Contractus miet f'Reichenau fl-24 ta' Settembru 1054, meta kellu 41 sena. Il-Knisja Kattolika Rumana bbeatifikatu fl-1863.</p>
Legat u influwenza
<p>Tliet minn ħames sinfoniji li ġew miktuba mill-kompożitur <ref target="https://mt.wikipedia.org/wiki/Russja">Russu</ref> <ref target="https://mt.wikipedia.org/wiki/Galina_Ustvolskaya">Galina Ustvolskaya</ref> huma bbażati fuq it-testi ta' Hermannus Contractus.</p>


Iktar qari
<list type="unordered"><item>McCarthy, T. J. H. <hi rend="italic">Music, scholasticism and reform: Salian Germany, 1024–1125</hi> (Manchester, 2009), pp. 23–30, 62–71. ISBN 978-0719078897.</item>
<item><hi rend="italic">The</hi> Musica <hi rend="italic">of Hermannus Contractus. Edited and translated by Leonard Ellinwood. Revised with a new introduction by John L. Snyder</hi> (Rochester, NY: University of Rochester Press, 2015), xviii + 221 pp.</item></list>
Ħoloq esterni
<list type="unordered"><item>O'Connor, John J.; Robertson, Edmund F., <ref target="https://mathshistory.st-andrews.ac.uk/Biographies/Hermann_of_Reichenau.html">"Hermann of Reichenau"</ref>, MacTutor History of Mathematics archive, University of St. Andrews</item>
<item><ref target="http://www.newadvent.org/cathen/07266a.htm">Catholic Encyclopedia</ref></item>
<item><ref target="https://web.archive.org/web/20040828152939/http://flaez.ch/hermannus/">Hermannus Contractus</ref>; sit web bil-Ġermaniż b'kollezzjoni ta' testi oriġinali</item>
<item><ref target="https://web.archive.org/web/20050929135900/http://www.catholic-forum.com/saints/sainth1a.htm">Catholic Forum</ref></item>
<item><ref target="http://www.musicologie.org/Biographies/h/hermmanus_contractus.html">musicologie.org</ref>; Hermannus Contractus et la théorie de la musique. Sources, éditions, bibliographie, commentaires</item></list>
</text></body></html>