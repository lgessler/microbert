<html><body><text id="wikipedia_mt_wikipedia_org__22544.html" ns="0" revid="260905" sourceurl="https://mt.wikipedia.org/wiki/Tizjanu" title="Tizjanu" type="wikipedia">Tizjanu
<figure><caption>Awtoritratt ta' Tizjanu</caption></figure>
<p><hi rend="bold">Tiziano Vecellio</hi> jew <hi rend="bold">Tiziano Vecelli</hi> jew <hi rend="bold">Tiziano da Cador</hi> <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, bil-Malti magħruf bħala <hi rend="bold">Tizjanu</hi>, (twieled madwar l-1488  Pieve di Cadore, (provinċja ta' Belluno, fil-<ref target="https://mt.wikipedia.org/wiki/Veneto">Veneto</ref>) - miet fis-27 ta' Awissu  1576 <ref target="https://mt.wikipedia.org/wiki/Venezja">Venezja</ref>) kien pittur Taljan, l-iżjed memru importanti tal-iskola Venezjana ta-seklu 16. Huwa meqjus bħala wieħed mill-akbar ritrattisti ta' dak iż-żmien bis-saħħa tal-ħila li kellu biex joħroġ il-karattru tal-persunaġġi fir-ritratti.
"Ħeles ukoll il-pittura mir-restrizzjoni tal-linja u l-forma fejn kienet inkarċrata mill-aħħar tal-Medjuevu, u għamel hekk biex jagħti l-poter lill-kulur".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>

Bijografija
<p>Twieled Pieve di Cadore, belt żgħira fid-<ref target="https://mt.wikipedia.org/wiki/Dolomiti">Dolomiti</ref> fil-<ref target="https://mt.wikipedia.org/wiki/Veneto">Veneto</ref> bejn l-1488 u l-1490<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> f'familja għanja tal-post. Missieru Gregorio Vecellio kellu bosta karigi, fosthom dawk ta' kaptan tal-milizja u spettur tal-minjieri.</p>
<figure><caption><hi rend="italic">Mara bil-mera</hi> (1515)</caption></figure>
<figure><caption>Tizjanu, <hi rend="italic">Venere quddiem il-mera</hi></caption></figure>
<p>Ma nafux x'għamla ta' edukazzjoni rċieva: x'aktarx ma kienx jaf bil-Latin, lingwa importanti ħafna f'dik l-epoka, u l-maġġoranza tal-ittri li waslulna inkitbu f'ismu minn oħrajn. Tizjanu ġie introdott għall-pittura flimkien ma' ħuh Francesco. It-tnejn intbagħtu <ref target="https://mt.wikipedia.org/wiki/Venezja">Venezja</ref>, fl-età ta' 9 jew 10 snin biex jistudjaw l-arti. Hemm bdew fl-istudju ta' <ref target="https://mt.wikipedia.org/wiki/Sebastiano_Zuccato">Sebastiano Zuccato</ref>, artista li jaħdem il-mużajk. Wara erba' jew ħames snin, Tizjanu daħal jaħdem fil-istudju tal-pittur <ref target="https://mt.wikipedia.org/wiki/Gentile_Bellini">Gentile Bellini</ref> u mbagħad ma' ħuh <ref target="https://mt.wikipedia.org/wiki/Giovanni_Bellini">Giovanni Bellini</ref>, dak iż-żmien l-artista l-aktar famuż ta' Venezja. Hemm iltaqa' ma' Giorgio da Castelfranco, magħruf bħala <ref target="https://mt.wikipedia.org/wiki/Giorgione">Giorgione</ref>. Saru ħbieb u sħab, u fl-1508 ħadmu flimkien fuq l-affreski fuq barra tal-Fontego dei Tedeschi <ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Sentejn wara, Giorgione miet bil-pesta u x'aktarx li ħafna pitturi li Giorgione ma kienx lesta, spiċċahom Tizjanu<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Mill-1508 sal-1568, Tizjanu kien jaħdem ukoll fl-inċiżjoni fl-injam. Saħansitra hemm min jaħseb li kien imdaħħal fl-iżvilupp tal-<hi rend="italic">Fabrica</hi>, volum fid-daqs ta' folio ta' 663 paġna, li fih aktar minn 300 figura anatomika inċiża fl-injam. Imma qatt ma nstabu provi<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.</p>
<p>Tizjanu pinġa tliet affreski għall-i<hi rend="italic">Scuola di Sant'Antonio</hi> ta' <ref target="https://mt.wikipedia.org/wiki/Padova">Padova</ref>, fejn mar fl-1511. Fl-1516, wara l-mewt ta' Giovanni Bellini, inħatar pittur uffiċjali tar-<ref target="https://mt.wikipedia.org/wiki/Repubblika_Venezjana">Repubblika Venezjana</ref> u waqqaf studju fuq il-Kanal il-Kbir f'<hi rend="italic">San Samuele</hi>. Bosta artisti kontemporanji kienu jaħdmu hemm għal xi żmien, fosthom <ref target="https://mt.wikipedia.org/wiki/Tintoretto">Tintoretto</ref> u <ref target="https://mt.wikipedia.org/wiki/El_Greco">El Greco</ref>.</p>
<figure><caption> <hi rend="italic">L-<ref target="https://mt.wikipedia.org/wiki/Assunzjoni">Assunzjoni</ref> tal-Verġni Marija</hi>, 1516-1518. Żejt fuq panew tal-injam, 6.90x360 ċm. Knisja ta' Santa Maria Gloriosa dei Frari</caption></figure>
<figure><caption>Qabar ta Titian f'Venezja.</caption></figure>
<p>Fl-<hi rend="italic">Assunzjoni tal-Verġni</hi>, ordnata għat-titular tal-Knisja ta' Santa Maria Gloriosa dei Frari fl-1516 u mwaħħla fil-knisja fl-1518, Tizjanu neħħa kull referenza ikonografika tradizzjonali għall-mewt u mexa mat-teoloġija Franġiskana kontemporanja biex ħoloq it-tlugħ glorjuż fis-sema tal-Madonna<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>. Din is-soluzzjoni minn dak iż-żmien saret il-kompożizzjoni ta' referenza madwar id-dinja Kattolika. Fl-1520, esegwixxa ordni kbira għad-dekorazzjoni tal-<ref target="https://mt.wikipedia.org/wiki/Palazz_Dukali">Palazz Dukali</ref>, <hi rend="italic">Il-Battalja ta' Cadore</hi> (affresk kbir li nqered bin-nar fl-1577), u tliet pitturi ta' xeni mitoloġiċi għal <ref target="https://mt.wikipedia.org/wiki/Alfonso_I_d'Este">Alfonso I d'Este</ref>. Kien inkarigat ukoll li jpinġi r-ritratt ta' kull Doġe li ġie elett sal-1555 meta l-kariga ħadha <ref target="https://mt.wikipedia.org/wiki/Tintoretto">Tintoretto</ref>. Kellu wkoll għadd kbir ta' ordnijiet minn nies Venezjani importanti u mill-knejjes tal-belt.</p>
<p>Tliet snin wara mar <ref target="https://mt.wikipedia.org/wiki/Ferrara">Ferrara</ref> u ltaqa' ma' Federiku II Gonzaga, Markiż ta' <ref target="https://mt.wikipedia.org/wiki/Mantova">Mantova</ref> u pinġa ritratt tiegħu u baqa' jaħdem għalih għal aktar minn 10 snin, iżejjinlu l-Kastell ta' Ferrara b'affreski mitoloġiċi. Lejn l-aħħar tal-1522 għamel ħbieb ma' <ref target="https://mt.wikipedia.org/wiki/Pietro_Aretino">Pietro Aretino</ref> u <ref target="https://mt.wikipedia.org/wiki/Jacopo_Sansovino">Jacopo Sansovino</ref> refuġjati f'Venezja wara s-sakkeġġ ta' Ruma u mar Mantova fejn Federico Gonzaga ordnalu kważi erbgħin pittura.</p>
<p>Fl-1525, iżżewweġ lil Cecilia Soldano, bint barbier minn raħal twelidu Cadore, li magħha diġà kellu żewġt ulied subien: Pomponio fl-1523 u Orazio, eżatt qabel it-tieġ. Kienet ilha toqgħod miegħu għal xi ħames snin imma fl-1525 mardet gravament u Tizjanu żżewwiġha biex jilleġittima 'l uliedu. Cecilia fieqet, iż-żwieġ kien hieni u kellom tifla oħra li mietet fiċ-ċokon<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. F'August tal-1530 Cecilia mietet. Tizjanu reġa' żżewweġ imma ma nafu xejn dwar it-tieni mara. X'aktarx kienet omm Lavinia.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> It-tieni mara mietet madwar l-1427 u kellu tifla oħra, Emilia, forsi ma' mara li kienet toħodlu ħsieb id-dar.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>. Mit-tfal il-favorit ta' Tizjanu kien Orazio, li sar l-assistent tiegħu.</p>
<p>Is-snin 1530 kienu snin ta' kanoni feminili ġdida għal Tizjanu, aktar fina bħal f'<hi rend="italic">La Bella</hi> (Firenze, Palazzo Pitti), <hi rend="italic">Marija Maddalena</hi> (Firenze, Palazzo Pitti) jew f'<hi rend="italic">Il-Venere ta' Urbino</hi> (madwar l-1533) (Firenze, Galleria degli Uffizi). Dan l-aħħar xogħol, inpinġi għal Guidobaldo della Rovere fl-1538 hu mnebbaħ mill-<hi rend="italic">Venere Rieqda</hi> ta' Giorgione, jirrappreżenta mara għarwiena (Venere? Korteġġjana? Għarusa żagħżugħa?) mimduda fuq sodda fil-kamra u mqajma. Dan hu x-xogħol emblematiku tal-karriera tiegħu u l-prototip tan-nudu feminili mimdud ġewwa għall-pittura Ewropea li <ref target="https://mt.wikipedia.org/wiki/Édouard_Manet">Édouard Manet</ref> ibbaża fuqu l-<hi rend="italic">​​Olympia</hi> <ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
<p>Dik is-sena, l-1530, bis-saħħa tal-Markiż ta' Mantova ltaqa' ma' <ref target="https://mt.wikipedia.org/wiki/Karlu_V">Karlu V</ref> matul vjaġġ tal-Imperatur fl-Italja . Tliet snin wara, Karlu V tah it-titlu ta' <hi rend="italic">Conte Palatino</hi> u <hi rend="italic">Cavaliere Sperone d'Oro</hi>, unur li qatt qabel ma kien ingħata lil pittur. Pinġa sensiela ta' ritratti tal-qraba tal-imperatur.</p>
<p>Fl-1545 mar <ref target="https://mt.wikipedia.org/wiki/Ruma">Ruma</ref> fuq stedina tal-Papa <ref target="https://mt.wikipedia.org/wiki/Pawlu_III">Pawlu III</ref>. Fis-16 ta' Marzu kiseb iċ-ċittadinanza Rumana u mar lura Venezja. Il-konfrontazzjoni diretta max-xogħlijiet ta' <ref target="https://mt.wikipedia.org/wiki/Mikelanġlu">Mikelanġlu</ref> għamlet impatt enormi fuq il-karriera tiegħu, li kienet għaddejja minn "kriżi Mannjerista" mmarkata b'kompożizzjonijiet aktar kuraġġużi u b'koloratura b'kuntrasti qawwijin. </p>
<p>Fl-1548 mar <ref target="https://mt.wikipedia.org/wiki/Augsburg">Augsburg</ref> fejn kienet qiegħda tiltaqa' id-Dieta tal-Imperu Ruman Imqaddes, immexxija minn <ref target="https://mt.wikipedia.org/wiki/Karlu_V">Karlu V</ref>, opportunità għalih li jpinġi ħafna ritratti ta' nies importanti u l-imperatur stess. Imbagħad  beda jaħdem fuq is-sensiela ta' <hi rend="italic">Poeżiji</hi> għar-re Filippu II ta' Spanja. Dawn il-pitturi juru nudi femminili mitoloġiċi bħal <hi rend="italic">Danae</hi>, <hi rend="italic">Venere u Adone" u </hi>Djana u Attejun<hi rend="italic">, u dawn inawguraw il-fażi finali ta' Tizjanu, ikkaratterizzata minn daqqa tal-pinzell ħafna inqas grafika u aktar ħielsa fejn it-tila stess turina d-daqqiet tal-pinzell fuqhom. Hemm min qal ukoll li Tizjanu kienu juża subgħajh biex ipinġi fl-aħħar ta' ħajtu.</hi></p>
<p>Fl-1566 ġie elett flimkien ma' <ref target="https://mt.wikipedia.org/wiki/Andrea_Palladio">Andrea Palladio</ref> u <ref target="https://mt.wikipedia.org/wiki/Tintoretto">Jacopo Tintoretto</ref> fl-<hi rend="italic">Accademia delle arti del disegno</hi>  ta' Firenze. L-aħħar xogħol magħruf tiegħu hu <hi rend="italic">Pietà</hi> li kien għal fuq il-qabar tiegħu. Dan ma laħaqx lestieh u spiċċah <ref target="https://mt.wikipedia.org/wiki/Palma_il_Giovane">Palma il Giovane</ref>.</p>
<p>Miet fis-​​27 ta' Awissu 1576, forsi bil-pesta, imma x'aktarx bix-xjuħija. Indifen fil-knisja ta' <hi rend="italic">Santa Maria dei Frari</hi> f'Venezja.</p>
Il-wirt Giorgionesk
<figure><caption><hi rend="italic">Il-kunċert kampestri</hi>, Giorgione u d-dixxiplu tiegħu Tizjanu, x'aktarx Giorgione sal-1510, u Tizjanu wara, Louvre.</caption></figure>
<p>Wara l-apprendistat tiegħu ma' Sebastiano Zuccato u Giovanni Bellini, Tizjanu mbagħad għamel xi żmien jaħdem fl-istudju ta' Giorgione. Vasari kiteb hekk: </p>
<p>Fl-1508, pinġa l-affreski fuq barra tal-<hi rend="italic">Fondaco dei Tedeschi</hi> bi sħab ma' Giorgione. L-istil drammatiku tiegħu, jidher diġà qiegħed jinqata' minn ta' Giorgione. Fiċ-ċiklu ta' affreski tal-i<hi rend="italic">Scuola del Santo</hi> ta' <ref target="https://mt.wikipedia.org/wiki/Padova">Padova</ref> li pinġa fl-1510 u 1511, madankollu, għadna nsibu l-aspett sfumat ta' Giorgione u <ref target="https://mt.wikipedia.org/wiki/Correggio">Correggio</ref> fuq il-laħam delikat tan-nies mingħajr kontorni u fil-veduti bi ċpar ħafif li jisfumaw magħhom faċilment u fil-materjali bellusin. In-nudi, jekk inqabbluhom ma' dawk ta Giorgione, huma xorta aktar sinċieri billi dawn m'għandhomx id-dija misterjuża li kellhom madwarhom il-figuri ta' dak il-pittur. Tizjanu juża d-dawl biex jintensifika l-kuluri li bihom jisfuma l-karattru ġol-ambjent.</p>
<p>Wara l-mewt ta' Giorgione fl-1510, xi xhieda kontemporanji jagħtuna x'nifhmu li Tizjanu spiċċa il-<hi rend="italic">Venere Rieqda</hi> li ma kinetx lesta. Xi kritiċi jaħsbu li kien imdaħħal ukoll f'<hi rend="italic">Il-Kunċert Kampestri</hi>. Dan il-kunċert mużikali għandu tema li ġejja mill-umaniżmu tar-Rinaxximent bikri; il-mużika tirrappreżenta l-armonija universali. il-Bniedem idoqq il-partitura tiegħu f'nofs in-natura eżuberanti. Il-kompożizzjoni hija misterjuża ħafna: fuq ix-xellug hemm mara tferra' l-ilma minn buqar tal-ħġieġ, fin-nofs hemm żewġt irġiel qegħdin idoqqu, wieħed minnhom idoqq il-mandolina u fuq il-lemin hemm mara għarwiena daharha lejna tonfoħ ġo flawt tal-qasab. Wara hemm ragħaj jira' n-nagħaġ, fi pjan aktar 'il bogħod hemm binja, u fid-distanza hemm il-muntanji li jirrappreżentaw id-dinja kollha f'perspettiva atmosferika bħal ta' <hi rend="italic">Il-Madonna tal-blat</hi> (1483) ta' <ref target="https://mt.wikipedia.org/wiki/Leonardo_da_Vinci">Leonardo da Vinci</ref>.</p>
<p>Fil-bidu tal-karriera tirgħu, Tizjanu kien influwenzat ħafna mil-qawwa evokattiva ta' Giorgione. <ref target="https://mt.wikipedia.org/wiki/Goethe">Goethe</ref> meta jitkellem fuq l-affreski tal-iskola ta' San Antnin ta' Padova li kienu l-ewwel xogħlijiet indipendenti ta' Tizjanu jgħid "Hemm hemmhekk verità sorprendenti li tista' tesprimi kollox" <ref target="https://mt.wikipedia.org/wiki/Il-Paġna_prinċipali#cite_note-Piguet-13">[13]</ref>.</p>
<figure><caption><hi rend="italic">Il-Venere ta' Urbino</hi>, 1538, Żejt fuq it-tila, 119 × 165 cm, Galleria Uffizi, Firenze.</caption></figure>
<p>Wara Tizjanu beda jpinġi l-pittura mitoloġika. Għall-uffiċju ta' <ref target="https://mt.wikipedia.org/wiki/Alfonsu_I_ta'_Este">Alfonsu I ta' Este</ref> pinġa <hi rend="italic">L-offerta lil Venere</hi>, <hi rend="italic">Il-bakkanal tal-Andriji</hi><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> u <hi rend="italic">Bakku u Arjanna</hi>. Fihom il-pittur jipprova l-ħila li kellu biex terġa jagħti l-ħajja lill-miti antiki u jimliehom immaġinazzjoni. Bħala sorsi letterarji uża Filostratu, Ovidju u Katullu, madankollu ma fittex l-ebda erudizzjoni umanista, iżda pjuttost il-mezz li jevoka d-dinja tal-qedem skont tonalità aktar Djoniżjaka. Fl-1526, ittratta b'mod trijomfalist tema reliġjuża <hi rend="italic">Il-Madonna ta' Pesaro</hi> (magħrufa bħala <hi rend="italic">Pala Pesaro</hi>).<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Din il-manjiera grandjuża ma żammitux milli jpinġi fl-istess ħin pitturi aktar intimi bħal <hi rend="italic">Il-Madonna tal-fenek</hi> jew <hi rend="italic">Id-depożizzjoni</hi><ref target="https://mt.wikipedia.org/wiki/Il-Paġna_prinċipali#cite_note-16">[16]</ref>. <hi rend="italic">Il- Venere ta' Urbino</hi> tal-1538 għal darba oħra turi l-abbiltà ta' Tizjanu li jirrappreżenta r-realtà f'mument u ambjent partikolari. Flimkien mas-serje ta' ritratti, <hi rend="italic">Il-Venere ta' Urbino</hi> timmarka t-tmiem tal-perjodu ta' <hi rend="italic">majestà kalma</hi>.</p>
Il-perjodu Manjerista
<figure><caption><hi rend="italic">Kajjin u Abel</hi>, Bażilika ta' Santa Maria della Salute</caption></figure>
<p>Fl-1527, Pietro Aretino u Jacopo Sansovino marru joqogħdu <ref target="https://mt.wikipedia.org/wiki/Venezja">Venezja</ref>. Tizjanu sar ħabib tal-qalb magħhom u din il-ħbiberija bla dubju għenitu jsegwi l-żviluppi tal-<ref target="https://mt.wikipedia.org/wiki/Manjeriżmu">Manjeriżmu</ref>, li kien popolari ħafna fl-Italja ċentrali. Ir-<hi rend="italic">Ritratti taċ-Ċesri</hi> pinġiehom f'dan il-perjodu għall-palazz dukali ta' Mantova. Għalkemm dawn intilfu, nafuhom mill-kopji u l-istampi. Minnhom nistgħu nifhmu l-istil ġdid ta' Tizjanu, influwenzat mill-Manjeriżmu ta' <ref target="https://mt.wikipedia.org/wiki/Giulio_Romano">Giulio Romano</ref>. Imbagħad pinġa s-soqfa tal-Bażilika ta' Santa Maria della Salute ta' Venezja. F'dawn il-pitturi l-karattri huma marbuta flimkien b'ġesti vjolenti u mdawlin b'dawl sħun u vibranti.</p>
<p>Il-kritika moderna tagħti importanza kbira lix-xogħol Manjerista ta' Tizjanu. Ħalla l-viżjoni trankwilla, naturalista tal-ħidma bikrija tiegħu biex jinawgura metodu aktar ħieles fl-immaġinazzjoni tal-figuri u li joħloq atmosfera drammatika bi kromatiżmu aktar espressiv. Waqt li kien Ruma (1545-1546), l-intriċi għall-poter fil-qorti papali ispirawh b'kapulavur ieħor, ir-<hi rend="italic">Ritratt ta' Pawlu III man-neputijiet</hi>. Ir-ritratt ta' grupp li li bih Tizjanu kien qiegħed jipprova jikkompeti ma' <ref target="https://mt.wikipedia.org/wiki/Raffaello">Raffaello</ref> ma nafux għaliex qatt ma lestieh. Fih il-Papa jidher bħala raġel xiħ bilqiegħda. Tizjonu aktar tfittex li juri l-karattru tar-raġel xiħ mill l-majestà tal-kariga papali tiegħu. Neputih, il-Kardinal Alessandro Farnese fl-isfond jidher li hu l-instigatur ewleni tad-deċiżjonijiet ta' zijuh. fuq il-lemin Orazio Farnese jinżel għarkupptejh quddiem zijuh jistaqsih xi ħaġa.
F'<hi rend="italic">Karlu V fil-Battalja ta' Mühlberg</hi>, impinġija fl-1548, Tizjanu jittrasforma s-suġġett f'simbolu araldiku, iżda l-Karlu V jurih ukoll bħala despota għajjien. Din it-tila, impinġija ftit qabel l-abdikazzjoni ta' Karlu V turi sens akut ta' analiżi <ref target="https://mt.wikipedia.org/wiki/Il-Paġna_prinċipali#cite_note-Piguet-13">[13]</ref>.</p>
<p>Il-pittura, <hi rend="italic">Kajjin u Abel</hi>, turi suġġett bibliku: il-qtil ta' Abel minn ħuh Kajjin. Dan ix-xogħol li jixhed il-maturità sħiħa ta' Tizjanu, tpinġa meta reġa' lura minn Ruma, fejn kien influwenzat minn <ref target="https://mt.wikipedia.org/wiki/Mikelanġlu">Mikelanġlu</ref> fil-forom, l-impetwożità tal-moviment u l-qawwa tal-kulur. Dan juri fl-istess ħin sensittività kompletament awtonoma għall-ispazju, imbiegħda mill-kunċetti tal-Manjeriżmu Toskan-Ruman.</p>
<p>Fil-pjan ta' quddiem naraw 'l Abel, persunaġġ bibliku, iben Adam u Eva, b'rasu mdemma maqlub mal-art minn ħuh. Driegħu l-leminija ftit mgħawġa, bħallikieku biex tilqa' l-waqgħa inevitabbli. B'driegħu tax-xellug qisu qed jitlob il-qattiel li jħenn għalih filwaqt li b'disperament jipprova jsalva ħajtu. L-ilbies sempliċi ta' ġilda ta' annimal juri l-muskolatura impressjonanti tiegħu.
Fil-pjan tan-nofs naraw il-qattiel, ġismu miġbud mill-vjolenza tal-ġesti tiegħu, ixejjer għasluġ ma' rasu biex joqtol 'il ħuh. Filwaqt li riġlu x-xellugija qiegħda soda fuq l-art, bis-sieq l-oħra jimbotta brutalment il-vittma tiegħu, u juri wkoll muskoli prominenti.
Fl-isfond naraw is-sema itturmentata li thedded bi sħab iswed.</p>
<p>Għajnejna jmorru naturalment lejn iċ-ċentru tal-kompożizzjoni - is-sieq ta' Kajjin li biha jimbotta 'l ħuh. Dan il-punt tal-ġlieda jiġi fejn jaqsmu 'l xulxin żewġ linji djagonali, il-"ġeometrija sigrieta":</p>
<list type="unordered"><item>Waħda mil-linji djagonali tibda fir-rokna ta' fuq fix-xellug, tgħaddi mis-sħab u tispiċċa fir-riġel leminija ta' Kajjin</item>
<item>L-oħra tibda mill-isġalla ta' Kajjin, imbagħad tgħaddi minn siequ u tispiċċa mal-linja tal-blat.</item></list>
<p>Dan l-intersezzjoni timmarka l-qofol tal-pitturra, jiġifieri l-vjolenza tal-att u l-moħqrija ħarxa tiegħu.</p>
<p>L-użu tad-dawl f'din il-pittura hu interessanti ħafna wkoll. Effettivament is-sors tad-dawl, li ġej min-nofs il-lemin tal-kompożizzjoni, idawwal parti mill-azzjoni u Abel biss jinstab fid-dawl.
Nistgħu naraw is-sengħa li biha l-pittur juri 'l Kajjin bħala bniedem imdallam u ħażin u hekk joħroġ fid-dawl il-virtujiet ta' ħuh, li "l-Mulej ħares lejh u l-offerta tiegħu" (Ġenesi 4,4).
Il-wiċċ tal-qattiel hu wkoll fid-dlam, biex isaħħah dan l-effett tal-personifikazzjoni tal-ġlieda bejn it-tajjeb u l-ħażin.
Barra minn hekk il-kolonni tas-sħab fl-isfond jikkonfermaw din l-ipoteżi billi jagħtu l-impressjoni li ħerġin minn ġisem Kajjin, rappreżentazzjoni simbolika tal-karattru ħażin tal-persunaġġ.</p>
<p>Fl-aħħarnett, il-forom jipprovdulna indikazzjonijiet addizzjonali biex nanalizzaw aħjar il-pittura.
Kajjin hu ppreparat, imponenti, il-forom ta' ġismu mpinġijin b'linji kemm jista' jkun dritti mingħajr ma jonqos is-sens ta' realiżmu.
B'kuntrast, il-pożizzjoni ta' riġel Abel, dirgħajh, ġenbejh, huma mpinġijin b'disinn aktar flessibbli u fit-tond.
Dan il-logħob bejn tondjaturi u linji dritti jagħti 'l Abel attitudni inqas ħarxa, filwaqt li ħuh jidher kifer u aħrax.</p>
<p>Ix-xena kkaratterizzata mit-tensjoni emottiva qawwija li toħroġ miż-żewġ iġsma f'pożi b'prospettiva ċara tirrappreżenta fażi ta' kunflitt intern.
Il-lejl hu definit minn interazzjoni kumplessa ta' dawl u riflessjonijiet li jagħtu ton drammatiku lill-kompożizzjoni.</p>
L-aħħar perjodu
<p>Fl-1551, meta kellu aktar minn sittin sena, Tizjanu mar joqgħod għal kollox Venezja. Ħinu kollu kien meħud bl-ordnijiet tal-prinċpijiet waqt li jaħdem fuq forom ġodda ta' espressjoni. Anke fis-suġġetti profani l-istruttura drammatika żdiedet fl-intensità. Miet qabel ma lesta l-aħħar xogħol tiegħu, <hi rend="italic">Pietà</hi> li kienet għall-qabar tiegħu fil-Frari. Spiċċaha Iacopo Negretti (magħruf bħala <ref target="https://mt.wikipedia.org/wiki/Palma_il_Giovane">Palma il Giovane</ref>)<ref target="https://mt.wikipedia.org/wiki/Il-Paġna_prinċipali#cite_note-Pallucchini-17">[17]</ref>.</p>
<p>Il-metodu li kien juża Tizjanu fl-aħħar perjodu kien ivarja ħafna, barra li juża l-pinzell kultant kien juża subgħajh jew xi ċarruta, ħafna drabi kien japplika tiċlisa kbira fuq iż-żebgħa nixfa ta' taħt. Dan kien jeħtieġ li x-xogħol isir matul perjodu twil ħafna billi kull passata trid tinxef biex iż-żebgħa ma titqarqaċx. Meta jispiċċa saff Tizjanu kien iqiegħed il-pitturi mal-ħajt.</p>
<p>Issa meta kien imur lura biex jaħdem fuqhom wara xi żmien, kien jarahom b'mod differenti minn kif kien jarahom kieku kien ħadem fuqhom mingħajr waqfien. Għalhekk il-pitturi jagħtu l-impressjoni li mhux lesti, iżda huma r-riżultat ta' proċess viżibbli li beda b'<hi rend="italic">Il-Lunzjata</hi> tal-Scuola Grande di San Rocco (riproduzzjoni hawn taħt). It-tpinġija tal-kontorn u l-iżkizz ta' qabel fuq il-karta ma baqgħux meħtieġa. Id-disinn b'kontorni mżellġin kien jibnih fil-pittura ftit ftit b'subgħajh<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>, <ref target="https://mt.wikipedia.org/wiki/Il-Paġna_prinċipali#cite_note-19">[19]</ref>. Bil-kuluri u l-mod kif iqiegħed iż-żebgħa seta' jevokaw forom f'dan ix-xogħol progressiv, sikwit mid-dell (il-passati ta' hawn taħt) għad-dawl (fil-wiċċ). Madankollu għal min kien iżur l-istudju ta' Tizjanu ta' din l-età, ir-riżultat kiena spettakolari u totalment ġdid <ref target="https://mt.wikipedia.org/wiki/Il-Paġna_prinċipali#cite_note-20">[20]</ref>, it-taħlit tal-kuluri iseħħ f'għajnejn l-ispettatur, li m'għandux jara d-dettalji tal-pittura mill-qrib imma jaraha sħiħa u jkompliha bl-għajnejn u l-immaġinazzjoni.</p>
Influwenza
<p>Tizjanu kellu bħala studenti tiegħu <ref target="https://mt.wikipedia.org/wiki/Paris_Bordone">Paris Bordone</ref>, li però ma tantx dam miegħu minħabba li Tizjanu ma tantx kien jagħtihom attenzjoni lill-istudenti. Influwenza wkoll lill-pittur <ref target="https://mt.wikipedia.org/wiki/Lorenzo_Lotto">Lorenzo Lotto</ref> li kellu temperament differenti għal kollox, lil <ref target="https://mt.wikipedia.org/wiki/Palma_Vecchio">Palma Vecchio</ref> li ibnu sar l-assistent ta' Tizjanu u baqa' miegħu sakemm miet Tizjanu u <ref target="https://mt.wikipedia.org/wiki/Pieter_Paul_Rubens">Pieter Paul Rubens</ref> (speċjalment fil-kuluri).
Ix-xogħlijiet ta' Tizjanu kienu ammirati madwar l-Ewropa kollha: <ref target="https://mt.wikipedia.org/wiki/Van_Dyck">Van Dyck</ref>, <ref target="https://mt.wikipedia.org/wiki/Nicolas_Poussin">Nicolas Poussin</ref>, <ref target="https://mt.wikipedia.org/wiki/Antoine_Watteau">Antoine Watteau</ref>, <ref target="https://mt.wikipedia.org/wiki/Diego_Velasquez">Diego Velasquez</ref>, <ref target="https://mt.wikipedia.org/wiki/Bartolomé_Esteban_Murillo">Murillo</ref>, <ref target="https://mt.wikipedia.org/wiki/Rembrandt">Rembrandt</ref>, <ref target="https://mt.wikipedia.org/wiki/Joshua_Reynolds">Joshua Reynolds</ref>, <ref target="https://mt.wikipedia.org/wiki/Eugène_Delacroix">Eugène Delacroix</ref> kienu wkoll l-eredi ta' Tizjanu, kif ukoll <ref target="https://mt.wikipedia.org/wiki/Tintoretto">Tintoretto</ref>, <ref target="https://mt.wikipedia.org/wiki/Paolo_Veronese">Paolo Veronese</ref> u <ref target="https://mt.wikipedia.org/wiki/Giambattista_Tiepolo">Giambattista Tiepolo</ref> <ref target="https://mt.wikipedia.org/wiki/Il-Paġna_prinċipali#cite_note-21">[21]</ref>.</p>
L-arti tar-ritratt
<p>Tizjanu u <ref target="https://mt.wikipedia.org/wiki/Jan_van_Eyck">Van Eyck</ref> separatament żviluppaw il-prototip tar-ritratt uffiċjali tal-perjodu modern.</p>
<p>Matul it-tieni nofs ta s-seklu 15, l-artisti Taljani adottaw it-teknika tal-pittura biż-żejt. Kien żgur Antonello da Messina li daħħalha Venezja fl-1475. It-teknika mbagħad adottataha <ref target="https://mt.wikipedia.org/wiki/Giovanni_Bellini">Giovanni Bellini</ref> li għamilha tiegħu sftit wara. Giorgione esperimenta b'xi karatteristiki tal-pittura taż-żejt, bħall-konsistenza, grassa u ratba, u l-opaċità li jista' jkollha. L-artisti bdew jużaw ħafna saffi ta' żebgħa fuq xulxin, l-ewwel sfond ikkulurit, imbagħad jimudellaw id-dellijiet b'kulur wieħed, imbagħad jagħtu passata fuq passata ta' velatura, u fl-aħħar id-dettalji jirfinawhom b'velaturi oħra lokalizzati<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> · <ref target="https://mt.wikipedia.org/wiki/Il-Paġna_prinċipali#cite_note-23">[23]</ref>. Minħabba l-mod kif bdew juzaw il-materjal il-pitturi Venezjani, il-forma tal-kontorn bdiet tinhal u spiċċaw biex jimminizzaw l-importanza tad-disinn preparatorju. Dan kien il-bidu tal-kontroversja teoretika bejn l-iskola Fjorentina li kienet isostni li l-linja u d-disinn huma superjuri u l-iskola Venezjana li kienet issostni li il-pinzellatura u l-kuluri huma iżjed importanti. Is-suċċess ta' Tizjanu hu dovut għal hila li kellu li jżewweg dawn iż-żewġ innovazzjonijiet tekniċi. Matul il-karriera tiegħu, naraw fix-xogħlijiet tiegħu trasformazzjoni gradwali fil-pinzellatura, issir dejjem aktar frammentata u aktar vibranti.</p>
<p>Ir-ritratti ta' Tizjanu spiss jilħqu l-metru, kontra it-30 centimetru fil-wisgha fil-medja matul is-seklu 15. Ir-ritratt tal-bust ġie aktar abbandunat favur ir-ritratt ta' nofs tul. Ir-ritratt fit-tul deher dak iż-żmien fil-pittura Taljana. Dawn ix-xogħlijiet kbar ma jeħtiġux li wieħed jarahom mill-qrib bħal dawk fuq panelli żgħar tas-seklu ta' qabel u għalhekk m'għandhomx bżonn id-dettalji rqaq<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>. Kontra dawk ta' qablu, in-nies li kien ipinġi, Tizjanu kien joħorġilhom il-karattru tagħhom billi jaqbad fl-istess ħin l-aspett fiżiku u l-aspett morali tagħhom. Fittex ukoll li jagħtihom il-ħajja billi jaħdem biex iġib eżatt il-ħarsa u l-espressjoni tagħhom.
Għar-<hi rend="italic">Ritratt ta' Karlu V bilwieqfa</hi>, uża xogħol ta' <ref target="https://mt.wikipedia.org/wiki/Jakob_Seisenegger">Jakob Seisenegger</ref>, Tizjanu naqqas l-isfortuni fiżiċi tal-Imperatur, speċjalmentil-geddum ħiereġ 'il barra tal-familja ta' Hapsburg u l-mudell tah vitalità li ma kinitx fil-pittura li kien qed jikkopja<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>.</p>
Biblijografija
<list type="unordered"><item>Françoise Bardon, <hi rend="italic">Le concert champêtre</hi>, Paris, 1995-1996, 2 vol. <ref target="https://mt.wikipedia.org/wiki/Special:BookSources/2911105052">ISBN 2-911105-05-2</ref> u <ref target="https://mt.wikipedia.org/wiki/Special:BookSources/291110501X">ISBN 2-911105-01-X</ref>.</item>
<item>Marcel Brion, <hi rend="italic">Titien</hi>, Somogy, 1971</item>
<item>Alexandre Dumas, <hi rend="italic">Titien</hi>, 2007</item>
<item>Augusto Gentili, <hi rend="italic">Titien</hi>, Actes Sud, 2012, 431 pages, 28,5 x 33,5 cm</item>
<item>Augusto Gentili, <hi rend="italic"> Da Tiziano a Tiziano: Mito e allegoria nella cultura veneziana del Cinquecento </hi>, Ruma, Bulzoni Editore, 1997</item>
<item>Roberta Giorgi, <hi rend="italic">Tiziano Venere, Amore e il Musicista in cinque dipinti</hi>, Ruma, Gangemi Editore, 1990</item>
<item>Rona Goffen, <hi rend="italic">Titian's Women</hi>, New Haven u Londrea Yale University Press, 1997</item>
<item>Goffen (dir.), <hi rend="italic">Titian's Venus of Urbino</hi>, Cambridge University Press, 1997</item>
<item>Humfrey Peter, <hi rend="italic">Titien</hi>, Phaidon, 2007</item>
<item>Rodolfo Pallucchini, <hi rend="italic">Tiziano</hi>, Firenze, Sansoni Editore, 1969</item>
<item>Erwin Panofsky, <hi rend="italic">Le Titien: Question d'iconographie</hi>, Pariġi, Hazan, 2004</item>
<item>John Pope-Hennessy, <hi rend="italic">Titien</hi>, Gallimard, 2004</item>
<item>Harold Wethey, <hi rend="italic">The Paintings of Titian</hi>, Londra, Phaidon Press:<hi rend="italic"> I. The Religious Paintings</hi>, 1969; <hi rend="italic">II. The Portraits</hi>, 1971; <hi rend="italic">III. The Mythological and Historical Paintings</hi>, 1975</item></list>
Ħoloq esterni

<list type="unordered"><item>(FR) <ref target="http://sites.univ-provence.fr/pictura/listeNotices.php?strict&amp;q=Titien%2C%20Tiziano%20Vecelli%20dit%20(1485%20ou%201488-1576)&amp;quoi=auteur">Il-pitturi kollha ta' Tizjanu fuq Utpictura18</ref></item>
<item>(EN)  <ref target="http://www.elrelojdesol.com/titian/gallery/index.htm">Titien's Paintings</ref></item>
<item>(FR) <ref target="http://www.clio.fr/BIBLIOTHEQUE/titien_ou_l_art_plus_fort_que_la_nature__etre_apelle.asp">Titien ou l'art plus fort que la nature: être Apelle</ref> par Pascal Bonafoux, professeur d'histoire de l'art à l'université de Paris VIII-Saint-Denis</item>
<item>(IT) (FR) (EN)  <ref target="http://www.tizianovecellio.com/Home/Index.asp?IDCanale=1">Centro Studi Tiziano e Cadore</ref></item>
<item>(EN)  <ref target="http://www.artcyclopedia.com/artists/titian.html">Titien dans Artcyclopedia</ref></item></list>
</text></body></html>