<html><body><text id="wikipedia_mt_wikipedia_org__27006.html" ns="0" revid="269147" sourceurl="https://mt.wikipedia.org/wiki/Fr%C3%A9d%C3%A9ric_Bartholdi" title="Frédéric Bartholdi" type="wikipedia">Frédéric Bartholdi
<p><hi rend="bold">Frédéric Auguste Bartholdi</hi> (/bɑːrˈtɒldi, -ˈθɒl-/ <hi rend="italic">bar-T(H)OL-dee</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref>, bil-<ref target="https://mt.wikipedia.org/wiki/Lingwa_Franċiża">Franċiż</ref>: [fʁedeʁik oɡyst baʁtɔldi]; twieled fit-2 ta' Awwissu 1834 – miet fl-4 ta' Ottubru 1904) kien skultur u pittur Franċiż li huwa magħruf l-iktar għad-disinn tal-<ref target="https://mt.wikipedia.org/wiki/Statwa">istatwa</ref> <hi rend="italic">l-Libertà Tillumina d-Dinja</hi>, magħrufa iktar bħala l-<ref target="https://mt.wikipedia.org/wiki/Statwa_tal-Libertà">Istatwa tal-Libertà</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Ħajja bikrija u edukazzjoni
<p>Bartholdi twieled f'<ref target="https://mt.wikipedia.org/wiki/Colmar">Colmar</ref>, <ref target="https://mt.wikipedia.org/wiki/Franza">Franza</ref>, fit-2 ta' Awwissu 1834. Huwa twieled f'familja <ref target="https://mt.wikipedia.org/wiki/Protestantiżmu">Protestanta</ref> ta' <ref target="https://mt.wikipedia.org/wiki/Alsace">Alsace</ref>, u kunjom il-familja ġie Latinizzat minn Barthold.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Il-ġenituri tiegħu kienu <ref target="https://mt.wikipedia.org/wiki/Jean_Charles_Bartholdi">Jean Charles Bartholdi</ref> (1791-1836) u <ref target="https://mt.wikipedia.org/wiki/Augusta_Charlotte_Bartholdi">Augusta Charlotte Bartholdi</ref> (kunjomha xebba Beysser; 1801-1891). Frédéric Auguste Bartholdi kien l-iżgħar wild tagħhom minn erba', u wieħed minn tnejn li ma mitux meta kienu trabi, flimkien ma ħuh il-kbir, Jean-Charles, li sar <ref target="https://mt.wikipedia.org/wiki/Avukat">avukat</ref> u editur.</p>
<p>Missier Bartholdi, sid tal-proprjetajiet u kunsillier tal-prefettura, miet meta Bartholdi kellu sentejn.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Wara, Bartholdi flimkien ma' ommu u ħuh il-kbir Jean-Charles marru jgħixu f'<ref target="https://mt.wikipedia.org/wiki/Pariġi">Pariġi</ref>, fejn kienet tgħix fergħa oħra minn familtu.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Il-familja spiss irritornat biex tqatta' perjodi twal f'Colmar fejn kellhom is-sjieda tad-dar tagħhom fejn kienu jgħixu flimkien mal-missier. Din id-dar iktar 'il quddiem saret il-<ref target="https://mt.wikipedia.org/wiki/Mużew">Mużew</ref> ta' Bartholdi fl-1922.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Meta kien f'Colmar, Bartholdi ħa lezzjonijiet tat-tpinġija mingħand <ref target="https://mt.wikipedia.org/wiki/Martin_Rossbach">Martin Rossbach</ref>. F'Pariġi, huwa studja l-<ref target="https://mt.wikipedia.org/wiki/Skultura">iskultura</ref> ma' <ref target="https://mt.wikipedia.org/wiki/Antoine_Étex">Antoine Étex</ref>. Huwa studja wkoll l-<ref target="https://mt.wikipedia.org/wiki/Arkitettura">arkitettura</ref> taħt <ref target="https://mt.wikipedia.org/wiki/Henri_Labrouste">Henri Labrouste</ref> u <ref target="https://mt.wikipedia.org/wiki/Eugène-Emmanuel_Viollet-le-Duc">Eugène-Emmanuel Viollet-le-Duc</ref>.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Bartholdi attenda l-Liċeo Louis-le-Grand f'Pariġi, u kiseb baċellerat fl-1852. Imbagħad kompla jistudja l-arkitettura fl-Iskola Nazzjonali Superjuri tal-Belle Arti, kif ukoll il-<ref target="https://mt.wikipedia.org/wiki/Pittura">pittura</ref> taħt <ref target="https://mt.wikipedia.org/wiki/Ary_Scheffer">Ary Scheffer</ref> fl-istudjo tiegħu f'Rue Chaptal, li issa sar il-Musée de la Vie Romantique. Iktar 'il quddiem, Bartholdi reġa' xeħet l-attenzjoni tiegħu fuq l-iskultura, li mbagħad baqa' jaħdem fuqha tul ħajtu kollha.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Karriera
Skulturi bikrin u xogħol f'Colmar
<figure><caption>Ritratt ta' Bartholdi bilqiegħda</caption></figure>
<p>Fl-1853, Bartholdi bagħat grupp ta' skulturi bit-tema tas-Samaritan it-Tajjeb lis-Salon ta' Pariġi tal-1853. L-istatwa iktar 'il quddiem inħadmet mill-ġdid bil-bronż. Fi żmien sentejn mid-debutt tiegħu fis-Salon ta' Pariġi, Bartholdi ġie kkummissjonat minn raħal twelidu, Colmar, biex jiskolpixxi mafkar tal-bronż ta' <ref target="https://mt.wikipedia.org/wiki/Jean_Rapp">Jean Rapp</ref>, Ġeneral ta' <ref target="https://mt.wikipedia.org/wiki/Napuljun_I_ta'_Franza">Napuljun</ref>. Fl-1855 u fl-1856 Bartholdi vvjaġġa lejn il-<ref target="https://mt.wikipedia.org/wiki/Jemen">Jemen</ref> u l-<ref target="https://mt.wikipedia.org/wiki/Eġittu">Eġittu</ref> flimkien ma' J<ref target="https://mt.wikipedia.org/wiki/Ean-Léon_Gérôme">ean-Léon Gérôme</ref> u pitturi "Orjentalisti" oħra. Il-vjaġġ qanqal l-interess ta' Bartholdi fl-iskulturi kolossali.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Fl-1869, Bartholdi rritorna lejn l-Eġittu biex jipproponi li jinbena fanal ġdid fid-daħla tal-<ref target="https://mt.wikipedia.org/wiki/Kanal_ta'_Suez">Kanal ta' Suez</ref>, li kien għadu kemm tlesta. Il-fanal, li kellu jissejjaħ <hi rend="italic">L-Eġittu Jġorr id-Dawl lejn l-Asja</hi> u li kellu l-għamla ta' figura mkebba fid-drapp b'torċa f'idejha, ma ġiex ikkummissjonat minħabba l-kost eċċessiv.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-Fanal ta' <ref target="https://mt.wikipedia.org/wiki/Port_Said">Port Said</ref> inbena minflok minn <ref target="https://mt.wikipedia.org/wiki/François_Coignet">François Coignet</ref> fl-1869.</p>
Gwerra u Statwa tal-Libertà
<figure><caption>Bartholdi hu u jiskolpixxi. Fuq ix-xellug hemm minjatura tal-Istatwa tal-Libertà.</caption></figure>
<p>Bartholdi ħa sehem fil-Gwerra Franko-Prussjana tal-1870 bħala mexxej ta' skwadra tal-Gwardja Nazzjonali, u bħala uffiċjal ta' kollegament għall-Ġeneral <ref target="https://mt.wikipedia.org/wiki/Taljan">Taljan</ref> <ref target="https://mt.wikipedia.org/wiki/Giuseppe_Garibaldi">Giuseppe Garibaldi</ref>, fejn irrappreżenta l-gvern Franċiż u l-Armata ta' Vosges. Bħala uffiċjal, huwa ħa sehem fid-difiża ta' Colmar mill-<ref target="https://mt.wikipedia.org/wiki/Ġermanja">Ġermanja</ref>. Iddispjaċut minħabba t-telfa tar-reġjun tiegħu, fis-snin ta' wara bena għadd ta' <ref target="https://mt.wikipedia.org/wiki/Monument">monumenti</ref> li jiċċelebraw l-eroiżmu Franċiż fid-difiża kontra l-Ġermanja. Fost dawn il-proġetti kien hemm l-<hi rend="italic"><ref target="https://mt.wikipedia.org/wiki/Iljun">Iljun</ref> ta'</hi> <hi rend="italic">Belfort</hi> magħmul mill-blat ramli, li beda jaħdem fuqu fl-1871, u li ma spiċċahx qabel l-1880.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Fl-1871, huwa għamel l-ewwel vjaġġ tiegħu lejn l-<ref target="https://mt.wikipedia.org/wiki/Stati_Uniti">Istati Uniti</ref>, fejn ħareġ bl-idea ta' statwa enormi mogħtija bħala rigal mill-Franċiżi lill-Amerikani f'ġieħ iċ-ċentenarju tal-indipendenza Amerikana. L-idea, li fil-bidu kien għaddielu fl-1865 il-ħabib tiegħu <ref target="https://mt.wikipedia.org/wiki/Édouard_René_de_Laboulaye">Édouard René de Laboulaye</ref>, irriżultat fl-Istatwa tal-Libertà fil-port tal-<ref target="https://mt.wikipedia.org/wiki/Belt_ta'_New_York">Belt ta' New York</ref>. Wara snin ta' ħidma u ġbir ta' fondi, l-istatwa ġiet inawgurata fl-1886. Matul dan il-perjodu, Bartholdi skolpixxa wkoll għadd ta' monumenti għal bliet Amerikani, fosthom funtana tal-ħadid fondut f'<ref target="https://mt.wikipedia.org/wiki/Washington_D.C.">Washington D.C.</ref> li tlestiet fl-1878.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Snin ta' wara
<p>Fl-1875, huwa ssieħeb mal-Loġġa tal-Mażuni ta' Alsace-Lorraine f'Pariġi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fl-1876, Bartholdi kien wieħed mill-kummissarji Franċiżi fl-1876 fl-Espożizzjoni Ċentenarja ta' Philadelphia. Hemmhekk huwa wera statwi tal-bronż ta' <hi rend="italic">Iż-Żagħżugħ li Jkabbar il-Vinji</hi>, <hi rend="italic">Génie Funèbre</hi>, <hi rend="italic">Paċi</hi> u <hi rend="italic">Ġenju fil-Morsa tal-Miżerja</hi>, u rċieva medalja tal-bronż għal din tal-aħħar.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> L-istatwa tiegħu tal-1878, <hi rend="italic">Gribeauval,</hi> saret proprjetà tal-istat Franċiż.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Huwa kien ħallieq prolifiku ta' statwi, monumenti u ritratti. Bartholdi baqa' jieħu sehem f'wirjiet fis-Salons ta' Pariġi sas-sena ta' <ref target="https://mt.wikipedia.org/wiki/Mewt">mewtu</ref> fl-1904. Huwa baqa' attiv ukoll b'diversi mezzi, fosthom il-pittura biż-żejt u bl-akkwarelli, il-<ref target="https://mt.wikipedia.org/wiki/Fotografija">fotografija</ref>, u t-<ref target="https://mt.wikipedia.org/wiki/Tpinġija">tpinġija</ref>, u rċieva l-unur li jkun imsejjaħ Kmandant tal-Leġjun tal-Unur fl-1886.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref> Bartholdi miet bit-<ref target="https://mt.wikipedia.org/wiki/Tuberkulożi">tuberkulożi</ref> f'Pariġi meta kellu 70 sena fl-4 ta' Ottubru 1904.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Ħajja personali
<p>Fl-1876, huwa żżewweġ lil <ref target="https://mt.wikipedia.org/wiki/Jeanne-Emile_Baheux">Jeanne-Emile Baheux</ref> f'Providence, Rhode Island. Matul ħajtu Bartholdi baqa' jżomm is-sjieda tad-dar fejn trabba meta kien żgħir f'Colmar; fl-1922, saret il-Mużew ta' Bartholdi.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Proġetti maġġuri
Statwa tal-Libertà (<hi rend="italic">Il-Libertà Tillumina d-Dinja</hi>)
<figure><caption>Faċċata tal-<hi rend="italic">Illustrated Newspaper</hi> ta' <ref target="https://mt.wikipedia.org/wiki/Frank_Leslie">Frank Leslie</ref>, tal-ġimgħa li kienet tintemm fit-13 ta' Ġunju 1885</caption></figure>
<p>Ix-xogħol li Bartholdi baqa' l-iktar famuż għalih huwa <hi rend="italic">l-Libertà Tillumina d-Dinja</hi>, magħrufa aħjar bħala l-Istatwa tal-Libertà. Ftit wara l-istabbiliment tat-Tielet Repubblika Franċiża, il-proġett biex jinbena xi mafkar adattat biex jintwera s-sentiment ta' fratellanza eżistenti bejn ir-repubbliki tal-Istati Uniti u ta' Franza ġie suġġerit, u fl-1874 l-Union Franco-Américaine (l-Unjoni Franko-Amerikana) ġiet stabbilita minn Edouard de Laboulaye. Raħal twelid Bartholdi fl-Alsace kien għadu kemm għadd taħt il-kontroll tal-Ġermaniżi fil-Gwerra Franko-Prussjana. Dan l-inkwiet rigward id-dar ta' tfulitu fl-Alsace jingħad li kompla qanqal l-interess kbir ta' Bartholdi fl-indipendenza, il-libertà u l-awtodeterminazzjoni. Bartholdi sussegwentement issieħeb fl-Unjoni Franko-Amerikana, u fost il-membri kien hemm Laboulaye, <ref target="https://mt.wikipedia.org/wiki/Paul_de_Rémusat">Paul de Rémusat</ref>, <ref target="https://mt.wikipedia.org/wiki/William_Waddington">William Waddington</ref>, <ref target="https://mt.wikipedia.org/wiki/Henri_Martin">Henri Martin</ref>, <ref target="https://mt.wikipedia.org/wiki/Ferdinand_Marie_de_Lesseps">Ferdinand Marie de Lesseps</ref>, J<ref target="https://mt.wikipedia.org/wiki/Ean-Baptiste_Donatien_de_Vimeur">ean-Baptiste Donatien de Vimeur</ref>, il-<ref target="https://mt.wikipedia.org/wiki/Konti_ta'_Rochambeau">Konti ta' Rochambeau</ref>, <ref target="https://mt.wikipedia.org/wiki/Oscar_Gilbert_Lafayette">Oscar Gilbert Lafayette</ref>, <ref target="https://mt.wikipedia.org/wiki/François_Charles_Lorraine">François Charles Lorraine</ref>, u <ref target="https://mt.wikipedia.org/wiki/Louis_François_Lorraine">Louis François Lorraine</ref>.</p>
<figure><caption>L-Istatwa tal-Libertà</caption></figure>
<p>Bartholdi ħaddan l-idea ta' statwa enormi u ladarba d-disinn tagħha ġie approvat, l-</p>
<p>Unjoni Franko-Amerikana ġabret iktar minn miljun frank minn Franza kollha għall-kostruzzjoni tagħha. Fl-1879, Bartholdi ngħata l-privattiva tad-disinn, U.S. Patent D11,023, għall-Istatwa tal-Libertà. Fl-4 ta' Lulju 1880, l-istatwa ġiet ittrasportata uffiċjalment għand il-Ministru Amerikan f'Pariġi, u l-avveniment ġie ċċelebraw b'bankett kbir. F'Ottubru 1886, l-istruttura ġiet ippreżentata uffiċjalment bħala r-rigal konġunt tal-poplu Franċiż u Amerikan, u ġiet installata fil-Gżira ta' Bedloe fil-Port ta' New York. Fi Franza kien intqal li wiċċ l-Istatwa tal-Libertà ġie mmudellat fuq wiċċ omm Bartholdi.<ref target="https://mt.wikipedia.org/wiki/Il-Paġna_prinċipali#cite_note-:3-10">[10]</ref> L-istatwa hija għolja 46 metru, u l-quċċata tat-torċa tinsab f'elevazzjoni ta' 93 metru mil-livell medju tal-baħar. Kienet l-ikbar xogħol tax-xorta tagħha li tlestiet sa dak iż-żmien.<ref target="https://mt.wikipedia.org/wiki/Il-Paġna_prinċipali#cite_note-:3-10">[10]</ref></p>
Xogħlijiet f'Colmar
<figure><caption>Il-Mużew ta' Bartholdi f'Colmar</caption></figure>
<p>Colmar, raħal twelid Bartholdi (fir-reġjun amministrattiv politiku modern tal-<ref target="https://mt.wikipedia.org/wiki/Grand_Est">Grand Est</ref>) għandu għandu ta' statwi u monumenti mill-iskultur, kif ukoll mużew li ġie stabbilit fl-1922 fid-dar fejn kien twieled, f'30, Rue des Marchands.</p>
<list type="unordered"><item><hi rend="italic">Monument du Général Rapp</hi> – 1856 (monument tal-Ġeneral Rapp li ntwera għall-ewwel darba fl-1855 f'Pariġi; l-iktar xogħol maġġuri bikri ta' Bartholdi)</item>
<item>"Fontaine Schongauer" – 1863 (Funtana ta' Schongauer quddiem il-Mużew ta' Unterlinden)</item>
<item>"Fontaine de l'Amiral Bruat" – 1864 (Funtana tal-Ammirall Bruat)</item>
<item>"Fontaine Roeselmann" – 1888 (Funtana ta' Roeselmann)</item>
<item>"Monument Hirn" – 1894 (Monument ta' Hirn)</item>
<item>"Fontaine Schwendi", 1898 (Funtana ta' Schwendi li tirrappreżenta lil <ref target="https://mt.wikipedia.org/wiki/Lazarus_von_Schwendi">Lazarus von Schwendi</ref>)</item>
<item><hi rend="italic">Les grands soutiens du monde</hi> − 1902 (statwa fil-bitħa interna tal-mużew)</item></list>
<figure><caption>Il-Funtana ta' Bartholdi f'Washington D.C.</caption></figure>
Xogħlijiet maġġuri oħra
<p>Fost ix-xogħlijiet maġġuri oħra ta' Bartholdi hemm varjetà ta' statwi f'Clermont-Ferrand; f'Pariġi, u f'postijiet oħra. Xi xogħlijiet notevoli jinkludu:</p>
<list type="unordered"><item>1852: <hi rend="italic">Francesca da Rimini</hi></item>
<item>1870: <hi rend="italic">LeVigneron</hi></item>
<item>1876 (verżjoni bil-ġibs fl-1874): Freġju u erba' trumbettiera anġeliċi fuq it-torri tal-Knisja ta' Brattle Square, f'<ref target="https://mt.wikipedia.org/wiki/Boston">Boston</ref>, Massachusetts, l-Istati Uniti.</item>
<item>1876: <hi rend="italic">Marquis de Lafayette</hi> (jew <hi rend="italic">Il-Wasla ta' Lafayette fl-Amerka</hi>), twettqet fl-1872, fonduta fl-1873 f'Union Square, fil-Belt ta' New York, l-Istati Uniti.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></item>
<item>1878: Il-Funtana ta' Bartholdi fil-Park ta' Bartholdi, il-Ġnien Botaniku tal-Istati Uniti, f'Washington D.C., l-Istati Uniti.</item>
<item>1880: <hi rend="italic">L-Iljun ta' Belfort</hi>, f'<ref target="https://mt.wikipedia.org/wiki/Belfort">Belfort</ref>, Franza; skultura enormi ta' ljun li jirrappreżenta d-diffikultà kbira tal-Franċiżi li jirreżistu l-assedju ta' <ref target="https://mt.wikipedia.org/wiki/Prussja">Prussja</ref> fit-tmiem tal-Gwerra Franko-Prussjana. Opra ta<ref target="https://mt.wikipedia.org/wiki/L-Arti">l-arti</ref> tal-ġibs intweriet fl-1878. Bartholdi kien uffiċjal hu stess matul dan il-perjodu, stazzjonat ma' Garibaldi.</item>
<item>1889: <hi rend="italic">Is-Sokkors tal-Iżvizzera lil Strasburgu f'Basel, l-Iżvizzera</hi>, li kien rigal mill-belt Franċiża ta' <ref target="https://mt.wikipedia.org/wiki/Strasburgu">Strasburgu</ref>, bħala apprezzament tal-għajnuna umanitarja li kienet ingħatat matul il-Gwerra Franko-Prussjana.</item>
<item>1890: Statwa tal-Libertà f'<ref target="https://mt.wikipedia.org/wiki/Potosí">Potosí</ref>, il-<ref target="https://mt.wikipedia.org/wiki/Bolivja">Bolivja</ref>.</item>
<item>1892: Funtana ta' Bartholdi, f'Place des Terreaux, f'<ref target="https://mt.wikipedia.org/wiki/Lyon">Lyon</ref>, Franza.</item>
<item>1893: Statwa ta' <ref target="https://mt.wikipedia.org/wiki/Kristofru_Kolombu">Kristofru Kolombu</ref>, fondut fil-fidda għall-Espożizzjoni <ref target="https://mt.wikipedia.org/wiki/Kolombja">Kolombjana</ref> tal-1892 f'<ref target="https://mt.wikipedia.org/wiki/Chicago">Chicago</ref>, Illinois; replika tal-bronż inbniet f'Providence, Rhode Island fl-1893 u tneħħiet f'Ġunju 2020.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item>1895: Monument ta' Lafayette u Washington, f'Place des États-Unis, Pariġi, u replika eżatt bħalha f'Morningside Park, il-Belt ta' New York, l-Istati Uniti.</item>
<item>1903: <hi rend="italic">Vercingetorix</hi>, statwa <ref target="https://mt.wikipedia.org/wiki/Żiemel">ekwestri</ref> f'Place de Jaude, Clermont-Ferrand.</item></list>
<figure><caption>L-Iljun ta' Belfort, Franza</caption></figure>
Kultura popolari
<p><hi rend="italic">The Statue of Liberty</hi> huwa film dokumentarju tal-1985 ta' <ref target="https://mt.wikipedia.org/wiki/Ken_Burns">Ken Burns</ref> li jiffoka fuq l-istorja tal-istatwa u l-impatt tagħha fuq is-soċjetà.</p>
<p>Il-ħajja ta' Bartholdi u l-kreazzjoni tiegħu ta' <hi rend="italic">l-Libertà Tillumina d-Dinja</hi> huma parti wkoll mill-film dokumentarju tal-2019, <hi rend="italic">Liberty: Mother of Exiles</hi>.</p>
</text></body></html>