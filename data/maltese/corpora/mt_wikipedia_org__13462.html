<html><body><text id="wikipedia_mt_wikipedia_org__13462.html" ns="0" revid="257399" sourceurl="https://mt.wikipedia.org/wiki/Marietta_Robusti" title="Marietta Robusti" type="wikipedia">Marietta Robusti<figure><caption>Marietta Robusti (kultant imsejħa <hi rend="italic">la Tintoretta</hi>), minn publikazzjoni Franċiża tal-1745</caption></figure>
<p><hi rend="bold">Marietta Robusti</hi> (1560? – 1590) kienet pittriċi <ref target="https://mt.wikipedia.org/wiki/Venezja">Venezjana</ref> tar-<ref target="https://mt.wikipedia.org/wiki/Renaxximent">Renaxximent</ref>.  Kienet waħda mill-ftit artisti nisa magħrufa ta' dak iż-żmien, grupp li fih insibu 'l <ref target="https://mt.wikipedia.org/wiki/Sofonisba_Anguissola">Sofonisba Anguissola</ref>, <ref target="https://mt.wikipedia.org/wiki/Lucia_Anguissola">Lucia Anguissola</ref>, <ref target="https://mt.wikipedia.org/wiki/Lavinia_Fontana">Lavinia Fontana</ref>, u <ref target="https://mt.wikipedia.org/wiki/Diana_Scultori_Ghisi">Diana Scultori Ghisi</ref>.</p>
Bijografija
<p>L-uniku sors primarju magħruf li jagħti xi dettalji fuq il-ħajja ta' Marietta Robusti hu l-ktieb ta' Carlo Ridolfi,  <hi rend="italic">Il-ħajja ta' Tintoretto</hi>, ippublikat għall-ewwel darba fl-1642, għalkemm kienet diġà msemmija daqsxejn fix-xogħol ta' Raffaelo Borghini <hi rend="italic">Il Riposo della Pitura e della Scultura</hi> tal-1584<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Dawn iż-żewġ sorsi ma jaqblux fuq is-sena ta' twelidha: skont Borghini, twieldet fl-1555<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, waqt li Carlo Ridolfi jgħid li twieldet fl-1560<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<p>Marietta twieldet u għexet <ref target="https://mt.wikipedia.org/wiki/Venezja">Venezja</ref>, l-ikbar mill-ulied tal-pittur <ref target="https://mt.wikipedia.org/wiki/Jacopo_Robusti">Jacopo Robusti</ref>, li mingħandu wirtet il-laqam la Tintoretta (li tfisser tinturiera ċkejkna minħabba missier Jocopo li kien <hi rend="italic">tintore</hi> jew tinturier).  Għalhekk hi magħrufa bl-ismijiet Marietta Robusti, Marietta Tintoretto, jew la Tintoretta.</p>
<p>Billi d-drawwiet ta' dak iż-żmien kienu jeħtieġu li l-mara tibqa' dejjem ġo darha u ma jkollhiex x'taqsam mal-bejgħ u l-produzzjoni tal-arti fil-publiku, Marietta u l-kontemporanji tagħha nisa ma setgħux jidħlu fid-dinja tal-arti ħlief permezz ta' missirijiethom u ħuthom<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Marietta tħarġet bħala artista fl-ambjent kollaborattiv tal-ħanut tax-xogħol ta' missierha, fejn x'aktarx kienet tgħin fil-pitturi tiegħu billi tpinġi l-isfondi u tlesti l-kontorn tal-figuri skont ma' kien jinqasam ix-xogħol is-soltu fil-ħwienet tal-pittura ta' dak iż-zmien<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Sa fejn nafu aħna, mix-xhieda li għandna, Marietta qatt ma kellha ordnijiet għal xogħol reliġjuż importanti bħal titulari tal-artali u tiżjin ieħor għal knejjes, u li kienet primarjament ritrattista<ref target="https://mt.wikipedia.org/wiki/Il-Paġna_prinċipali#cite_note-grove-6">[6]</ref>.</p>
<p>Carlo Ridolfi iddeskriva fit-tul ir-relazzjoni intima li kellha ma' missierha Jacopo. Meta kienet tifla mhux biss kienet tkun miegħu fil-ħanut tax-xogħol, imma kienet tilbes ta' tifel biex tmur kullimkien miegħu.  L-<ref target="https://mt.wikipedia.org/wiki/Imperatur_Massimiljanu">Imperatur Massimiljanu</ref> u r-re <ref target="https://mt.wikipedia.org/wiki/Filippu_II_ta'_Spanja">Filippu II ta' Spanja</ref> it-tnejn urew interess biex jimpjegawha bħala pittriċi tal-qorti, imma missierha ċaħad din l-istedina f'isimha għax ma felaħx iħalliha titilqu. Fl-1578 irranġalha biex tiżżewweġ ġojjellier Venezjan, Mario Augusta, biex jiżgura li tibqa' qribu. Jacopo ħa ħsieb li Marietta titgħallem tkanta u ddoqq il-klaviċimbalu, il-klavikordu u l-ljutu.</p>
<p>Mietet fl-1590 ma nafux biex, u ndifnet f'Santa Maria dell’Orto, Venezja.</p>
Attribuzzjoni u Valutazzjoni
<figure><caption>Forsi <hi rend="italic">Awtoritrat</hi>, <ref target="https://mt.wikipedia.org/wiki/Mużew_tal-Prado">Mużew tal-Prado</ref></caption></figure>
<figure><caption><hi rend="italic">Sinjura Venezjana</hi>, <ref target="https://mt.wikipedia.org/wiki/Mużew_tal-Prado">Mużew tal-Prado</ref></caption></figure>
<p>L-unika pittura li żgurament nistgħu nattribwuha lil Marietta Robusti hi l-<hi rend="italic">Awtoritratt</hi> tagħha (c. 1580; <ref target="https://mt.wikipedia.org/wiki/Gallerija_tal-Uffizi">Gallerija tal-Uffizi</ref>, Firenze). Dan ir-ritratt juri l-Marietta quddiem klaviċimbalu, iżomm test mużikali li ġie identifikat bħala l-madrigal ta' <ref target="https://mt.wikipedia.org/wiki/Philippe_Verdelot">Philippe Verdelot</ref>, "Madonna per voi ardo".  Hemm minn hu tal-fehma li dan it-test, li jiftaħ bil-kliem "Sinjura tiegħi, ninħaraq bl-imħabba għalik u int ma temminix", jissuġġerixxi li l-pittura nħolqot għal raġel, aktarx żewġ Marietta Robusti<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>.</p>
<p>Fost l-attribuzzjoniet hemm ukoll: <hi rend="italic">Raġel Xiħ u Tifel</hi> (c. 1585; <ref target="https://mt.wikipedia.org/wiki/Kunsthistorisches_Museum">Kunsthistorisches Museum</ref>, Vjenna); <hi rend="italic">Ritratt ta' Ottavio Strada</hi> (c. 1567-68; <ref target="https://mt.wikipedia.org/wiki/Stedelijk_Museum">Stedelijk Museum</ref>, Amsterdam); u żewġ pitturi żgħar tal-<hi rend="italic">Madonna bil-Bambin</hi> (id-dati mhux magħrufin, <ref target="https://mt.wikipedia.org/wiki/Cleveland_Museum_of_Art">Cleveland Museum of Art</ref>, Ohio). Jaħsbu li r-<hi rend="italic">Ritratt ta' Żewġt Irġiel</hi> (<ref target="https://mt.wikipedia.org/wiki/Gemäldegalerie_Alte_Meister">Gemäldegalerie Alte Meister</ref>, Dresden), iffirmat "MR", hu l-uniku xogħol iffirmat  ta' Marietta Robusti li baqa'<ref target="https://mt.wikipedia.org/wiki/Il-Paġna_prinċipali#cite_note-grove-6">[6]</ref>.</p>
Xogħlijiet
<list type="unordered"><item><hi rend="italic">Awtoritratt</hi> (1580, Uffizi, Firenze)</item>
<item><hi rend="italic">Ritratt ta' mara</hi> (Uffizi, Firenze)</item>
<item><hi rend="italic">Sinjura Venezjana</hi> (Mużew tal-Prado, Madrid)</item>
<item><hi rend="italic">Sinjura Venezjana</hi> (Mużew tal-Prado, Madrid)</item>
<item><hi rend="italic">Sinjura Venezjana</hi> <hi rend="italic">Awtorittrat?</hi> (Mużew tal-Prado, Madrid)</item>
<item><hi rend="italic">Sant'Anjeże</hi> (1578-79, Santa Maria dell'Orto, Venezja),  xogħol iffirmat minn Jacopo Tintoretto, però bl-indħil ċar ta' id oħra, x'aktarx bintu Marietta.</item>
<item><hi rend="italic">Ritratt ta' Ottavio Strada</hi> (1567-68, Stedelijkmuseum, Amsterdam)</item>
<item><hi rend="italic">Ritratt ta' Żewġt Irġiel</hi> (Gemaldegälerie, Dresden), iffirmata ‹<hi rend="italic">MR</hi>›</item>
<item><hi rend="italic">Ritratt ta' mara bħala Flora</hi> (Gemaldegälerie, Wiesbaden), dubjuż</item>
<item><hi rend="italic">Raġel Xiħ u Tifel</hi> (1585, Kunsthistorisches Museum, Vjenna)</item></list>
Referenzi
<figure><caption><hi rend="italic">Ritratt ta' Ottavio Strada</hi></caption></figure>

Ħoloq esterni

<list type="unordered"><item> Marietta Robusti fl-<hi rend="italic">Artcyclopedia</hi></item>
<item> Bijografíja de Marietta Robusti f' <hi rend="italic">Artnet</hi></item>
<item> <hi rend="italic">Awtoriratt</hi> fuq <hi rend="italic">Scholars Resource</hi></item>
<item> <hi rend="italic">Ritratt ta' Ottavio Strada</hi> f' <hi rend="italic">Web Gallery of Art</hi></item></list>
</text></body></html>