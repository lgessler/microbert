<html><body><text id="wikipedia_mt_wikipedia_org__19963.html" ns="0" revid="240360" sourceurl="https://mt.wikipedia.org/wiki/Golf_ta%27_Biskaja" title="Golf ta' Biskaja" type="wikipedia">Golf ta' Biskaja<figure><caption>Mappa tal-Golf ta' Biskaja</caption></figure>
<p>Il-<hi rend="bold">Golf ta' Biskaja</hi> (Spanjol: <hi rend="italic">Golfo de Vizcaya</hi>; Franċiż: <hi rend="italic">Golfe de Gascogne</hi>; Bask: <hi rend="italic">Bizkaiko golkoa</hi>; Breton: <hi rend="italic">Pleg-mor Gwaskogn</hi>; Gaskon: <hi rend="italic">Golf de Gasconha</hi>) hu golf fil-grigal tal-<ref target="https://mt.wikipedia.org/wiki/Oċean_Atlantiku">Oċean Atlantiku</ref>, l-isfel mill-<ref target="https://mt.wikipedia.org/wiki/Baħar_Ċeltiku">Baħar Ċeltiku</ref>. Jimxi max-xatt tal-punent ta' <ref target="https://mt.wikipedia.org/wiki/Franza">Franza</ref> minn Brest l-isfel sal-fruntiera <ref target="https://mt.wikipedia.org/wiki/Spanja">Spanjola</ref>, u mal-kosta tat-tramuntana ta' Spanja lejn il-punent sa Kap Ortegal.  Imsemmi għall-provinċja ta' <ref target="https://mt.wikipedia.org/wiki/Biskaja">Biskaja</ref> (Spanjol: Vizcaya; Bask u uffiċjalment: Bizkaia), fil-Pajjiżi Baski Spanjoli.</p>
<p>Il-fond medju hu ta' 1,744m u l-ikbar fond hu ta' 2,789m.</p>
<figure><caption>Ix-xatt Spanjol madwar il-Golf ta' Biskaja</caption></figure>
<p>Il-Golf ta' Biskaja għandu l-agħar temp tal-<ref target="https://mt.wikipedia.org/wiki/Oċean_Atlantiku">Oċean Atlantiku</ref>. F'dan il-golf ikun hemm maltempati kbar, l-iżjed matuk ix-xhur tax-xitwa. Sa dal-aħħar kienu jegħrqu ħafna vapuri fil-maltempati tal-golf, u ħafna nies tilfu ħajjithom. M'għadux jiġri hekk minħabba t-titjib fil-bini tal-vapuri u t-tbassir tat-temp.</p>
Xmajjar
<p>Ix-xmajjar ewlenin li jitbattlu fil-Golf ta' Biskaja huma:</p>
<list type="unordered"><item>Franza (minn fuq l-isfel): Loire, Charente, Garonne, Dordogne, Adour, Nivelle.</item>
<item>Spanja (mil-lvant lejn il-punent): Bidasoa, Oiartzun, Urumea, Oria, Urola, Deba, Artibai, Oka, Nervión, Agüera, Asón, Miera, Pas, Saja, Nansa, Deva, Sella, Nalón, Navia, Esva, Eo, Landro, Sor.</item></list>
Bliet prinċipali
<p>Il-bliet ewlenin fuq ix-xatt tal-Golf ta' Biskaja huma:</p>
<list type="unordered"><item>Franza: Brest, Nantes, La Rochelle, Bordeaux, Bayonne, Biarritz.</item>
<item>Spanja: Donostia-San Sebastián, Bilbao, Santander, Gijón, Avilés.</item></list>
Ħlejjaq salvaġġi
<figure><caption>Il-kosta tal-Golf ta' Biskaja – <hi rend="italic">San Juan de Gaztelugatxe</hi> (Biskaja)</caption></figure>
<p>Ħafna speċi ta' <ref target="https://mt.wikipedia.org/wiki/Baliena">balieni</ref> u <ref target="https://mt.wikipedia.org/wiki/Denfil">dniefel</ref> jidhru f'dal-baħar. Hu wieħed mill-ftit postijiet fejn il-<ref target="https://mt.wikipedia.org/wiki/Ziphiidae">balieni tal-munqar</ref> bħall-<ref target="https://mt.wikipedia.org/wiki/Ziphius_cavirostris">balieni tal-munqar ta' Cuvier</ref> jidhru spiss. Dan l-aħjar post għall-istudju tal-balieni tal-munqar fid-dinja. L-aħjar post biex wieħed jista' jara iċ-<ref target="https://mt.wikipedia.org/wiki/Ċetacea">Ċetacej</ref> jinstab fil-baħar fond 'l barra mill-pjattaforma kontinentali.</p>
</text></body></html>