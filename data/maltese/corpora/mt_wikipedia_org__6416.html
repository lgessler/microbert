<html><body><text id="wikipedia_mt_wikipedia_org__6416.html" ns="0" revid="260098" sourceurl="https://mt.wikipedia.org/wiki/Liverpool_FC" title="Liverpool FC" type="wikipedia">Liverpool FC
<p><hi rend="bold">Liverpool Football Club</hi> huwa <ref target="https://mt.wikipedia.org/wiki/Klabb_tal-futbol">klabb tal-futbol</ref> <ref target="https://mt.wikipedia.org/wiki/Ingilterra">Ingliż</ref>, ibbażat f'<ref target="https://mt.wikipedia.org/wiki/Liverpool">Liverpool</ref>, Merseyside, u li jilgħab fil-<ref target="https://mt.wikipedia.org/wiki/Premier_League">Premier League</ref>. Wieħed mill-aqwa timijiet fl-istorja tal-futbol Ingliż, huma rebħu, flimkien ma' <ref target="https://mt.wikipedia.org/wiki/Manchester_United_FC">Manchester United</ref>, total ta' tmintax-il kampjonat, seba' <ref target="https://mt.wikipedia.org/wiki/FA_Cup">FA Cups</ref> u rekord ta' seba' <ref target="https://mt.wikipedia.org/wiki/Football_League_Cup">League Cups</ref>. Fuq il-kamp Ewropew, Liverpool rebħu ħames <ref target="https://mt.wikipedia.org/wiki/UEFA_Champions_League">Champions Leagues</ref> u tliet <ref target="https://mt.wikipedia.org/wiki/Tazza_UEFA">Tazzi UEFA</ref>.</p>
<p>Liverpool ilhom jilagħbu f'<ref target="https://mt.wikipedia.org/wiki/Anfield">Anfield</ref> mill-bidu tagħhom fl-1892, u ġie ammess fil-<ref target="https://mt.wikipedia.org/wiki/Football_League">Football League</ref> sena wara. Il-partitarji tal-klabb kienu involuti f'żewġ traġedji kbar. L-ewwel kienet id-<ref target="https://mt.wikipedia.org/wiki/Diżastru_ta'_Heysel_Stadium">diżastru ta' Heysel Stadium</ref> fl-1985, li wassal għall-mewt ta' 39 partitarju ta' <ref target="https://mt.wikipedia.org/wiki/Juventus_FC">Juventus</ref>. Fl-1989, seħħet l-<ref target="https://mt.wikipedia.org/wiki/Straġi_ta'_Hillsborough">istraġi ta' Hillsborough</ref>, fejn rat il-mewt ta' 96 partitarju ta' Liverpool.</p>
<p>Liverpool għandhom rivalità kbira mat-tim ta' <ref target="https://mt.wikipedia.org/wiki/Everton_FC">Everton</ref>, minħabba li dawn iż-żewġ klabbs huma mill-istess belt. Il-partita bejn dawn it-tnejn tkun waħda mistennija u tissejjaħ id-<ref target="https://mt.wikipedia.org/wiki/Derby_ta'_Merseyside">derby ta' Merseyside</ref>. Rivalità oħra kbira hi dik ma' <ref target="https://mt.wikipedia.org/wiki/Manchester_United_FC">Manchester United</ref> minħabba dawn it-tnejn huma l-aktar żewġ timijiet b'suċċessi fl-Ingilterra.</p>
Storja
Fundazzjoni
<p>L-istorja ta' Liverpool hi legata mal-avvenimenti ta' <ref target="https://mt.wikipedia.org/wiki/Anfield">Anfield</ref>, il-grawnd tal-klabb. Oriġinarjament, il-grawnd kien użat minn <ref target="https://mt.wikipedia.org/wiki/Everton_FC">Everton</ref>, klabb professjonali ieħor ta' <ref target="https://mt.wikipedia.org/wiki/Liverpool">Liverpool</ref>, li ġie fundat fl-<ref target="https://mt.wikipedia.org/wiki/1878">1878</ref> u kien fost il-fundaturi tal-<ref target="https://mt.wikipedia.org/wiki/Football_League">Football League</ref>. Meta Everton raw li r-rata tal-kera kienet għolja, huma ddeċidew li jittrasferixxu għal <ref target="https://mt.wikipedia.org/wiki/Goodison_Park">Goodison Park</ref>. Meta ra hekk, <ref target="https://mt.wikipedia.org/wiki/Jack_Houlding">Jack Houlding</ref> li kien joffri kuntratti ta' kera għal dan il-grawnd, iddeċieda li jiffonda klabb ġdid tal-futbol li rreġistrah taħt l-isem ta' <hi rend="bold">Everton FC and Athletic Ground plc</hi>, abbrevjat f'<hi rend="bold">Everton Athletic</hi>; però l-Kunsill tal-Futbol (il-kap tal-Football League) ma aċċettax l-iskrizzjoni tal-klabb il-ġdid taħt dak l-isem<ref target="https://mt.wikipedia.org/wiki/Il-Paġna_prinċipali#cite_note-johnwilliams-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u, b'konsegwenza t'hekk, fil-<ref target="https://mt.wikipedia.org/wiki/15_ta'_Marzu">15 ta' Marzu</ref> <ref target="https://mt.wikipedia.org/wiki/1892">1892</ref>, l-iskwadra riformata saret taħt l-isem ta' <hi rend="bold">Liverpool Association Football Club</hi>, u wara <hi rend="bold">Liverpool Football Club</hi>.</p>
<figure><caption>It-tim ta' Liverpool matul l-ewwel staġun, 1892–1893</caption></figure>
<p>L-ewwel president tal-klabb kien <ref target="https://mt.wikipedia.org/wiki/John_McKenna">John McKenna</ref> u l-ewwel att bħala kowċ kien l-akkwist ta' tlettax-il plejer professjonista mill-<ref target="https://mt.wikipedia.org/wiki/Skozja">Iskozja</ref>. Liverpool ma daħlux mill-ewwel fil-Football League; dan sar fis-sena ta' wara, u fl-istaġun 1893–94 huma daħlu fit-<ref target="https://mt.wikipedia.org/wiki/Second_Division">Tieni Diviżjoni</ref>.<ref target="https://mt.wikipedia.org/wiki/Il-Paġna_prinċipali#cite_note-johnwilliams-1">[1]</ref> Fl-aħħar ta' staġun mingħajr telfa,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> l-iskwadra rebħet il-kampjonat u kienet promossa għall-<ref target="https://mt.wikipedia.org/wiki/First_Division">Ewwel Diviżjoni</ref>. Fl-<ref target="https://mt.wikipedia.org/wiki/1901">1901</ref> wasal il-mument tal-ewwel minn tmintax-il titlu ta' ċampjin tal-Ingilterra. L-<ref target="https://mt.wikipedia.org/wiki/1914">1914</ref> kienet is-sena tal-ewwel finali tat-<ref target="https://mt.wikipedia.org/wiki/FA_Cup">Tazza Ingliża</ref>, li tilfuha 1–0 kontra <ref target="https://mt.wikipedia.org/wiki/Burnley_FC">Burnley</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Wara l-gwerra
<p>It-titlu mirbuħ fl-<ref target="https://mt.wikipedia.org/wiki/1947">1947</ref>, jidher li kien ta dawl ġdid lill-klabb, imma dan iż-żmien tajjeb ma tantx dam. Serje ta' fallimenti fil-kampjonat ġabu lil Liverpool aktar l-isfel, sakemm fl-<ref target="https://mt.wikipedia.org/wiki/1954">1954</ref> sfaw relegati fit-<ref target="https://mt.wikipedia.org/wiki/Second_Division">Tieni Diviżjoni</ref> wara 61 sena fis-serje massima. Huma damu sebgħa snin fit-Tieni Diviżjoni u dan kien fost l-iktar mument iswed fl-istorja tal-klabb, bit-tim barra mill-aqwa diviżjoni għal numru ta' snin u b'telfa kbira ta' 9–1 kontra <ref target="https://mt.wikipedia.org/wiki/Birmingham_City_FC">Birmingham City</ref> f'<ref target="https://mt.wikipedia.org/wiki/Diċembru">Diċembru</ref> <ref target="https://mt.wikipedia.org/wiki/1954">1954</ref>, kif ukoll l-eliminazzjoni fil-kwarti tal-finali tat-<ref target="https://mt.wikipedia.org/wiki/FA_Cup">Tazza Ingliża</ref> <ref target="https://mt.wikipedia.org/wiki/1957">1957</ref> minn <ref target="https://mt.wikipedia.org/wiki/Southend_United_FC">Southend United</ref>. L-unika konsolazzjoni kienet ir-rebħa ta' 4–0 kontra ċ-ċittadini rivali <ref target="https://mt.wikipedia.org/wiki/Everton_FC">Everton</ref> matul it-<ref target="https://mt.wikipedia.org/wiki/FA_Cup">Tazza Ingliża</ref> 1954–55.</p>
L-era ta' Shankly
<figure><caption>Id-daħla ta' <ref target="https://mt.wikipedia.org/wiki/Anfield">Anfield</ref> intitulat għal <ref target="https://mt.wikipedia.org/wiki/Bill_Shankly">Bill Shankly</ref></caption></figure>
<p>Fl-<ref target="https://mt.wikipedia.org/wiki/1959">1959</ref> l-Iskoċċiż <ref target="https://mt.wikipedia.org/wiki/Billa_Shankly">Billa Shankly</ref> kien imsemmi biex jieħu f'idejh Liverpool, fejn l-iskwadra kienet għadha ġejja minn żmien ħażin. Bħal ma ġara qabel, Shankly biex jibda' beda b'ġenerazzjoni ta' żgħażagħ Skoċċiżi.<ref target="https://mt.wikipedia.org/wiki/Il-Paġna_prinċipali#cite_note-shankly-5">[5]</ref> Wieħed mill-aktar famużi kien ċertament <ref target="https://mt.wikipedia.org/wiki/Ian_St._John">Ian St. John</ref>, fejn sar mal-ewwel l-favorit tal-pubblika ta' Anfield wara li skorja tripletta kontra <ref target="https://mt.wikipedia.org/wiki/Everton_FC">Everton</ref> fid-debutt bil-flokk aħmar, minkejja t-telfa ta' 4–3 ta' Liverpool. Fi tliet staġuni, Shankly irnexxielu jġib lil Liverpool fl-<ref target="https://mt.wikipedia.org/wiki/First_Division">Ewwel Diviżjoni</ref> u bena l-bażi tas-suċċessi futuri: fl-1963–64 wasal is-sitt titlu ta' ċampjins tal-Ingilterra, l-ewwel fi sbatax-il sena, u s-sena ta' wara Liverpool waslu sas-semi-finali tat-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref>.</p>
<p>Fl-<ref target="https://mt.wikipedia.org/wiki/1965">1965</ref> kienet is-sena tal-konkwista tal-ewwel <ref target="https://mt.wikipedia.org/wiki/FA_Cup">Tazza Ingliża</ref>, wara li rebħu f'<ref target="https://mt.wikipedia.org/wiki/Wembley_Stadium">Wembley</ref> lil <ref target="https://mt.wikipedia.org/wiki/Leeds_United_FC">Leeds United</ref> 2–1. L-istaġun ta' wara (<ref target="https://mt.wikipedia.org/wiki/1966">1966</ref>) wasal is-seba' titlu Ingliż, fejn finalment reġgħu poġġew lil Liverpool bħala fost l-aqwa tal-pajjiż, u t-tielet <ref target="https://mt.wikipedia.org/wiki/Community_Shield">Charity Shield</ref> konsekuttiva. Kienu ħmistax, is-snin ta' Bill Shankly taħt il-gwida ta' Liverpool: qabel ma rtira (<ref target="https://mt.wikipedia.org/wiki/1974">1974</ref>) ħalla lill-klabb fid-dominju kontinentali. Shankly reġa' kabbar is-sens ta' kburija fost il-benjamini ta' Anfield.</p>
Il-konkwista tal-Ewropa
<p>Il-post ta' Shankly bħala kowċ kien il-viċi tiegħu <ref target="https://mt.wikipedia.org/wiki/Bob_Paisley">Bob Paisley</ref>, li kien l-assistent ta' Shankly matul il-ħmistax-il sena ta' gwida tal-iskwadra.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Paisley jibqa' mfakkar bħala wieħed mill-kowċis b'suċċessi fl-istorja tal-futbol. Paisley kellu skwadra formata u li jagħtu ċerta sigurtà, bħall-gowler <ref target="https://mt.wikipedia.org/wiki/Ray_Clemence">Clemence</ref>, id-difensuri <ref target="https://mt.wikipedia.org/wiki/Phil_Neal">Neal</ref> u <ref target="https://mt.wikipedia.org/wiki/Alan_Kennedy">Alan Kennedy</ref>, il-midfielders <ref target="https://mt.wikipedia.org/wiki/Jimmy_Case">Case</ref>, <ref target="https://mt.wikipedia.org/wiki/Emlyn_Hughes">Hughes</ref> u <ref target="https://mt.wikipedia.org/wiki/Terry_McDermott">McDermott</ref>, l-attakkanti <ref target="https://mt.wikipedia.org/wiki/Ray_Kennedy">Ray Kennedy</ref>, <ref target="https://mt.wikipedia.org/wiki/John_Toshack">Toshack</ref>, u fuq kollox il-klassi ta' <ref target="https://mt.wikipedia.org/wiki/Kevin_Keegan">Kevin Keegan</ref>, wieħed mill-aqwa talenti tal-futbol Ingliż.</p>
<p>Wara li kisbu t-titlu nazzjonali u t-<ref target="https://mt.wikipedia.org/wiki/Tazza_UEFA">Tazza UEFA</ref> (it-tieni f'erba' snin) fl-<ref target="https://mt.wikipedia.org/wiki/1976">1976</ref>, il-Liverpool  waslu f'Ruma għall-finali tat-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> kontra il-<ref target="https://mt.wikipedia.org/wiki/Borussia_Mönchengladbach">Borussia Mönchengladbach</ref>, li kienet diġà megħluba fit-Tazza UEFA fl-<ref target="https://mt.wikipedia.org/wiki/1972">1972</ref>. Ir-"Reds" rebħu 3–1 u ġew onorati bħala ċampjins tal-Ewropa għall-ewwel darba, suċċess li rreplikkaw fis-sena ta' wara fil-finali f'<ref target="https://mt.wikipedia.org/wiki/Wembley_Stadium">Wembley</ref> kontra l-<ref target="https://mt.wikipedia.org/wiki/Belġju">Belġjani</ref> ta' <ref target="https://mt.wikipedia.org/wiki/Clube_Brugge_KV">Clube Brugge</ref>.</p>
<p>Keegan, wara dawn is-suċċessi, telaq lil Liverpool fl-<ref target="https://mt.wikipedia.org/wiki/1977">1977</ref> biex mar jilgħab fil-<ref target="https://mt.wikipedia.org/wiki/Ġermanja">Ġermanja</ref> ma' <ref target="https://mt.wikipedia.org/wiki/Hamburger_SV">Hamburger</ref>, u l-post tiegħu kien meħud minn <ref target="https://mt.wikipedia.org/wiki/Kenny_Dalgish">Kenny Dalgish</ref> u l-iskwadra kompliet bis-suċċessi: sal-<ref target="https://mt.wikipedia.org/wiki/1983">1983</ref>, is-sena tal-irtirar, Paisley rebaħ għal darb'oħra t-Tazza taċ-Ċampjins (f'<ref target="https://mt.wikipedia.org/wiki/Pariġi">Pariġi</ref> fl-<ref target="https://mt.wikipedia.org/wiki/1981">1981</ref> kontra <ref target="https://mt.wikipedia.org/wiki/Real_Madrid_CF">Real Madrid</ref>), tliet titli nazzjonali, tliet League Cups konsekuttivi u <ref target="https://mt.wikipedia.org/wiki/Super_Cup_Ewropeja">Super Cup Ewropeja</ref>. Paisley ħalla lil Liverpool bħala l-aqwa klabb fl-Ingilterra u fl-Ewropa.</p>
Il-wasla ta' Joe Fagan
<p>Anki ma' <ref target="https://mt.wikipedia.org/wiki/Joe_Fagan">Fagan</ref>, il-Liverpool baqgħu jirbħu: fl-<ref target="https://mt.wikipedia.org/wiki/1984">1984</ref> wasal il-ħmistax-il titlu nazzjonali, u fuq kollox, ir-raba' Tazza taċ-Ċampjins, li ntrebħet għal darb'oħra fi <ref target="https://mt.wikipedia.org/wiki/Stadio_Olimpico">Stadio Olimpico</ref> ta' <ref target="https://mt.wikipedia.org/wiki/Ruma">Ruma</ref>, din id-darba kontra l-iskwadra li kienet qed tilgħab ġewwa darha, ir-<ref target="https://mt.wikipedia.org/wiki/AS_Roma">Roma</ref>: wara li Ray Clemence telaq, Liverpool fdaw il-fiduċja tagħhom f'gowler Afrikan, iż-<ref target="https://mt.wikipedia.org/wiki/Żimbabwe">Żimbabwjan</ref> <ref target="https://mt.wikipedia.org/wiki/Bruce_Grobbelaar">Bruce Grobbelaar</ref>. Għall-ewwel darba fl-istorja, il-finali tat-Tazza taċ-Ċampjins kienet deċiża bl-<ref target="https://mt.wikipedia.org/wiki/Għoti_tal-penalties">għoti tal-penalties</ref> (wara li l-partita spiċċat 1–1 wara l-ħin normali, b'gowls ta' <ref target="https://mt.wikipedia.org/wiki/Phil_Neal">Neal</ref> u <ref target="https://mt.wikipedia.org/wiki/Roberto_Pruzzo">Pruzzo</ref>), u f'dak il-mument kien determinanti l'atteġġjament tad-daħk ta' Grobbelaar, li nduna li <ref target="https://mt.wikipedia.org/wiki/Bruno_Conti">Conti</ref> u <ref target="https://mt.wikipedia.org/wiki/Francesco_Grazziani">Grazziani</ref> se jiżbaljaw u b'hekk Liverpool rebħu dan it-titlu Ewropew biex xejjru din it-tazza fl-Ingilterra għar-raba' darba fi tmien staġuni.</p>
<p>Sfortunatament għal Liverpool, is-suċċessi fil-kamp internazzjonali kienu jikkorrispondu ma problemi tal-benjamini kemm fl-Ingilterra u anki madwar l-Ewropa. Proprju l-esperjenza ta' <ref target="https://mt.wikipedia.org/wiki/Brussell">Brussell</ref> kienet  tagħti suġġeriment lill-<ref target="https://mt.wikipedia.org/wiki/UEFA">UEFA</ref> biex ma tilgħabx finali Ewropeja fi grawnd qadim u insigur bħal dak ta' <ref target="https://mt.wikipedia.org/wiki/Heysel_Stadium">Heysel</ref>, imma minkejja l-avviżi l-finali saret fil-belt <ref target="https://mt.wikipedia.org/wiki/Belġju">Belġjana</ref>. Fit-Tazza taċ-Ċampjins 1984–85, il-Liverpool laħqu għal darb'oħra l-finali kontra t-tim <ref target="https://mt.wikipedia.org/wiki/Italja">Taljan</ref> ta' <ref target="https://mt.wikipedia.org/wiki/Juventus_FC">Juventus</ref>. L-inċidenti li ġraw qabel il-logħba ġabu l-mewt ta' 39 persuna, fosthom benjamini Taljani, Franċiżi, Belġjani u Irlandiżi.<ref target="https://mt.wikipedia.org/wiki/Il-Paġna_prinċipali#cite_note-heysel-7">[7]</ref> B'konsegwenza t'hekk, it-timijiet Ingliżi ġew sospiżi għal ħames snin mill-kompetizzjonijiet Ewropej, fejn għal Liverpool din is-sospiża kienet ta' sitt staġuni. Paisley irtira wara din il-logħba u għall-kronaka din il-logħba spiċċat b'telfa ta' 1–0 għat-tim Ingliż b'gowl skurjat minn <ref target="https://mt.wikipedia.org/wiki/Michel_Platini">Platini</ref> permezz ta' <ref target="https://mt.wikipedia.org/wiki/Penalty">penalty</ref>.</p>
<p>F'dak il-mument diffiċli, <ref target="https://mt.wikipedia.org/wiki/Kenny_Dalglish">Kenny Dalglish</ref> ħa l-inkarigu ta' plejer-kowċ:<ref target="https://mt.wikipedia.org/wiki/Il-Paġna_prinċipali#cite_note-dalglish-8">[8]</ref> minkejja li l-iskwadra kienet barra mill-Ewropa, fil-kamp nazzjonali kienet għadha l-aqwa, u rebħet tliet kampjonati, fl-<ref target="https://mt.wikipedia.org/wiki/1986">1986</ref>, fl-<ref target="https://mt.wikipedia.org/wiki/1988">1988</ref> u fl-<ref target="https://mt.wikipedia.org/wiki/1990">1990</ref> (sa issal-aħħar wieħed mirbuħ). Is-suċċessi domestiċi, però waqfu wara diżastru ieħor, din id-darba f'<ref target="https://mt.wikipedia.org/wiki/Hillsborough_Stadium">Hillsborough Stadium</ref>, f'<ref target="https://mt.wikipedia.org/wiki/Sheffield">Sheffield</ref>, fejn b'kawża ta' żbalji fl-organizazzjoni u loġistiċi, 96 persuna sfaw maqtula.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Biex jiggwida l-klabb, wara Dalglish, żewġ glorji oħra tar-"Reds": l-ewwel <ref target="https://mt.wikipedia.org/wiki/Ronnie_Moran">Ronnie Moran</ref> u wara <ref target="https://mt.wikipedia.org/wiki/Graeme_Souness">Graeme Souness</ref>, li t-tnejn kienu ċampjins tal-Ewropa f'Ruma fl-<ref target="https://mt.wikipedia.org/wiki/1984">1984</ref>. Fl-ewwel daħla fl-Ewropa waslu sal-kwarti tal-finali tat-<ref target="https://mt.wikipedia.org/wiki/Tazza_UEFA_1991-92">Tazza UEFA 1991–92</ref> kontra l-<ref target="https://mt.wikipedia.org/wiki/Genoa_CFC">Genoa</ref>. It-<ref target="https://mt.wikipedia.org/wiki/FA_Cup">Tazza Ingliża</ref> fl-<ref target="https://mt.wikipedia.org/wiki/1992">1992</ref> u r-rebħ tal-<ref target="https://mt.wikipedia.org/wiki/Football_League_Cup">League Cup</ref> fl-<ref target="https://mt.wikipedia.org/wiki/1995">1995</ref> reġgħu poġġew fuq saqajn lil Liverpool. Taħt il-gwida ta' <ref target="https://mt.wikipedia.org/wiki/Roy_Evans">Roy Evans</ref> (<ref target="https://mt.wikipedia.org/wiki/1991">1991</ref>–<ref target="https://mt.wikipedia.org/wiki/1998">1998</ref>) u wara ta' <ref target="https://mt.wikipedia.org/wiki/Gérard_Houllier">Gérard Houllier</ref> (mill-<ref target="https://mt.wikipedia.org/wiki/1998">1998</ref>), reġa' poġġa lill-klabb fir-ribalta.</p>
Millenju l-ġdid
<p>Il-fatt li l-gwida tal-klabb marret f'idejn kowċ <ref target="https://mt.wikipedia.org/wiki/Franza">Franċiż</ref> ġabet xi ftit ta' xettiċiżmu. <ref target="https://mt.wikipedia.org/wiki/Gérard_Houllier">Gérard Houllier</ref>, li kien iddikjara li Liverpool kien it-tim favorit tiegħu meta kien żgħir, kellu l-kapaċità li jadatta l-plejers tiegħu għall-istil tekniku tiegħu, u b'hekk kellu suċċess mill-ewwel. Ingaġġat għall-ewwel biex jkun ma' <ref target="https://mt.wikipedia.org/wiki/Roy_Evans">Roy Evans</ref> bħala kowċ tar-"Reds", il-kowċ Ingliż ma ttollerax ħafna li jkun hemm tmexxija teknika doppja u fl-<ref target="https://mt.wikipedia.org/wiki/1999">1999</ref> Evans ħalla lil Houllier waħda biex jiggwida l-iskwadra.</p>
<p>L-isplużjoni ta' Houllier kienet fl-istaġun 2000–01: spiċċa t-tielet fil-fażi tal-gruppi taċ-<ref target="https://mt.wikipedia.org/wiki/UEFA_Champions_League">Champions League</ref> u b'hekk Liverpool ġew diretti għat-<ref target="https://mt.wikipedia.org/wiki/Tazza_UEFA">Tazza UEFA</ref>. L-iskwadra bdiet mixja bil-mod imma waħda sigura għall-finali, fejn fost il-vittmi kien hemm <ref target="https://mt.wikipedia.org/wiki/AS_Roma">Roma</ref>, megħluba 2–0 ġewwa darhom b'doppjetta tat-talent <ref target="https://mt.wikipedia.org/wiki/Michael_Owen">Michael Owen</ref>, u <ref target="https://mt.wikipedia.org/wiki/FC_Barcelona">Barcelona</ref>. Il-finali kontra l-<ref target="https://mt.wikipedia.org/wiki/Deportivo_Alavés">Deportivo Alavés</ref> intrebħet 5–4 bil-<ref target="https://mt.wikipedia.org/wiki/Golden_goal">golden goal</ref> u, f'Settembru tal-istess sena, waslet ukoll is-<ref target="https://mt.wikipedia.org/wiki/Super_Cup_Ewropeja">Super Cup Ewropeja</ref> kontra ċ-ċampjins kontinentali tal-<ref target="https://mt.wikipedia.org/wiki/FC_Bayern_Munich">Bayern Munich</ref>, li għalqet it-tripletta staġonali li parti minnha kien hemm ukoll il-League Cup.</p>
<p>Is-sena ta' wara Liverpool spiċċaw it-tieni fil-<ref target="https://mt.wikipedia.org/wiki/Premier_League">Premier League</ref>, fi tmiem ta' staġun iebes fejn ra lil Houllier operat f'qalbu wara attakk tal-qalb waqt il-logħba kontra <ref target="https://mt.wikipedia.org/wiki/Leeds_United_FC">Leeds United</ref>. L-iskwadra, taħt il-viċi tiegħu <ref target="https://mt.wikipedia.org/wiki/Phil_Thompson">Phil Thompson</ref>, ma laħaqx l-aspettattivi. Fl-<ref target="https://mt.wikipedia.org/wiki/2003">2003</ref> waslet titlu tal-League Cup ieħor imma fl-<ref target="https://mt.wikipedia.org/wiki/2004">2004</ref>, wara perjodu ta' turbolenza u l-ebda ftehim mal-benjamini, Houllier u Liverpool iddeċidew li jisseparaw.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Gwida Spanjola
<p><ref target="https://mt.wikipedia.org/wiki/Rafael_Benítez">Rafael Benítez</ref> wasal minn <ref target="https://mt.wikipedia.org/wiki/Valencia_CF">Valencia</ref> biex ħa post Gérard Houllier, fejn l-Ispanjol kien għadu kemm rebaħ <ref target="https://mt.wikipedia.org/wiki/La_Liga">La Liga</ref> għat-tieni darba u t-<ref target="https://mt.wikipedia.org/wiki/Tazza_UEFA">Tazza UEFA</ref>. Liverpool spiċċaw fil-ħames post fil-<ref target="https://mt.wikipedia.org/wiki/Premier_League">kampjonat</ref>. L-istaġun però kellu tmiem sorpriż hekk kif Liverpool rebħu l-ħames <ref target="https://mt.wikipedia.org/wiki/UEFA_Champions_League">Champions League</ref> ġewwa <ref target="https://mt.wikipedia.org/wiki/Istanbul">Istanbul</ref>. Wara li eliminaw lill-favoriti <ref target="https://mt.wikipedia.org/wiki/Juventus_FC">Juventus</ref> fil-kwarti tal-finali, huma rebħu lir-rivali tagħhom <ref target="https://mt.wikipedia.org/wiki/Chelsea_FC">Chelsea</ref> fis-semi-finali, b'gowl kontroversjali skurjat minn <ref target="https://mt.wikipedia.org/wiki/Luis_Garcia">Luis Garcia</ref>. Ħafna ripetizzjonijiet tal-gowl ma ġabux konklużjoni jekk il-ballun qabiżx il-linja jew le. Liverpool iltaqgħu kontra l-favoriti <ref target="https://mt.wikipedia.org/wiki/Taljani">Italja</ref> <ref target="https://mt.wikipedia.org/wiki/AC_Milan">AC Milan</ref> fil-finali. Liverpool, marru minn taħt 3–0 sal-ewwel taqsima, imma fit-tieni taqsima għamlu rimonta kbira fejn irnexxielhom jiskorjaw tliet gowls biex il-partita spiċċat fil-ħin miżjud. Liverpool ħarġu rebbieħa fil-penalties grazzi għall-gowler <ref target="https://mt.wikipedia.org/wiki/Jerzy_Dudek">Jerzy Dudek</ref>.</p>
<figure><caption>L-Ispanjol <ref target="https://mt.wikipedia.org/wiki/Xabi_Alonso">Xabi Alonso</ref>, fost l-eroj tal-finali ta' Istanbul</caption></figure>
<p>Ir-rebħ taċ-Champions League assigura li <ref target="https://mt.wikipedia.org/wiki/Steven_Gerrard">Steven Gerrard</ref> kien se jibqa' ma' Liverpool, wara li kien hemm għajdut li kien se jingħaqad ma' <ref target="https://mt.wikipedia.org/wiki/Chelsea_FC">Chelsea</ref> jew <ref target="https://mt.wikipedia.org/wiki/Real_Madrid_CF">Real Madrid</ref>.</p>
<p>Alavolja kienu ċ-ċampjins preżenti, Liverpool kienu qed jirriskjaw li ma jiddefendux t-titlu tagħhom. Il-<ref target="https://mt.wikipedia.org/wiki/UEFA">UEFA</ref> kienet tħalli l-massimu ta' erba' timijiet li jgħaddu għaċ-Champions League mill-Ingilterra. Fl-2004–05, ħames timijiet Ingliżi kkwalifikaw għall-kompetizzjoniji skont il-gwida tal-UEFA: <ref target="https://mt.wikipedia.org/wiki/Chelsea_FC">Chelsea</ref>, <ref target="https://mt.wikipedia.org/wiki/Arsenal_FC">Arsenal</ref>, <ref target="https://mt.wikipedia.org/wiki/Manchester_United_FC">Manchester United</ref> u <ref target="https://mt.wikipedia.org/wiki/Everton_FC">Everton</ref>, li spiċċaw fl-ewwel erba' postijiet tal-Premier League, u Liverpool li kienu rebħu l-kompetizzjoni. Id-deċiżjoni waqgħet fuq il-Football Association. L-FA għażlet li teskludi lil Liverpool. Dan il-każ kien solvut mill-UEFA hekk kif din poġġiet lil Liverpool għall-ewwel rawnds tal-kwalfikazzjonijiet tal-edizzjoni 2005–06. Il-UEFA ikkrejat post awtomatiku għar-rebbieħ preċedenti taċ-Champions League u t-Tazza UEFA.</p>
<p>Wara li għaddew mill-fażi tal-kwalifikazzjoni u anki mill-fażi tal-gruppi, id-difiża tat-titlu ta' Liverpool spiċċat meta f'<ref target="https://mt.wikipedia.org/wiki/Marzu">Marzu</ref> <ref target="https://mt.wikipedia.org/wiki/2006">2006</ref>, huma spiċċaw barra meta tilfu bl-iskor ta' 3–0 kontra t-tim <ref target="https://mt.wikipedia.org/wiki/Portugall">Portugiż</ref> ta' <ref target="https://mt.wikipedia.org/wiki/SL_Benfica">SL Benfica</ref>.</p>
<p>Bħala rebbieħa tal-kompetizzjoni tal-2005, Liverpool lagħbu kontra <ref target="https://mt.wikipedia.org/wiki/CSKA_Moscow">CSKA Moscow</ref> fis-<ref target="https://mt.wikipedia.org/wiki/Super_Cup_Ewropeja">Super Cup Ewropeja</ref> u rebħu 3–1 wara l-ħin miżjud. Bħala ċampjins tal-<ref target="https://mt.wikipedia.org/wiki/Ewropa">Ewropa</ref> huma kellhom id-dritt li jipparteċipaw fit-<ref target="https://mt.wikipedia.org/wiki/Tazza_tad-Dinja_tal-Futbol_għall-Klabbs_2005">Tazza tad-Dinja għall-Klabbs</ref> li saret fil-<ref target="https://mt.wikipedia.org/wiki/Ġappun">Ġappun</ref>. Liverpool iltaqgħu fil-finali kontra <ref target="https://mt.wikipedia.org/wiki/São_Paulo_Futebol_Clube">São Paulo</ref> u tilfu b'gowl ta' <ref target="https://mt.wikipedia.org/wiki/Mineiro_(futboler)">Mineiro</ref>. Fil-partita tliet gowls minn Liverpool kienu mħassra.</p>
<p>Wara li bdew l-FA Cup b'rebħa ta' 5–3 fuq <ref target="https://mt.wikipedia.org/wiki/Luton_Town_FC">Luton Town</ref>, it-tim ta' Benitez rebaħ lir-rivali enterni <ref target="https://mt.wikipedia.org/wiki/Manchester_United_FC">Manchester United</ref> 1–0 f'Anfield fit-<ref target="https://mt.wikipedia.org/wiki/18_ta'_Frar">18 ta' Frar</ref> <ref target="https://mt.wikipedia.org/wiki/2006">2006</ref> b'gowl li wasal fit-85 minuta.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Din kienet l-ewwel rebħa fuq l-United f'din il-kompetizzjoni mill-<ref target="https://mt.wikipedia.org/wiki/1921">1921</ref>. Fil-kwarti tal-finali, huma għelbu lil <ref target="https://mt.wikipedia.org/wiki/Birmingham_City_FC">Birmingham City</ref> bi skor konvinċenti ta' 7–0. Dan ir-riżultat kien l-akbar riżultat barra minn darhom li Liverpool qatt ġabu fl-FA Cup.</p>
<p>Fit-<ref target="https://mt.wikipedia.org/wiki/22_ta'_April">22 ta' April</ref> <ref target="https://mt.wikipedia.org/wiki/2006">2006</ref>, Liverpool rebħu lil <ref target="https://mt.wikipedia.org/wiki/Chelsea_FC">Chelsea</ref> 2–1 fis-semi-finali, b'gowls ta' <ref target="https://mt.wikipedia.org/wiki/John_Arne_Riise">John Arne Riise</ref> u <ref target="https://mt.wikipedia.org/wiki/Luis_Garcia">Luis Garcia</ref>. Fil-finali huma rebħu lil <ref target="https://mt.wikipedia.org/wiki/West_Ham_United_FC">West Ham United</ref> bil-penalties. Il-ħin normali spiċċa bl-iskor ta' 3-3 bi <ref target="https://mt.wikipedia.org/wiki/Steven_Gerrard">Steven Gerrard</ref> jiskorja gowl inkredibbli fil-91 minuta biex ġab l-iskor indaqs. Fl-għoti tal-penalties huma rebħu 3–1 biex b'hekk rebħu is-seba' titlu ta' din il-kompetizzjoni.</p>
<p>Fl-2005–06 Liverpool kisbu 82 punt fil-Premership <ref target="https://mt.wikipedia.org/wiki/Il-Paġna_prinċipali#cite_note-12">[12]</ref> – l-akbar total ta' punti minn l-1988 u l-akbar numru ta' punti li tim li spiċċa fit-tielet post qatt kiseb. L-istaġun ta' wara bdiet b'rebħa ta' 2–1 kontra <ref target="https://mt.wikipedia.org/wiki/Chelsea_FC">Chelsea FC</ref> fil-<ref target="https://mt.wikipedia.org/wiki/FA_Community_Shield">Community Shield</ref>.</p>
<p>Minkejja li kienu eliminati mill-<ref target="https://mt.wikipedia.org/wiki/FA_Cup">FA Cup</ref> u mil-<ref target="https://mt.wikipedia.org/wiki/Football_League_Cup">League Cup</ref> minn <ref target="https://mt.wikipedia.org/wiki/Arsenal_FC">Arsenal</ref>, Benitez iggwida lil Liverpool fil-finali taċ-Champions League wara li rebħu 4-1 bil-penalties lil Chelsea wara li spiċċaw pari ta' 1–1. Għal darb'oħra <ref target="https://mt.wikipedia.org/wiki/Pepe_Reina">Pepe Reina</ref> salva lil Liverpool u tahom il-kwalifikazzjoni għall-finali li kienet se tintlagħab f'<ref target="https://mt.wikipedia.org/wiki/Ateni">Ateni</ref>, fil-<ref target="https://mt.wikipedia.org/wiki/Greċja">Greċja</ref>. Huma reġgħu ltaqgħu ma' <ref target="https://mt.wikipedia.org/wiki/AC_Milan">Milan</ref> fejn minkejja li ddominaw l-ewwel taqsima, huma sofrew żewġ gowls ta' <ref target="https://mt.wikipedia.org/wiki/Filippo_Inzaghi">Filippo Inzaghi</ref> li ġew, wieħed f'kull taqsima. <ref target="https://mt.wikipedia.org/wiki/Dirk_Kuyt">Dirk Kuyt</ref> naqqas id-distakk fl-aħħar minuta biex l-iskor spiċċa 2–1.</p>
Proprjetarji ġodda
<p>Fis-<ref target="https://mt.wikipedia.org/wiki/6_ta'_Frar">6 ta' Frar</ref> <ref target="https://mt.wikipedia.org/wiki/2007">2007</ref>, l-industrijalisti tat-telekomunikazzjoni mill-<ref target="https://mt.wikipedia.org/wiki/Stati_Uniti">Istati Uniti</ref> <ref target="https://mt.wikipedia.org/wiki/George_Gillett">George Gillett</ref> (proprjetarju tat-tim tal-hockey fuq is-silġ <ref target="https://mt.wikipedia.org/wiki/Montreal_Canadiens">Montreal Canadiens</ref>) u <ref target="https://mt.wikipedia.org/wiki/Tom_Hicks">Tom Hicks</ref> (proprjetarju tat-tim tal-baseball <ref target="https://mt.wikipedia.org/wiki/Texas_Rangers_(baseball)">Texas Rangers</ref>), akkwistaw il-maġġoranza tal-klabb b'investiment kumplessiv ta' 470 miljun <ref target="https://mt.wikipedia.org/wiki/Lira_sterlina">sterlina</ref> (720 miljun <ref target="https://mt.wikipedia.org/wiki/Ewro">ewro</ref>).<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Fl-offerta kienu ukoll 215-il miljun sterlina għall-grawnd il-ġdid, li se jinbena fi <ref target="https://mt.wikipedia.org/wiki/Stanley_Park_(Liverpool)">Stanley Park</ref>. Il-proprjetarji l-ġodda ddikjaraw, fil-konferenza stampa tal-preżentazzjoni, li l-istadju jista' jkun imsemmi għal xi sponsor, jekk dan ikun utli biex jaqilgħu l-flus neċessarji biex f'Liverpool iġibu plejer b'valur kull staġun.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref>. Wara li biegħ il-kwoti tiegħu ta' propjetà, <ref target="https://mt.wikipedia.org/wiki/David_Moores">David Moores</ref> m'għadux il-president tal-klabb, fejn postu ħaduh iż-żewġ azzjonisti Statunitensi.</p>
<p>Fis-suq tat-trasferimenti tas-sajf, Liverpool għamlu l-akkwist, fost l-oħrajn, tal-<ref target="https://mt.wikipedia.org/wiki/Spanja">Ispanjol</ref> <ref target="https://mt.wikipedia.org/wiki/Fernando_Torres">Fernando Torres</ref> mill-<ref target="https://mt.wikipedia.org/wiki/Atlético_Madrid">Atlético Madrid</ref> għal €36 miljun, u l-<ref target="https://mt.wikipedia.org/wiki/Olanda">Olandiż</ref> tal-<ref target="https://mt.wikipedia.org/wiki/AFC_Ajax">Ajax</ref> <ref target="https://mt.wikipedia.org/wiki/Ryan_Babel">Ryan Babel</ref> għal €17-il miljun.</p>
<p>Fil-<ref target="https://mt.wikipedia.org/wiki/UEFA_Champions_League_2007–08">UEFA Champions League 2007–08</ref>, Liverpool irnexxielhom, minkejja bidu negattiv, jgħaddu mill-fażi tal-gruppi fejn kisbu t-tieni post wara <ref target="https://mt.wikipedia.org/wiki/FC_Porto">Porto</ref>, u qabel <ref target="https://mt.wikipedia.org/wiki/Olympique_de_Marseille">Marseille</ref> u <ref target="https://mt.wikipedia.org/wiki/Beşiktaş_JK">Beşiktaş</ref>. Minkejja li rebħu fir-rawnds ta' wara lill-<ref target="https://mt.wikipedia.org/wiki/FC_Internazionale_Milano">Inter</ref> u <ref target="https://mt.wikipedia.org/wiki/Arsenal_FC">Arsenal</ref>, huma reġgħu sabu quddiemhom lil <ref target="https://mt.wikipedia.org/wiki/Chelsea_FC">Chelsea</ref> imma din id-darba t-tim ta' Londra rnexxielhom jirbħulhom u jikkwalifikaw għall-finali. Liverpool spiċċaw staġun ieħor mingħajr trofej.</p>
Plejers famużi
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Lista_ta'_plejers_ta'_Liverpool_FC">Lista ta' plejers ta' Liverpool FC</ref></hi>.
<figure><caption>Elisha Scott, l-iktar plejer li serva għal Liverpool</caption></figure>
<p>Numru ta' plejers ta' prestiġju – kemm <ref target="https://mt.wikipedia.org/wiki/Renju_Unit">Brittaniċi</ref> u anki dawk li mhumiex – libsu l-flokk ta' Liverpool. Fost l-ismijiet denji ta' nota nsibu dak tal-gowler mill-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref> <ref target="https://mt.wikipedia.org/wiki/Elisha_Scott">Elisha Scott</ref>, li hu l-plejer bl-aktar numru ta' staġuni mat-tim, fejn kien bejn il-lasti għal 22 staġun konsekuttiv mill-<ref target="https://mt.wikipedia.org/wiki/1912">1912</ref> sal-<ref target="https://mt.wikipedia.org/wiki/1934">1934</ref>; l-<ref target="https://mt.wikipedia.org/wiki/Skozja">Iskoċċiż</ref> <ref target="https://mt.wikipedia.org/wiki/Ron_Yeats">Ron Yeats</ref>, difensur ċentrali li wasal fi żmien <ref target="https://mt.wikipedia.org/wiki/Bill_Shankly">Bill Shankly</ref> biex jerġa' jibni d-difiża tal-iskwadra fil-bidu tas-snin sebgħin; l-Ingliż <ref target="https://mt.wikipedia.org/wiki/Roger_Hunt">Roger Hunt</ref>, li mat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali</ref> kien rebaħ it-<ref target="https://mt.wikipedia.org/wiki/Tazza_tad-Dinja_tal-Futbol_1966">Tazza tad-Dinja 1966</ref>. Fis-snin sebgħin u tmenin kontribut kbir wasal mill-plejer <ref target="https://mt.wikipedia.org/wiki/Galles">Galliku</ref> <ref target="https://mt.wikipedia.org/wiki/John_Toshack">John Toshack</ref>, mill-Iskoċċiż <ref target="https://mt.wikipedia.org/wiki/Alan_Hansen">Alan Hansen</ref>, rebbieħ ta' tliet Tazez taċ-Champions u l-qalb tat-tim kollu flimkien ma' Dalgish u McDermott, u mill-attakkant <ref target="https://mt.wikipedia.org/wiki/Ian_Rush">Ian Rush</ref>. Hu probabbli li l-aktar plejer maħbub mill-benjamini tal-Kop hu <ref target="https://mt.wikipedia.org/wiki/Ian_Callaghan">Ian Callaghan</ref>, idolu għall-klabb hekk kif hu kien twieled f'Liverpool stess, u serva għall-klabb mill-<ref target="https://mt.wikipedia.org/wiki/1960">1960</ref> sal-<ref target="https://mt.wikipedia.org/wiki/1978">1978</ref> fejn irnexxielu jagħmel 640 preżenza fil-kampjonat mar-"Reds" (b'total kumplessiv ta' 857 preżenzi fil-kompetizzjonijiet kollha), rekord li għadu mhux megħlub.</p>
<p>Fi snin aktar riċenti, kien hemm numru ta' plejers li bdew il-karriera ma' Liverpool, biex wara marru jilagħbu ma' klabbs oħra. Fost dawn insibu lil <ref target="https://mt.wikipedia.org/wiki/Steve_McManaman">Steve McManaman</ref> (attwalment irtira mil-logħba tal-futbol wara li lagħab ukoll ma' <ref target="https://mt.wikipedia.org/wiki/Real_Madrid_CF">Real Madrid</ref>, <ref target="https://mt.wikipedia.org/wiki/Robbie_Fowler">Robbie Fowler</ref> (ittrasferixxa għal <ref target="https://mt.wikipedia.org/wiki/Leeds_FC">Leeds</ref> u <ref target="https://mt.wikipedia.org/wiki/Manchester_City_FC">Manchester City</ref> biex wara reġa' ngħaqad mar-"Reds") u <ref target="https://mt.wikipedia.org/wiki/Michael_Owen">Michael Owen</ref> (li wkoll ittrasferixxa ma' Real Madrid u attwalment jinsab ma' <ref target="https://mt.wikipedia.org/wiki/Newcastle_United_FC">Newcastle United</ref>). Attwalment, il-plejer li jirrapreżenta l-aktar it-tim hu bla dubju ta' xejn il-kaptan <ref target="https://mt.wikipedia.org/wiki/Steven_Gerrard">Steven Gerrard</ref>, nazzjonali Ingliż, li twieled u trabba f'Liverpool u li minn dejjem kien parti mill-klabb.</p>
Kuluri tal-klabb u l-emblema

<p>Il-kuluri tradizzjonali ta' Liverpool huma l-<ref target="https://mt.wikipedia.org/wiki/Aħmar">aħmar</ref> u l-<ref target="https://mt.wikipedia.org/wiki/Abjad">abjad</ref>, bil-flokk ta' darhom li mis-snin sittin baqa' bl-istess kulur aħmar. Fis-snin tal-bidu, meta l-klabb ħa <ref target="https://mt.wikipedia.org/wiki/Anfield">Anfield</ref> minn Everton, huma kienu jużaw il-kuluri blu u abjad tat-"Toffees", fejn kienu jilbsu uniformi identika bħal dik tat-tim ta' Everton fl-istess żmien. Sal-1894, Liverpool adottaw il-kulur aħmar, u fl-1901 adottaw ukoll lill-għasfur mitoloġiku <hi rend="italic">Liver Bird</hi>, bħala l-emblemma tal-klabb.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Għas-sittin sena ta' wara, l-uniformi ta' Liverpool kienet flokk aħmar u xorts abjad, bil-kulur tal-kalzetti li alternaw mas-snin minn ħomor, għal suwed, għal bojod u għal darb'oħra għal dawk ħomor.</p>
<p>Fl-1964, il-kowċ ta' dak iż-żmien Bill Shankly, iddeċieda li jilgħab lit-tim għall-ewwel darba b'uniformi kollha ħamra, għall-partita kontra <ref target="https://mt.wikipedia.org/wiki/RSC_Anderlecht">Anderlecht</ref>.</p>
<p>Il-kuluri ta' Liverpool meta jkunu barra minn darhom huma tradizzjonali jew flokk abjad u xorts iswed jew kollox isfar. Madanakollu, fl-1987 kienet introdotta uniformi kollha griża. Din baqgħet sal-istaġun taċ-ċentinarju 1991–92, meta postha ħaditha kumbinazzjoni ta' flokk aħdar u xorts abjad. Wara diversi kumbinazzjonijiet ta' kuluri fis-snin disgħin, fosthom kulur id-deheb, isfar ċar, iswed u griż, u ekrù, il-klabb iddeċċiedda fil-millenju l-ġdid f'mudell li jalterna l-isfar mal-abjad kull sena.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<figure><caption>Iż-żewġ <hi rend="italic">Liver Bird</hi> fuq il-muniċipju ta' <ref target="https://mt.wikipedia.org/wiki/Liverpool">Liverpool</ref></caption></figure>
<p>L-uniformi kurrenti hi ddisinjati mill-<ref target="https://mt.wikipedia.org/wiki/Adidas">adidas</ref>,<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> li għamlet ukoll l-uniformi tat-tim bejn l-1985 u l-1996. Il-flokkijiet l-oħra li huma milbusa mill-klabb u li huma sponsorjati kienu magħmula minn <ref target="https://mt.wikipedia.org/wiki/Umbro">Umbro</ref> sal-1985, u <ref target="https://mt.wikipedia.org/wiki/Reebok">Reebok</ref> għal għaxar staġuni mill-1996.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> L-uniformi kurrenti meta jkunu barra minn darhom hi flokk abjad, xorts iswe u kalzetti bojod. Hemm ukoll it-tielet uniformi li hi kollha sewda, iddisinjata primarjament għal-logħob barra minn darhom fiċ-Champions League, imma hi wżata wkoll fil-logħob domestiku meta tim ikollu wkoll l-istess kuluri ħomor u bojod.</p>
<p>Liverpool kienu l-ewwel klabb professjonista Brittaniku li libes logo tal-isponsor fuq il-flokkijiet tagħhom.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Minn dakinhar sa issa, il-klabb kellu relattivament ftit varjazzjoni f'negozjati ta' sponsorizzazzjoni.</p>
<p>L-emblema kurrenti ta' Liverpool hi bbażata madwar il-<hi rend="italic">Liver Bird</hi> tradizzjonali, li hu pożizzjonat f'tarka. Fuq it-tarka hi rappreżentazzjoni tad-daħla għal Anfield dedikata lil Bill Shankly u miktub fiha hemm <hi rend="italic">"You'll Never Walk Alone" (Qatt ma timxu waħedkhom)</hi>, li hu anki t-titlu tal-innu uffiċjali. Iż-żewġ fjammi fuq kull naħa huma bħala tifkira għall-vittmi fid-<ref target="https://mt.wikipedia.org/wiki/Diżastru_ta'_Hillsborough">diżastru ta' Hillsborough</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
Grawnd
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Anfield">Anfield</ref></hi>.
<figure><caption>It-tribuna, magħrufa aktar bħala il-Kop, wara li ġiet ristrutturata fl-1994</caption></figure>
<p>Il-grawnd uffiċjali għall-partiti ta' Liverpool ġewwa darhom huwa <ref target="https://mt.wikipedia.org/wiki/Anfield">Anfield</ref>, wieħed mill-grawnds l-aktar rispettati u mħarsa fid-dinja hekk kif dan għandu tradizzjoni sportiva kbira mibnija matul snin ta' rebħiet f'diversi kompetizzjonijiet maġġuri kontinentali. Dan jinsab fit-triq li ġġib l-istess isem (Anfield Road) u ilu bħal l-grawnd tat-tim mill-1892. Matul iż-żmien ġie ristrutturat diversi drabi.</p>
Plejers
L-ewwel tim
<p><hi rend="italic">Aġġornat fis-16 ta' Awwissu 2013</hi><ref target="https://mt.wikipedia.org/wiki/Il-Paġna_prinċipali#cite_note-First_Team-22">[22]</ref></p>



Staff tekniku
<hi rend="italic">Sal-1 ta' Frar 2011.</hi><ref target="https://mt.wikipedia.org/wiki/Il-Paġna_prinċipali#cite_note-Skwadra_u_Staff-27">[27]</ref>



Unuri
Kompetizzjonijiet domestiċi
<list type="unordered"><item><hi rend="bold"><ref target="https://mt.wikipedia.org/wiki/Premier_League">Kampjonat Ingliż</ref>: 18</hi></item></list>
1900–01, 1905–06, 1921–22, 1922–23, 1946–47, 1963–64, 1965–66, 1972–73, 1975–76, 1976–77, 1978–79, 1979–80, 1981–82, 1982–83, 1983–84, 1985–86, 1987–88, 1989–90
<list type="unordered"><item><hi rend="bold"><ref target="https://mt.wikipedia.org/wiki/Division_2">Kampjonat Ingliż tat-Tieni Diviżjoni</ref>: 4</hi></item></list>
1893–94, 1895–96, 1904–05, 1961–62
<list type="unordered"><item><hi rend="bold"><ref target="https://mt.wikipedia.org/wiki/Lancashire_League_(futbol)">Lancashire League</ref>: 1</hi></item></list>
1892–93
<list type="unordered"><item><hi rend="bold"><ref target="https://mt.wikipedia.org/wiki/FA_Cup">Tazza Ingliża</ref>: 7</hi></item></list>
1965, 1974, 1986, 1989, 1992, 2001, 2006
<list type="unordered"><item><hi rend="bold"><ref target="https://mt.wikipedia.org/wiki/Football_League_Cup">Tazza tal-Kampjonat Ingliż</ref>: 8</hi></item></list>
1981, 1982, 1983, 1984, 1995, 2001, 2003, 2012
<list type="unordered"><item><hi rend="bold"><ref target="https://mt.wikipedia.org/wiki/FA_Community_Shield">FA Community Shield</ref><ref target="https://mt.wikipedia.org/wiki/Il-Paġna_prinċipali#cite_note-28">[28]</ref>: 15</hi></item></list>
1964, 1965, 1966, 1974, 1976, 1977, 1979, 1980, 1982, 1986, 1988, 1989, 1990, 2001, 2006
<list type="unordered"><item><hi rend="bold"><ref target="https://mt.wikipedia.org/wiki/Screen_Sport_Super_Cup">Screen Sport Super Cup</ref><ref target="https://mt.wikipedia.org/wiki/Il-Paġna_prinċipali#cite_note-29">[29]</ref>: 1</hi></item></list>
1986
Kompetizzjonijiet internazzjonali
<list type="unordered"><item><hi rend="bold"><ref target="https://mt.wikipedia.org/wiki/UEFA_Champions_League">Tazza taċ-Ċampjins/Champions League</ref><ref target="https://mt.wikipedia.org/wiki/Il-Paġna_prinċipali#cite_note-30">[30]</ref>: 5</hi></item></list>
1977, 1978, 1981, 1984, 2005
<list type="unordered"><item><hi rend="bold"><ref target="https://mt.wikipedia.org/wiki/Tazza_UEFA">Tazza UEFA</ref>: 3</hi></item></list>
1973, 1976, 2001
<list type="unordered"><item><hi rend="bold"><ref target="https://mt.wikipedia.org/wiki/Super_Cup_Ewropeja">Super Cup Ewropeja</ref>: 3</hi></item></list>
1977, 2001, 2005
Biblijografija
<list type="unordered"><item>Graham, Matthew. <hi rend="italic">Liverpool.</hi> Hamlyn Publishing Group Ltd. 1985. <ref target="https://mt.wikipedia.org/wiki/Special:BookSources/0600502546">ISBN 0-600-50254-6</ref>.</item>
<item>Liversedge, Stan. <hi rend="italic">Liverpool:The Official Centenary History.</hi> Hamlyn Publishing Group Ltd. 1991. <ref target="https://mt.wikipedia.org/wiki/Special:BookSources/0600573087">ISBN 0-600-57308-7</ref>.</item>
<item>Ponting, Ivan. <hi rend="italic">Liverpool In Europe.</hi> Guinness Publishing. 1992. <ref target="https://mt.wikipedia.org/wiki/Special:BookSources/0851125697">ISBN 0-85112-569-7</ref>.</item>
<item>Ponting, Ivan. <hi rend="italic">Liverpool Player by Player.</hi> Hamlyn Publishing Group Ltd. 1998. <ref target="https://mt.wikipedia.org/wiki/Special:BookSources/0600594939">ISBN 0-600-59493-9</ref>.</item></list>


Ħoloq esterni


<list type="unordered"><item>(EN)  <ref target="http://www.liverpoolfc.tv/">Sit uffiċjali</ref></item>
<item>(EN)  <ref target="http://www.lfchistory.net/">LFCHistory.net</ref> – Artikli u statistika dwar Liverpool FC</item></list>
</text></body></html>