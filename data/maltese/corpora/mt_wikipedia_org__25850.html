<html><body><text id="wikipedia_mt_wikipedia_org__25850.html" ns="0" revid="262175" sourceurl="https://mt.wikipedia.org/wiki/Port_ta%E2%80%99_Marsamxett" title="Port ta’ Marsamxett" type="wikipedia">Port ta’ Marsamxett<figure><caption>Veduta tal-Belt Valletta mill-Port ta’ Marsamxett </caption></figure>
<p>Il-<hi rend="bold">Port ta’ Marsamxett</hi> (pronunzja bil-<ref target="https://mt.wikipedia.org/wiki/Lingwa_Maltija">Malti</ref>: [mɐr.sɐmˈʃɛt]), storikament imsemmi wkoll bħala <hi rend="bold">Marsamuscetto</hi>, huwa port naturali fit-Tramuntana tal-<ref target="https://mt.wikipedia.org/wiki/Port_il-Kbir">Port il-Kbir</ref>, l-ikbar port tal-<ref target="https://mt.wikipedia.org/wiki/Gżira">gżira</ref> ta’ <ref target="https://mt.wikipedia.org/wiki/Malta">Malta</ref>. B’mod ġenerali, il-Port ta’ Marsamxett jintuża iktar għar-rikreazzjoni mill-Port il-Kbir.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Dekrizzjoni
<p>Il-bokka tal-port tħares lejn il-Grigal u hija kkonfinata fit-Tramuntana mill-Peniżola ta’ Dragut (Dragut Point) u mill-Peniżola ta’ Tigné (Tigné Point). Fix-xatt tal-Majjistral tiegħu hemm l-irħula ta’ <ref target="https://mt.wikipedia.org/wiki/Tas-Sliema">Tas-Sliema</ref>, il-<ref target="https://mt.wikipedia.org/wiki/Gżira_(lokalità)">Gżira</ref> u <ref target="https://mt.wikipedia.org/wiki/Ta'_Xbiex">Ta’ Xbiex</ref>. Il-port jibqa’ dieħel iktar ’il ġewwa lejn l-art f’<ref target="https://mt.wikipedia.org/wiki/Tal-Pietà">Tal-Pietà</ref> u l-<ref target="https://mt.wikipedia.org/wiki/Msida">Imsida</ref>. Faċċata tal-Gżira hemm il-<ref target="https://mt.wikipedia.org/wiki/Gżira_ta’_Manoel">Gżira ta’ Manoel</ref> (Manoel Island), li issa hija kkollegata mal-art permezz ta’ pont. Ix-xatt tax-Xlokk tal-port huwa ffurmat mill-Peniżola ta’ Sciberras, li fuqha hemm is-subborg tal-<ref target="https://mt.wikipedia.org/wiki/Furjana">Furjana</ref> u l-<ref target="https://mt.wikipedia.org/wiki/Valletta">Belt Valletta</ref>. Fix-xifer nett hemm il-forti tas-seklu 16, <ref target="https://mt.wikipedia.org/wiki/Forti_Sant'Iermu">Forti Sant'Iermu</ref>. Il-Peniżola ta’ Sciberras tiddividi l-Port ta’ Marsamxett mill-port naturali ikbar u parallel tal-Port il-Kbir.</p>
<p>Id-dawra kollha tal-port ġiet żviluppata vertikalment minn naħa għall-oħra tal-peniżola, tant li mill-għoli tidher qisha żona urbana waħda. Il-biċċa l-kbira tal-popolazzjoni ta’ Malta tgħix f’raġġ ta’ tliet kilometri mill-Furjana. Illum il-ġurnata, id-densità tal-popolazzjoni ta’ din iż-żona hija waħda mill-ogħla fl-<ref target="https://mt.wikipedia.org/wiki/Ewropa">Ewropa</ref>. Iż-żewġ portijiet flimkien u ż-żoni tal-madwar jiffurmaw id-Distretti Portwali tat-Trammuntana u tan-Nofsinhar ta’ Malta. Flimkien, dawn id-distretti fihom 27 mit-68 kunsill lokali, u għandhom popolazzjoni ta’ 213,722 ruħ, jiġifieri iktar minn 47% tal-popolazzjoni totali tal-Gżejjer Maltin.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<figure><caption>Pittura tal-Port ta’ Marsamxett Harbour fis-seklu 19 ta’ Girolamo Gianni</caption></figure>
<p>Fl-1551, l-<ref target="https://mt.wikipedia.org/wiki/Ottomani">Ottomani</ref> żbarkaw fil-Port ta’ Marsamxett u ppruvaw jassaltaw il-Port il-Kbir. Madankollu, ma attakkawx peress li sabu difiża b’saħħitha mibnija mill-<ref target="https://mt.wikipedia.org/wiki/Ordni_Militari_Sovran_ta'_Malta">Kavallieri tal-Ordni ta’ San Ġwann</ref>. Dan it-tentattiv ta’ attakk ġie segwit minn attakk mingħajr suċċess kontra l-<ref target="https://mt.wikipedia.org/wiki/Mdina">Imdina</ref>, is-serq mill-gżira ta’ <ref target="https://mt.wikipedia.org/wiki/Għawdex">Għawdex</ref> u l-ħakma ta’ <ref target="https://mt.wikipedia.org/wiki/Tripli">Tripli</ref>, il-<ref target="https://mt.wikipedia.org/wiki/Libja">Libja</ref>. Wara dan l-attakk, il-Forti Sant'Iermu nbena biex iħares kemm il-Port ta’ Marsamxett kif ukoll il-Port il-Kbir.</p>
<p>Fl-1565 kien hemm invażjoni Ottomana ferm ikbar fl-<ref target="https://mt.wikipedia.org/wiki/Assedju_l-Kbir_ta'_Malta">Assedju l-Kbir ta’ Malta</ref>. Matul dan l-assedju, il-flotta Ottomana kienet ibbażata fil-Port ta’ Marsamxett, u fil-Peniżola ta’ Tigné ġew stazzjonati kanuni biex jibbumbardjaw il-Forti Sant'Iermu. Matul l-attakk, l-ammirall Ottoman <ref target="https://mt.wikipedia.org/wiki/Dragut">Dragut</ref> inqatel minn tir ta’ arma tan-nar. L-assedju fl-aħħar safa fix-xejn u l-Kavallieri tal-Ordni ta’ San Ġwann ħarġu rebbieħa. Fil-Peniżola ta’ Sciberras Peninsula nbniet belt ġdida, il-Belt Valletta, wara isem il-Gran Mastru <ref target="https://mt.wikipedia.org/wiki/Jean_Parisot_de_la_Valette">Jean Parisot de la Valette</ref> li kkummissjonaha. Is-subborg tal-Furjana nbena iktar tard ftit ’il barra mill-belt.</p>
<p>Fl-1592, sptar ta’ kwarantina magħmul mill-<ref target="https://mt.wikipedia.org/wiki/Injam">injam</ref> inbena fuq il-Gżira ta’ Manoel, li dak iż-żmien kienet magħrufa bħala <hi rend="italic">l'Isola del Vescovo</hi> (il-gżira tal-isqof). Dan l-isptar twaqqa’ sena wara u minfloku nbena Lazzarett permanenti fl-1643, li ttejjeb diversi drabi sa ma għalaq fl-1929. Bejn l-1723 u l-1733, il-<ref target="https://mt.wikipedia.org/wiki/Forti_Manoel">Forti Manoel</ref> inbena fuq il-Gżira ta’ Manoel, filwaqt li l-<ref target="https://mt.wikipedia.org/wiki/Forti_Tigné">Forti Tigné</ref> nbena fil-Peniżola bl-istess isem fl-1793. Fil-Peniżola ta’ Tigné nbnew ukoll barrakki <ref target="https://mt.wikipedia.org/wiki/Renju_Unit">Brittaniċi</ref>, iżda minn dak iż-żmien ’l hawn dawn twaqqgħu.</p>
<figure><caption>Sottomarini tan-Navata Rjali fil-Port ta’ Marsamxett ħdejn il-Gżira ta’ Manoel fit-Tieni Gwerra Dinjija</caption></figure>
<p>Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, il-Brittaniċi użaw il-Port ta’ Marsamxett, b’mod partikolari l-Gżira ta’ Manoel, bħala bażi tas-<ref target="https://mt.wikipedia.org/wiki/Sottomarin">sottomarini</ref>. Il-gżira kienet <ref target="https://mt.wikipedia.org/wiki/Frejgata">frejgata</ref> tal-ġebel, imsejħa HMS <hi rend="italic">Talbot</hi> jew HMS <hi rend="italic">Phœnicia</hi>. Il-Forti Manoel reġa’ ntuża għal darb’oħra, iżda ġie bbumbardjat minn inġenji tal-ajru <hi rend="italic">Luftwaffe</hi> għax-xħit tal-bombi li kkawżaw qerda kbira.</p>
<p>Fl-1977, l-ewwel Batterija (Marittima) tal-<ref target="https://mt.wikipedia.org/wiki/Forzi_Armati_ta’_Malta">Forzi Armati ta’ Malta</ref> ċaqilqet il-bażi tagħha f’<ref target="https://mt.wikipedia.org/wiki/Xatt_it-Tiben">Xatt it-Tiben</ref> fil-Port ta’ Marsamxett.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Tas-Sliema, il-Gżira, u Ta’ Xbiex fin-naħa tat-Tramuntana tal-port ġew żviluppati ħafna speċjalment f’dawn l-aħħar snin. Il-Port ta’ Marsamxett issa jintuża l-iktar għall-opri tal-baħar iż-żgħar meta mqabbel mal-Port il-Kbir. Hemm għadd ta’ marini tal-jottijiet fl-Imsida u fil-Gżira ta’ Manoel, impjant tal-bini tal-vapuri, kif ukoll mollijiet li minnhom isalpaw id-dgħajjes tad-dawriet turistiċi mal-portijiet u l-lanċa minn Tas-Sliema għall-Belt Valletta u lura.</p>
<p>Fl-10 ta’ Settembru 2006, matul ir-rawnd Malti tas-serje tal-Aero GP, kien hemm kolliżjoni fl-ajru bejn żewġ ajruplani fuq il-port li kkawżat il-<ref target="https://mt.wikipedia.org/wiki/Mewt">mewt</ref> ta’ <ref target="https://mt.wikipedia.org/wiki/Gabor_Varga">Gabor Varga</ref>, wieħed mill-bdoti.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
</text></body></html>