<html><body><text id="wikipedia_mt_wikipedia_org__7048.html" ns="0" revid="267616" sourceurl="https://mt.wikipedia.org/wiki/Andrea_Palladio" title="Andrea Palladio" type="wikipedia">Andrea Palladio
<figure><caption>Andrea Palladio</caption></figure>
<p><hi rend="bold">Andrea Palladio</hi> (30 ta’ Novembru 1508 – 19 ta’ Awwissu 1580), ismu veru <hi rend="bold">Andrea di Pietro della Gondola</hi>, kien <ref target="https://mt.wikipedia.org/wiki/Arkitett">arkitett</ref> famuż <ref target="https://mt.wikipedia.org/wiki/Italja">Taljan</ref> tas-seklu 16. Ta l-isem lil stil - l-<hi rend="italic">istil Palladjan</hi>, li jżomm mal-prinċipji Klassiko-Rumani, kontra t-tiżjin rikk <ref target="https://mt.wikipedia.org/wiki/Rinaxximent">Rinaxximentali</ref>. Palladio ppjana ħafna knejjes, vilel u palazzi, l-iżjed f’<ref target="https://mt.wikipedia.org/wiki/Belt_ta’_Vicenza_u_l-Vilel_ta’_Palladio_fil-Veneto">Vicenza</ref>, fejn trabba u għex, f’<ref target="https://mt.wikipedia.org/wiki/Venezja">Venezja</ref> u fl-inħawi ta’ madwar. Kien l-arkitett l-iżjed importanti tar-<ref target="https://mt.wikipedia.org/wiki/Repubblika_ta’_Venezja">Repubblika ta’ Venezja</ref>. Ippubblika t-trattat <hi rend="italic">I Quattro Libri dell'Architettura</hi> (1570) li bid-disinji li jinsabu fih kellu influwenza profonda fuq l-arkitettura <ref target="https://mt.wikipedia.org/wiki/Ewropa">Ewropea</ref>; l-imitazzjoni tal-istil tiegħu bdiet moviment li jissejjaħ il-Palladjaniżmu jew in-Neo-Palladjaniżmu, li dam ħaj tliet sekli.</p>
Bijografija
<p>Andrea di Pietro della Gondola twieled <ref target="https://mt.wikipedia.org/wiki/Padova">Padova</ref>, dak iż-żmien parti mir-Repubblika ta’ Venezja, f’familja ta’ nisel umli: missieru Pietro kien tal-mitħna u ommu Marta, imlaqqma <hi rend="italic">la Zota</hi>, kienet mara tad-dar. </p>
<p>Meta kellu 13-il sena Andrea sar lavrant bħala <hi rend="italic">scalpellino</hi> f’Padova, fil-ħanut ta’ Bartolomeo Cavazza da Sossano imma wara 18-il xahar biss, f’April 1532, ħarab lejn il-belt ta’ Vicenza fil-qrib, iżda kellu jiġi lura għax kien kiser il-kuntratt ma’ Cavazza. Sena wara nkiteb fl-għaqda tal-<ref target="https://mt.wikipedia.org/wiki/Skultura">iskulturi</ref> ta’ Vicenza. Hemm ħadem bħala assistent fil-ħwienet prinċipali tal-iskulturi u l-<ref target="https://mt.wikipedia.org/wiki/Bennej">bennejja</ref>, speċjalment mal-bennejja Pedemuro li għalihom beda jieħu ħsieb il-parti arkitettonika l-iżjed elaborata tal-proġetti tagħhom. L-ewwel traċċi tal-istil ta’ Palladio ġejjin minn din il-fażi, diġà narawhom fil-portal tal-Chiesa dei Servi u forsi nistgħu nsibu xi ħjiel tiegħu ukoll fil-Palazzo Gualdo.</p>
<p>Andrea kien għadu ma jissejjaħx "Palladio" meta ħadem fuq il-bini tal-villa ta’ Gerolamo Godi f’Lonedo di Lugo Vicentino. X’aktarx li l-proġett ma kienx f'idejh għalkollox, imma kien inkarigat biex imexxih mill-bennejja Pedemuro, li ġa semmejna, li kienu jqisu ż-żagħżugħ Andrea, li bilkemm kellu tletin sena, bħala speċjalista tal-parti arkitettonika.</p>
<figure><caption>Waħda mill-ewwel xogħlijiet ta’ Palladio, Villa Godi</caption></figure>
<p>Minn barra, il-bini prinċipali ta' Villa Godi hu solidu, massiv u bil-forma ta’ dar tipika tal-kampanja Veneta tal-aħħar tas-seklu 15, b’żewġ torrijiet, qisu iżjed l-evoluzzjoni ta’ kastell antik fewdali milli l-prekursur tal-villa Palladjana: joħorġu l-karattri lokali u tradizzjonali, bħall-pożizzjoni asimetrika tat-twieqi fil-faċċata, il-portiku b’tliet ħnejjiet u l-bini ċentrali mdaħħal ’il ġewwa. L-esperjenza diretta tal-arkitett żagħżugħ kienet limitata għall-ambjent tal-Veneto u l-bini sħiħ jirrifletti it-taħriġ tiegħu li f'dak iż-żmien kien għadu limitat. L-istil tiegħu kien se jinbidel, u jinbidel ħafna, imma biss wara li kellu jara b’għajnejh stess l-arkitettura ta’ <ref target="https://mt.wikipedia.org/wiki/Ruma">Ruma</ref> antika. Madankollu, f’Villa Godi, bis-sempliċità tal-forom, biċ-caħda ta’ kull tiżjin estern, Palladio pprova fl-istess ħin, għalkemm timidament, jgħaqqad it-tradizzjoni lokali mat-tensjonijiet innovativi li kienu ħa jimmaturaw bil-ħbiberija ma’ Gian Giorgio Trissino, biex jiksbu struttura simetrika b’taqsim ċar tal-volumi.</p>
<p>Fl-1534, Andrea kien intagħżel mill-Konti Gian Giorgio Trissino bħala l-imgħallem biex immexxi l-bini ta’ Villa Cricoli. Trissino kien <ref target="https://mt.wikipedia.org/wiki/Poeta">poeta</ref>, filosfu, litterat u diplomatiku fis-servizz tal-Kurja Rumana. Kien umanista, espert ta<ref target="https://mt.wikipedia.org/wiki/L-Arti">l-arti</ref> militari, dilettant tal-arkitettura u awtur tax-xogħol epiku u poetiku <hi rend="italic">L’Italia liberata dai Goti</hi>. Kien hu li ta lil Andrea l-laqam <hi rend="italic">Palladio.</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Trissino daħħal lil Palladio fiċ-ċirku umanista ta’ Vicenza, l-Academia Olimpica, għarrfu bix-xogħlijiet ta’ <ref target="https://mt.wikipedia.org/wiki/Vitruvju">Vitruvju</ref> u ta’ Leone Battista Alberti, u għenu jipperfezzjona ruħu fl-arti liberali u fl-umaniżmu. Trissino u Palladio fl-1541 għamlu l-ewwel vjaġġ arkeoloġiku lejn Ruma biex jitgħallmu iżjed fuq l-arti <hi rend="italic">antika</hi> tal-bini.</p>
<p>Wara l-ewwel vjaġġ, reġa’ lura Vicenza, fejn waqt li kompla jaħdem, studja iżjed fil-fond lil Vitruvju. Mar lura Ruma bosta drabi fl-1545, fl-1547 u fl-1549. Barra Vitruvju, li kien jaqra bir-reqqa, Palladio kien jirreferi wkoll għal għadd ta’ awturi Latini oħra bħal <ref target="https://mt.wikipedia.org/wiki/Plinju">Plinju</ref>, <ref target="https://mt.wikipedia.org/wiki/Ġulju_Ċesri">Ġulju Ċesri</ref> u kittieba oħra iktar qrib ta’ żmienu bħal <ref target="https://mt.wikipedia.org/wiki/Leon_Baptiste_Alberti">Leon Baptiste Alberti</ref> jew <ref target="https://mt.wikipedia.org/wiki/Giorgio_Vasari">Vasari</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
<figure><caption>Bażilika ta’ San Giorgio Maggiore (Venezja)</caption></figure>
<p>Mill-1550, minkejja l-mewt ta’ Gian Giorgio Trissino, il-fama ta’ Palladio nfirxet sa Venezja fejn mexxa l-bini tal-Bażilika ta’ San Giorgio Maggiore.</p>
<p>Fl-1554, taħt Ġulju III, Palladio għamel l-aħħar vjaġġ lejn Ruma mar-"reverendissmu Daniele Barbaro, Patrijarka ta’ <ref target="https://mt.wikipedia.org/wiki/Aquileia">Aquileia</ref>"<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, li kkollabora miegħu fl-edizzjoni ta’ <hi rend="italic">De architectura</hi> ta’ Vitruvju, ippubblikata f’Venezja fl-1556. Fl-istess sena, Palladio ppubblika <hi rend="italic">L'Antichità di Roma</hi>.</p>
<p>Minkejja r-rappreżentazzjonijiet tat-tempji ta’ <ref target="https://mt.wikipedia.org/wiki/Nimes">Nimes</ref> fil-<hi rend="italic">Quattro libri dell'architettura</hi> jidher li Palladio qatt ma ħalla l-<ref target="https://mt.wikipedia.org/wiki/Italja">Italja</ref> fil-vjaġġi tiegħu. Seta’ għamel vjaġġ fil-<ref target="https://mt.wikipedia.org/wiki/Piemonte">Piemonte</ref>, fuq it-talba ta’ <ref target="https://mt.wikipedia.org/wiki/Emanuele_Filiberto_ta’_Savoja">Emanuele Filiberto ta’ Savoja</ref> fis-sajf tal-1566.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Jista’ jkun li kien matul dan il-vjaġġ li mar <ref target="https://mt.wikipedia.org/wiki/La_Turbie">La Turbie</ref> fi <ref target="https://mt.wikipedia.org/wiki/Franza">Franza</ref> u ra l-<ref target="https://mt.wikipedia.org/wiki/Monument">monument</ref> Ruman tagħha li ddeskriva fil-<hi rend="italic">Quattro libri</hi>.</p>
<p>It-talenti tiegħu kienu apprezzati ukoll f’<ref target="https://mt.wikipedia.org/wiki/Firenze">Firenze</ref> fejn fl-1566 daħħluh bħala membru tal-<ref target="https://mt.wikipedia.org/wiki/Accademia_dell'Arte_del_Disegno">Accademia dell'Arte del Disegno</ref>. Il-<hi rend="italic">Quattro libri dell'architettura</hi>, li kien ħadem fuqhom minn meta kien żagħżugħ, kienu ppubblikati f’Venezja fl-1570. Fihom wera l-parti l-kbira tax-xogħlijiet tiegħu bħala <ref target="https://mt.wikipedia.org/wiki/Inċiżur">inċiżjonijiet</ref> fl-<ref target="https://mt.wikipedia.org/wiki/Injam">injam</ref> maħdumin taħt id-direzzjoni tiegħu.</p>
<p>Fl-istess sena Palladio kien nominat għall-kariga prestiġjuża ta' <hi rend="italic">Proto della Serenissima</hi> (<ref target="https://mt.wikipedia.org/wiki/Arkitett">arkitett</ref> prinċipali tar-Repubblika ta’ Venezja), minflok Jacopo Sansovino li kien miet. Hemm bena l-Bażilika ta’ San Giorgio Maggiore u l-knisja tar-Redentur.</p>
<p>Andrea Palladio miet fl-1580 qabel ma lesta t-Teatru Olimpiku ta’ <ref target="https://mt.wikipedia.org/wiki/Vicenza">Vicenza</ref> li spiċċawh ibnu Silla u d-dixxiplu tiegħu Vincenzo Scamozzi.</p>
Xogħlijiet
<figure><caption> Villa Capra msejħa Villa Rotonda, ħdejn Vicenza</caption></figure>
Bini
<p>Ix-xogħlijiet arkitettoniċi ta’ Palladio huma kkonċentrati fil-Veneto, fejn wieħed għadu jista’ jarahom. Vicenza hemm it-Teatru Olimpiku, il-Palazz Muniċipali msejjaħ il-Bażilika Palladjana, il-Loggia del Capitanio, bosta palazzi u vilel, li fostom l-iżjed famuża hi Villa Rotonda. </p>
<p>Fil-bosta vilel mibnijin fil-Veneto, Palladio kien ispirat u oriġinali fl-użu ta’ elementi mill-arkitettura antika li sa llum għadhom jagħtu x-xogħol tiegħu dehra ta’ grazzja u ekwilbriju. Il-bini kien jinbena bil-brikks u miksi bl-istukko; il-ġebla kienet tintuża biss għad-dettalji.</p>
<figure><caption>Villa Badoer</caption></figure>
<p>Il-vilel Palladjani l-iżjed famużi huma:</p>
<list type="unordered"><item>Villa Godi,</item>
<item>Villa Badoer,</item>
<item>Villa Barbaro msejħa Villa Volpi, Maser,</item>
<item>Villa Foscari qrib Mira,</item>
<item>Villa Capra msejħa Villa Rotonda, qrib Vicenza,</item>
<item>Villa Serego, Santa Sofia.</item></list>
<p>Ix-xogħlijiet pubbliċi u r-residenzi urbani l-iżjed famużi huma:</p>
<list type="unordered"><item>Palazzo la Ragione, Vicenza,</item>
<item>Palazzo Chiericati, Vicenza,</item>
<item>Il-Kjostru ta’ San Giorgio Maggiore,</item></list>
<figure><caption>Villa Pisani, Bagnolo di Lonigo, mill-ktieb <hi rend="italic">I Quattro Libri dell'Architettura</hi>, edizzjoni tal-1570</caption></figure>
<list type="unordered"><item>Palazzo Valmarana,</item>
<item>Il-Bażilika ta’ San Giorgio Maggiore,</item>
<item>Il-Knisja tar-Redentur,</item>
<item>Loggia del Capitanio, li ma tlestietx,</item>
<item>It-Teatru Olimpiku ta’ Vicenza.</item></list>
<hi rend="italic">I Quattro Libri dell'Architettura</hi>
<p><hi rend="italic">I Quattro Libri dell'Architettura</hi> ma nistgħux nifirduhom mix-xogħol ta’ Palladio. Dan it-trattat tal-arkitettura u fl-istess ħin l-espressjoni tal-ħsieb teoriku u l-preżentazzjoni tal-bini li nbena minn Palladio jew kien disinjat minnu.</p>
L-influenza ta’ Palladio fuq l-arkitettura
<p>Palladio hu arkitett tar-<ref target="https://mt.wikipedia.org/wiki/Rinaxximent">Rinaxximent</ref> Taljan li jista’ jitqies bħala <ref target="https://mt.wikipedia.org/wiki/Umaniżmu">umanista</ref>. Palladio hu bniedem ta’ żmienu, mill-kitba tiegħu toħroġ teorija universalista, forsi influwenzata minn Vitruvju u Plinju. L-attenzjoni kontinwa li ta għall-proporzjon u s-simetrija bħalma jinstabu fin-natura tidher ċara f’xogħlu. Palladio qagħad attent ħafna biex japplika r-regoli tal-proporzjon għall-kompożizzjoni arkitettonika kostitwiti mill-Antiki u, ta’ minn jinnota, ir-regoli tal-proporzjon mużikali mnedija minn <ref target="https://mt.wikipedia.org/wiki/Pitagora">Pitagora</ref>. Palladio stess qalu dan fl-1567: "Il-proporzjonijiet tal-vuċi huma armonija għall-widnejn: dawk tal-qies huma armonija għall-għajnejn".</p>
<p>Is-suċċess tal-ħsieb ta’ Palladio hu marbut ukoll ma’ kontroversji kbar bħall-<hi rend="italic">Querelle des Anciens et des Modernes</hi> (Il-polemika bejn L-Antiki u l-Moderni) fi <ref target="https://mt.wikipedia.org/wiki/Franza">Franza</ref>. Palladio bħal Trissino kien kritiku tal-arti Gotika. Ix-xogħol teoriku tiegħu għandu bħala għan li joħloq metodu espliċitu biex l-arkitettura ma terġax taqa’ fid-diżordni antika.</p>
<p>L-ideat arkitettoniċi ta’ Palladio kellhom suċċess kbir l-<ref target="https://mt.wikipedia.org/wiki/Renju_Unit">Ingilterra</ref> fejn l-arkitett Inigo Jones kien promotur entużjasta ta’ dawn l-ideat. Ħaġa tal-għaġeb li fit-test storiku ta’ <hi rend="italic">Constitutions</hi> tal-mażun James Anderson ippublikat f’<ref target="https://mt.wikipedia.org/wiki/Londra">Londra</ref> fl-1723 hemm imsemmijin Palladio u bosta arkitetti oħra tar-Rinaxximent. L-arti ta’ Palladio daħlet Franza mill-Ingilterra lejliet ir-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref>: fil-fatt, kien l-arkitett Claude Nicolas Ledoux li skopra il-Palladjaniżmu l-Ingilterra u introduċieh ġo Franza.</p>
<p><ref target="https://mt.wikipedia.org/wiki/Thomas_Jefferson">Thomas Jefferson</ref>, it-tielet President tal-<ref target="https://mt.wikipedia.org/wiki/Stati_Uniti">Istati Uniti</ref>, interessa ruħhu ħafna fix-xogħol ta’ Palladio fil-vjaġġi tiegħu fl-Ewropa. Id-dar ta’ <ref target="https://mt.wikipedia.org/wiki/Monticello">Monticello</ref>, qrib <ref target="https://mt.wikipedia.org/wiki/Charlottesville">Charlottesville</ref> hi eżempju tal-influwenza tiegħu. Kontemporanju tal-President Jefferson qal li dan kien iħobb jgħid: “Palladio l-mulej tiegħi u l-<hi rend="italic">Erba’ Kotba tal-Arkitettura</hi> l-<ref target="https://mt.wikipedia.org/wiki/Bibbja">Bibbja</ref> tiegħi”.</p>
<p>Xi arkitetti iżjed kontemporanji huma wkoll influwenzati minn Palladio, fosthom Ricardo Bofill li ħadem fuq xi ħames mitt proġett f’xi ħamsin pajjiż, Aldo Rossi, Charles Moore u oħrajn.</p>
Pubblikazzjonijiet
<list type="unordered"><item>Madwar l-1554, Venezja u Ruma <hi rend="italic">L'Antichita di Roma</hi> kellu bosta edizzjonijiet (1557) - (1560)</item>
<item>Fl-1570, it-trattat <hi rend="italic">L-Erba’ Kotba tal-Arkitettura</hi> (<hi rend="italic">I Quattro Libri dell'Architettura</hi>)<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item>Fl-1556 ikkollabora fil-pubblikazzjoni minn Daniele Barbaro ta’ <hi rend="italic">De architectura</hi> ta’ Vitruvju li għalih għamel għadd kbir ta’ inċiżjonijiet juru l-arkitettura.</item></list>
Kronoloġija tax-xogħlijiet
<figure><caption>Statwa ta' Andrea Palladio, Vicenza</caption></figure>
<figure><caption>Villa Emo</caption></figure>
<figure><caption>Villa Foscari magħrufa bħala <hi rend="italic">La Malcontenta</hi></caption></figure>
<figure><caption>Palazzo del Capitanio, Vicenza</caption></figure>
<figure><caption>Pjanta ta' Palazzo Rotonda, Vicenza</caption></figure>
<figure><caption>Palazzo Chiericati, Vicenza, mill-ktieb <hi rend="italic">I Quattro Libri dell'Architettura</hi></caption></figure>
<p>Nota: Id-data tirriferixxi għall-bidu tal-ippjanar tax-xogħol u mhux neċessarjament għal meta sar ix-xogħol. Sors: CISA<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<list type="unordered"><item>1531: Portal tal-knisja ta’ Santa Maria dei Servi, Vicenza</item>
<item>1534: Villa Trissino, Cricoli, Vicenza (ma’ Gian Giorgio Trissino)</item>
<item>1537- 1542: <hi rend="bold">Villa Godi</hi> (għal Girolamo, Pietro e Marcantonio Godi), Lonedo di Lugo di Vicenza</item>
<item>1539 (bejn wieħed u ieħor): Villa Piovene, Lonedo di Lugo di Vicenza (Vicenza) <hi rend="italic">(attribwita)</hi></item>
<item>1540-1542 (bejn wieħed u ieħor): Palazzo Civena, Vicenza</item>
<item>1540 (bejn wieħed u ieħor)-1566 (bejn wieħed u ieħor): Palazzo Poiana, Vicenza <hi rend="italic">(attribwit)</hi></item>
<item>1542-1556 (bejn wieħed u ieħor): Palazzo Thiene, Vicenza (x’aktarx fuq proġett ta’ Giulio Romano)</item>
<item>1542: Villa Gazzotti (għal Taddeo Gazzotti), Bertesina, Vicenza</item>
<item>1542 (bejn wieħed u ieħor): Villa Caldogno (għal Losco Caldogno), Caldogno (Vicenza) <hi rend="italic">(attribwita)</hi></item>
<item>1542: Villa Pisani (għal Vettore, Marco e Daniele Pisani), Bagnolo di Lonigo (Vicenza)</item>
<item>1542: Villa Thiene (għal Marcantonio u Adriano Thiene), Quinto Vicentino (Vicenza) (x’aktarx modifika ta’ proġett ta’ Giulio Romano)</item>
<item>1543: Villa Saraceno (għal Biagio Saraceno) (Vicenza)</item>
<item>1544 (madwar)-1552: Palazzo Porto (għal Iseppo De' Porti), Vicenza</item>
<item>1546-1549: <hi rend="bold">Logge del Palazzo della Ragione</hi> (Basilica Palladiana), Vicenza (tlestew fl-1614 wara mewtu)</item>
<item>1546 (bejn wieħed u ieħor)-1563 (bejn wieħed u ieħor): Villa Pojana (għal Bonifacio Pojana), Pojana Maggiore (Vicenza)</item>
<item>1546 (bejn wieħed u ieħor): Villa Contarini, Piazzola sul Brenta (Padova) <hi rend="italic">(attribwita)</hi></item>
<item>1547: Villa Arnaldi (għal Vincenzo Arnaldi), Meledo di Sarego (Vicenza) (ma tkomplietx)</item>
<item>1548: Villa Angarano, Bassano del Grappa (VI) (bini ċentrali ppjanat mill-ġdid minn Baldassarre Longhena)</item>
<item>1550-1557: <hi rend="bold">Palazzo Chiericati</hi> (għal Girolamo Chiericati), Vicenza (tlesta fl-1680 (bejn wieħed u ieħor) wara mewtu)</item>
<item>1550: Villa Chiericati (għal Giovanni Chiericati), Vancimuglio di Grumolo delle Abbadesse (Vicenza) (tlestiet fl-1584 wara mewtu minn Domenico Groppino)</item>
<item>Villa Cornaro (għal Giorgio Cornaro), Piombino Dese (Padova)</item>
<item>1552 (bejn wieħed u ieħor): Villa Pisani (għal Francesco Pisani), Montagnana (Padova)</item>
<item>1554-1563: <hi rend="bold">Villa Badoer</hi> magħrufa bħala <hi rend="italic">La Badoera</hi> (għal Francesco Badoer), Fratta Polesine (Ruma)</item>
<item>1554: Villa Porto (għal Paolo Porto), Vivaro di Dueville (Vicenza) <hi rend="italic">(attribwita)</hi></item>
<item>1554: <hi rend="bold">Villa Barbaro</hi> (għal Daniele u Marcantonio Barbaro), Maser (Treviso)</item>
<item>1554?: Villa Zeno (għal Marco Zeno), Donegal di Cessalto (Treviso)</item>
<item>1555 (bejn wieħed u ieħor): Palazzo Dalla Torre, Verona (parti biss inbniet; parti nqerdet f’bumbardament fl-1945)</item>
<item>1556: Arco Bollani, <ref target="https://mt.wikipedia.org/wiki/Udine">Udine</ref></item>
<item>1556 (madwar): Palazzo Antonini, Udine (saru diversi tibdiliet wara)</item>
<item>1556: Barchessa di Villa Thiene, Cicogna di Villafranca Padovana (Padova)</item>
<item>1557: Villa Repeta, Campiglia dei Berici (Vicenza) (meqruda min-nar u mibnija mill-ġdid f’forma oħra)</item>
<item>1558: Faċċata tal-Bażilika ta’ San Pietro di Castello, Venezja (tlestiet wara mewtu)</item>
<item>1558: Villa Emo (għal Leonardo Emo), Fanzolo di Vedelago (<ref target="https://mt.wikipedia.org/wiki/Treviso">Treviso</ref>)</item>
<item>1558: Koppla tal-Katidral ta’ Vicenza, Vicenza (meqruda f’bumbardament fi<ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref> u mibnija mill-ġdid)</item>
<item>1559: <hi rend="bold">Villa Foscari</hi> magħrufa bħala <hi rend="italic">La Malcontenta</hi>, Malcontenta di Mira (Venezja)</item>
<item>1559: Casa Cogollo (għal Pietro Cogollo), magħrufa bħala <hi rend="italic">Casa del Palladio</hi>, Vicenza <hi rend="italic">(attribwita)</hi></item>
<item>1560-1563 (bejn wieħed u ieħor): kjostru tac-ċipressi u refettorju tal-monasteru ta’ <hi rend="bold">San Giorgio Maggiore</hi>, Venezja</item>
<item>1560: Kunvent tal-Karità, Venezja (tlestew biss il-kjostru u l-atriju, inqered fl-1630 min-nar)</item>
<item>1560: Palazzo Schio (għal Bernardo Schio), Vicenza</item>
<item>1563 (bejn wieħed u ieħor): Portal tal-ġenb tal-Katidral ta’ Vicenza</item>
<item>1563 (bejn wieħed u ieħor): <hi rend="bold">Villa Valmarana</hi>, Lisiera di Bolzano Vicentino (Vicenza)</item>
<item>1564: Faċċata tal-Knisja ta’ San Francesco della Vigna, Venezja</item>
<item>1564: Palazzo Pretorio, Cividale del Friuli (Udine) (proġett, attribwit)</item>
<item>1565: Knisja tal-monasteru ta’ <hi rend="bold">San Giorgio Maggiore</hi>, Venezja (tlestiet bejn l-1607 u l-1611 wara mewtu b’faċċata differenti)</item>
<item>1565: Teatru tal-injam fil-bitħa fil-kunvent tal-Karità, Venezja (meqrud fl-1570 min-nar)</item>
<item>1565: <hi rend="bold">Loggia del Capitanio</hi>, Vicenza</item>
<item>1565: Palazzo Valmarana (għal Isabella Nogarola Valmarana), Vicenza</item>
<item>1565: <hi rend="bold">Villa Serego</hi> (għal Marcantonio Serègo), Santa Sofia di Pedemonte (<ref target="https://mt.wikipedia.org/wiki/Verona">Verona</ref>)</item>
<item>1565 (bejn wieħed u ieħor): Villa Forni Cerato (għal Girolamo Forni), Montecchio Precalcino (Vicenza)</item>
<item>1566: <hi rend="bold">Villa Capra</hi> magħrufa bħala La Rotonda (għal Paolo Almerico), Vicenza (tlestiet fl-1585 wara mewtu minn Vincenzo Scamozzi)</item>
<item>1567 (bejn wieħed u ieħor): Barchesse di Villa Trissino, Meledo di Sarego (Vicenza)</item>
<item>1568: Ponte di Bassano, Bassano del Grappa (mibni mill-ġdid fl-1748 u wara t-Tieni Gwerra Dinjija)</item>
<item>1569-1575: Palazzo Barbaran da Porto (għal Montano Barbarano), Vicenza</item>
<item>1569: Ponte sul Tesina, Torri di Quartesolo (Vicenza) <hi rend="italic">(attribwit)</hi></item>
<item>1570: Villa Porto (għal Iseppo Porto), Molina di Malo (Vicenza)</item>
<item>1571: Palazzo Porto fi Pjazza Castello, Vicenza (tlesta parzjalment fl-1615 minn Vincenzo Scamozzi)</item>
<item>1572?: Palazzo Thiene Bonin Longare, Vicenza</item>
<item>1574-1577: xogħol fis-swali tal-Palazzo Ducale, Venezja</item>
<item>1574: studji għall-faċċata tal-Bażilika ta’ San Petronio, <ref target="https://mt.wikipedia.org/wiki/Bolonja">Bolonja</ref></item>
<item>1576 (madwar): Kappella Valmarana (għal Isabella Nogarola Valmarana) fil-Knisja ta’ Santa Corona, Vicenza</item>
<item>1577: <hi rend="bold">Knisja tar-Redentur</hi>, Venezja</item>
<item>1578: Knisja ta’ Santa Maria Nova, Vicenza (attribwita, proġett, tlestiet fl-1590 wara mewtu)</item>
<item>1579: Porta Gemona, San Daniele del Friuli (Udine)</item>
<item>1580: Knisja ta’ Santa Luċija, Venezja (disinji tal-intern; twaqqgħet)</item>
<item>1580: Tempietto di Villa Barbaro, Maser</item>
<item>1580: <hi rend="bold">Teatro Olimpico</hi>, Vicenza (tlesta wara mewtu minn ibnu Silla u d-dixxiplu tiegħu Vincenzo Scamozzi)</item></list>


Biblijografija
<list type="unordered"><item><hi rend="italic">I Quattro Libri dell’architettura</hi>, Andrea Palladio - Edizzjon Franchesci, Venezja 1570</item>
<item><ref target="http://www.cisapalladio.org/annali/pdf/a12_07_saggio_guillaume.pdf">Jean Guillaume, <hi rend="italic">Du Cerceau et Palladio. Fortune de la villa dans la France du XVI siècle</hi></ref> fl-Annali di architettura n° 12, Vicenza 2000</item>
<item><ref target="http://www.cisapalladio.org/annali/pdf/a12_08_saggio_mignot.pdf">Claude Mignot, <hi rend="italic">Palladio et l’architecture française du XVII siècle, une admiration critique</hi></ref> fl-Annali di architettura n° 12, Vicenza 2000</item>
<item><hi rend="italic">Parallèle de l'architecture moderne et de l'antique</hi> minn Roland Fréart de Chambray f'Edme Martin 1650 </item>
<item>"<hi rend="italic">Les quatre livres de l'architecture</hi>" - Edituri Arthaud, Pariġi 1980 - Daħla ta' François Herbert Stevens</item>
<item>"<hi rend="italic">L'architecture de Palladio</hi>" - Edituri Arthaud, Pariġi 1981 - Awtur: Pepi Merisio - Daħla ta' Wolftraud de Concini.</item></list>
Ħoloq esterni
<list type="unordered"><item><ref target="http://www.clio.fr/BIBLIOTHEQUE/andrea_palladio_architecte_humaniste.asp">Andrea Palladio, architecte humaniste par Lorenzo Pericolo, Maître de conférence à l'université Rennes II-Haute Bretagne</ref></item>
<item><ref target="http://www.cesr.univ-tours.fr/architectura/Traite/Auteur/Palladio.asp">Base ARCHITECTURA du Centre d'Études Supérieures de la Renaissance à Tours</ref></item>
<item><ref target="http://euro100.org/e107_plugins/content/content.php?content.204">Les plus grands Européens</ref></item>
<item><ref target="http://www.cisapalladio.org/">Centro Internazionale di Studi di Architettura Andrea Palladio (CISA)</ref></item></list>
</text></body></html>