<html><body><text id="wikipedia_mt_wikipedia_org__12775.html" ns="0" revid="269367" sourceurl="https://mt.wikipedia.org/wiki/Daphne_Caruana_Galizia" title="Daphne Caruana Galizia" type="wikipedia">Daphne Caruana Galizia
<p><hi rend="bold">Daphne Caruana Galizia</hi> (<ref target="https://mt.wikipedia.org/wiki/Tas-Sliema">Tas-Sliema</ref>, <ref target="https://mt.wikipedia.org/wiki/26_ta'_Awwissu">26 ta' Awwissu</ref> <ref target="https://mt.wikipedia.org/wiki/1964">1964</ref> – <ref target="https://mt.wikipedia.org/wiki/Bidnija">Bidnija</ref>, <ref target="https://mt.wikipedia.org/wiki/16_ta'_Ottubru">16 t'Ottubru</ref> <ref target="https://mt.wikipedia.org/wiki/2017">2017</ref>) kienet <ref target="https://mt.wikipedia.org/wiki/Ġurnalist">ġurnalista</ref>, opinjonista, u <ref target="https://mt.wikipedia.org/wiki/Blogg">blogger</ref> <ref target="https://mt.wikipedia.org/wiki/Malta">Maltija</ref>. Mill-2008 sa meta nqatlet, hija ffukat ħidmietha b’kummentarju frekwenti fuq il-blogg tagħha li fih sikwit kienet tistħarreġ u tiżvela bosta stejjer. Minħabba l-istil tagħha, kien qed tiffaċċja wkoll numru ta’ libelli fil-Qorti fuq diversi rapporti. Fl-2016, kienet l-unika Maltija f’lista tal-portal tal-aħbarijiet internazzjonali <hi rend="italic">Politico</hi> tal-aktar 28 persuna influwenti fl-Ewropa.</p>
Tfulija
<p>Bint Michael Alfred Vella u Rose Marie imwielda Mamo, Daphne studjat fl-Iskola tas-Sorijiet Dorotej fl-Imdina u fil-Kulleġġ San Alwiġi Birkirkara. </p>
Żgħożija
<p>Fl-1982, inżammet arrestata mill-Pulizija għal 48 siegħa wara li ħadet sehem fi protesta favur id-demokrazija. Fl-1985, iżżewġet lill-avukat Peter Caruana Galizia u kellha tliet ulied subien: Matthew, Andrew u Paul.</p>
Ġurnaliżmu
<p>Bdiet taħdem fil-mezzi tax-xandir fl-1987, u malajr stabbilixxiet lilha nnifisha bħala waħda fost l-aktar ġurnalisti kontroversjali ta' Malta bil-kolonna tagħha fis-<hi rend="italic">Sunday Times</hi>. </p>
<p>Caruana Galizia tkeċċiet mit-Times fl-1996 wara li l-gazzetta rrifjutat li tippubblika artiklu li kitbet fuq il-President Emeritus <ref target="https://mt.wikipedia.org/wiki/Guido_de_Marco">Guido de Marco</ref> u t-tifla tiegħu, <ref target="https://mt.wikipedia.org/wiki/Giannella_Demarco">Gianella Demarco</ref> (avukata). Dan l-artiklu mbagħad deher fuq the <hi rend="italic"><ref target="https://mt.wikipedia.org/wiki/The_Malta_Independent">Malta Independent</ref></hi>.</p>
<p>Fl-1992 kienet editur assoċjat ma’ The Malta Independent. Hija saret opinjonista regolari f’<hi rend="italic">The Malta Independent on Sunday</hi> u editur tar-rivista <hi rend="italic">Taste &amp; Flair</hi>.</p>
<p>Fl-2016, wara l-investigazzjoni li għamlet fuq il-Panama Papers, Daphne Caruana Galizia kienet l-unika Maltija li ntgħażlet mill-portal tal-aħbarijiet internazzjonali, POLITICO f’lista tal-aktar 28 persuna influwenti fl-Ewropa. Hija kienet ġiet imfissra bħala mara li waħidha tista’ titqies ‘wikileaks’ li taħdem favur it-trasparenza u kontra l-korruzzjoni.</p>
Kontroversjali
<p>Caruana Galizia mill-ewwel saret magħrufa għall-veduti liberali u ħorox tagħha dwar kwistjonijiet politiċi u soċjali. Il-kitba tagħha tvarja minn <hi rend="italic">gossip</hi> fuq persunaġġi pubbliċi Maltin sa analiżi kritiċi tar-realtà soċjo-politika Maltija. </p>
<p>Flimkien ma' <ref target="https://mt.wikipedia.org/wiki/Andrew_Borg-Cardona">Andrew Borg-Cardona</ref>, kienet waħda mill-kittieba li kkritikaw bl-aħrax lil-lemin estrem Malti, speċjalment dak assoċjat mal-fehmiet ta' <ref target="https://mt.wikipedia.org/wiki/Norman_Lowell">Norman Lowell</ref> dwar l-immigranti illegali.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-perspettiva femminista ta' Caruana Galizia kienet waħda kemmxejn aggressiva, li kient tħeġġeġ lin-nisa ma jivvittimizzawx irwieħhom. Meta impjegata Maltija rebħet l-ewwel każ ta' molestji sesswali ta' natura verbali fuq il-post tax-xogħol,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> – rebħa li kienet meqjusa bħala suċċess għall-mara Maltija – Daphne qalet li f'każijiet bħal dawn il-mara għandha tirreaġixxi u mhux iġġib ruħha b'mod, li skont kif tifhimha hi, hu "infantili".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Running Commentary
<p>Fl-2008, hija bdiet tikteb il-blogg popolari tagħha <hi rend="italic">Running Commentary</hi>.</p>
<p>Fi Frar tal-2010, il-Maġistrat <ref target="https://mt.wikipedia.org/wiki/Consuelo_Herrera">Consuelo Herrera</ref> ħassitha mmalafamata b'għadd ta' artikli li dehru fuq il-blogg tagħha u fittxitha għal libell.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Nhar it-8 ta' Marzu 2013, Caruana Galizia ġiet arrestata filgħaxija wara li kisret il-jum ta' riflessjoni ta' qabel l-<ref target="https://mt.wikipedia.org/wiki/Elezzjonijiet_ġenerali_ta'_Malta_2013">elezzjonijiet ġenerali</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Dan wara li kitbet artikli fuq il-blogg tagħha meqjusa bħala ta' natura politika.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Allegazzjoni Egrant
<p>Nhar l-20 ta' April 2017 Caruana Galizia kitbet fil-blogg tagħha li dokument f’safe fil-bank Pilatus juri li l-Egrant hi tas-Sinjura Michelle Muscat, mart il-Prim Ministru, u li kienu imtennija mill-<ref target="https://mt.wikipedia.org/wiki/Partit_Nazzjonalista">Partit Nazzjonalista</ref>, li fihom implikaw li l-Prim Ministru <ref target="https://mt.wikipedia.org/wiki/Joseph_Muscat">Joseph Muscat</ref> u s-Sinjura Muscat huma s-sidien tal-kumpanija Egrant li hija registrata fil-Panama. Għaxart ijiem wara din l-allegazzjoni, Muscat sejjeaħ <ref target="https://mt.wikipedia.org/wiki/Elezzjonijiet_Ġenerali_2017_(Malta)">elezzjoni</ref> bikrija. F'<ref target="https://mt.wikipedia.org/wiki/Inkjesta_Egrant">inkjesta</ref> maġisterjali li l-konklużjonijiet tagħha ħarġu wara l-assassinju ta' Caruana Galizia, instab li Muscat u l-familja tiegħu ma kinux sidien ta' din il-kumpanija.</p>
Assassinju
<p>Nhar it-Tnejn 16 ta’ Ottubru 2017, fit-3.00 p.m., Caruana Galizia rikbet il-karozza biex tmur tħallas xi pagamenti lill-kumpanija minn fejn kienet qed tikri l-karozza. Ftit wara li Caruana Galizia rikbet fil-karozza u bdiet issuq, ħarġet mill-isqaq li hemm mad-dar, daret fuq ix-xellug, u bdiet issuq fit-triq ewlenija tal-Bidnija u minn hemm niżlet in-niżla fid-direzzjoni lejn il-Mosta. </p>
<p>Kien f’dan il-mument li wara li saqet madwar 100 metru, il-karozza li fiha kienet Caruana Galizia splodiet. L-isplużjoni nstemgħet minn diversi partijiet. Tant kienet b’saħħitha li l-karozza spiċċat f’mitt biċċa li nfirxu fl-għelieqi li hemm qrib ir-residenza tagħha.</p>
<p>Wieħed mill-aħħar messaġġi li Caruana Galizia bagħtet lil waħda mill-ħbieb tagħha, Caroline Muscat, kien jgħid hekk: “Inħoss li ż-żmien hawn qed jiskadili. Hemm ħafna affarijiet li xtaqt nagħmel, imma li għadni ma għamiltx.”</p>
Reazzjonijiet għall-Assassinju
Joseph Muscat
<p>Fi stqarrija f’Kastilja madwar siegħa u nofs wara d-delitt, il-Prim Ministru <ref target="https://mt.wikipedia.org/wiki/Joseph_Muscat">Joseph Muscat</ref> qal li dak li seħħ hu inaċċettabbli fuq kull livell. Ikkundanna bla riżervi dan “l-attakk barbaru fuq il-persuna u l-liberta’ tal-espressjoni f’pajjiżna.”</p>
<p>Joseph Muscat qal li Caruana Galizia kienet kritika ħarxa tiegħu, kemm politikament kif ukoll personalment. “Madanakollu ma nista’ nuża qatt dan il-fatt biex jiġġustifika bl-ebda mod possibbli dan l-att barbaru li jmur kontra kull dinjita’ u kull ċivilta’.”</p>
<p>Il-Prim Ministru qal li ta struzzjonijiet lill-pulizija kif ukoll lis-servizzi kollha tas-sigurta’ fil-pajjiż biex jieħdu kull miżura biex il-ħati jew ħatja jitressqu quddiem il-ġustizzja. Ta struzzjonijiet biex tiġi mitluba assistenza minn korpi tas-sigurta’ minn pajjiżi oħra fl-investigazzjonijiet.</p>
<p>Muscat qal li kkomunika mal-Kap tal-Oppożizzjoni <ref target="https://mt.wikipedia.org/wiki/Adrian_Delia">Adrian Delia</ref> u qasam miegħu l-informazzjoni li għandu sa issa. Għaldaqstant, bi qbil bejn iż-żewġ naħat, id-diskors ta’ Adrian Delia b’replika għad-diskors tal-Budget kellu jiġi pospost u minflok se jsiru stqarrijiet miż-żewġ naħat tal-Kamra f’din li ġiet deskritta bħala “ġurnata sewda għall-liberta’ tal-espressjoni f’pajjiżna”.</p>
<p>Il-PM qal li hu l-Prim Ministru ta’ kulħadd u s-saħħa tad-demokrazija tagħna toħroġ f’mumenti bħal dan, fejn irridu nkunu lesti niddefendu l-prinċipji tagħna u d-drittijiet ta’ kull wieħed u waħda minna.</p>
<p>Hu appella għall-għaqda nazzjonali u mhux se jistrieħ sakemm issir ġustizzja għaliex il-pajjiż jistħoqqlu ġustizzja.</p>
<p>“Kulħadd għandu dritt jikteb u jgħid li jrid f’pajjiżna u min iħossu nġurjat, għandu d-dritt tal-protezzjoni tal-Qrati u ebda rimedju ieħor. Mhux se nistrieħ qabel nara li ssir ġustizzja f’dan il-każ. Għaliex pajjiżna jistħoqqlu ġustizzja,” temm il-Prim Ministru.</p>
Adrian Delia
<p>Il-Kap tal-Oppożizzjoni Adrian Delia qal li fil-pajjiż hawn responsabiltajiet legali u politiċi. Qal li Daphne Caruana Galizia ma kinitx persuna kwalunkwe iżda kellha impatt fuq is-soċjeta' Maltija. Dr. Delia qal li ilu ġimgħat sħaħ jgħid li mhux qed ngħixu f’pajjiż normali. Qal li dak li seħħ illum ma nistgħux narawh x’perspettiva li seħħet illum stess. Qal li l-istituzzjonijiet tal-pajjiż ilhom 4 snin u nofs jitmermru. Qal li dak li seħħ illum huwa konsegwenza ta’ ħafna deċiżjonijiet li seħħu matul dawn l-aħħar snin.</p>
<p>Dr. Delia sejjaħ il-qtil ta’ Daphne Caruana Galizia bħala qtil politiku li għalih trid tintrefa ir-responsabilita’ politika. Qal li din hija traġedja nazzjonali, assalt fuq id-demokrazija. Qal li sfortunatament qed nitgħallmu bl-iktar mod tan-niket u viljakk għax mietet persuna Maltija li kellha opinjoni u li riedet iġġib il-verita’ il-quddiem. Qal li l-pajjiż naqas meta l-korp tal-pulizija ma investigax, qal li nqassna meta l-Avukat Ġenerali ma nvestigax. Qal li dan sar minħabba deċizjonijiet zbaljati tal-Gvern. Huwa sejjaħ lill-Maltin biex iqumu illum qabel għada biex isemmghu leħinhom fejn il-Gvern irid jibqa’ sieket.</p>
<p>Fil-ġimgħat ta' qabel l-assassinju, Caruana Galizia kienet kritika ħarxa ta' Delia tant li Delia kien fetħilha ħames libelli. Wara l-assassinju, huwa irtira dawn il-libelli u għamel apoloġija lill-familja tagħha għall-kliem iebes li kien qal fil-konfront tagħha, apoloġija li ma ntlaqgħetx mill-familja. </p>
L-Arċisqof Charles J. Scicluna
<p>“It-telfa ta’ Daphne Caruana Galizia timliena bi swied il-qalb u bid-determinazzjoni li niddefendu d-demokrazija sal-aħħar”, sostna l-Arċisqof. Huwa insista li l-poplu jrid iqum u jiddefendi d-dinjità ta’ kull wiehed sabiex jiġi difiż l-valur tad-demokrazija ħalli bil-kliem issa ngħaddu għall-fatti.</p>
<p>Filwaqt li wera solidarjetà mal-qraba tal-vittma, l-Arċisqof Scicluna ħeġġeġ lill-ġurnalisti sabiex ma jibżgħu minn ħadd u jiddefendu l-verità.</p>
L-Istitut tal-Ġurnalisti Maltin
<p>L-Istitut tal-Ġurnalisti Maltin ikkundanna bil-qawwa kollha l-qtil tal-ġurnalista. Fi stqarrija spjegat li għall-komunità tal-ġurnalisti lokali dan hu każ xokkanti u li jolqot direttament id-dritt tal-liberta’ tal-espressjoni. Dan filwaqt li ġiet enfasizzata li ankè jekk mhux dejjem wieħed qabel ma’ dak li kitbet Caruana Galizia, bla dubju ta’ xejn, bħal kull ċittadin ieħor kellha dritt tesprimi ruħha u terfa’ r-responsabbilta’ għal dak li kitbet.</p>
<p>L-istitut tal-Ġurnalisti Maltin appella lill-Pulizija biex tagħmel dak kollu possibbli biex jinstabu l-ħatja ta’ dan id-delitt gravi biex jieħdu dak li ħaqqhom skont il-liġi. Dan hu jum ikrah għad-demokrazija fil-pajjiż li għandu jsib il-kundanna ta’ kulħadd.</p>
<p>L-IGM, appellat għal kull ġurnalist u ġurnalista sabiex ma jħallux din it-traġedja tkiddhom milli jkompli jaqdi d-dmir tiegħu lejn is-soċjeta’ u jkompli jirrapportaw bla biża’ jew favuri dak kollu li hu fl-interess pubbliku u ta’ interess għas-soċjeta’.</p>
Reazzjonijiet oħra
<p>L-MGRM, aditus Foundation, Integra Foundation, Iil-Critical Institute u l-Platform of Human Rights Organisation f’Malta esprimew il-kondoljanzi tagħhom lill-familja ta’ Caruana Galizia filwaqt li saħqu li dan il-qtil huwa attakk dirett fuq il-libertà tal-espressjoni. Huma wkoll ħeġġew lill-Gvern sabiex jiżgura li l-id wara dan l-attakk faħxi jinqabad sabiex issir ġustizzja.</p>
<p>Strickland Foundation iddeskrivew lil Caruana Galizia bħala ġurnalista li kienet twettaq xogħolha mingħajr biża’ jew favuri. Huma kkunsidraw dan il-qtil makabru bħala attakk faħxi u dirett fuq il-libertà tal-espressjoni u insistew li sseħħ azzjoni immeddjata u effetiva mill-istituzzjonijiet tal-pajjiż bil-għan li l-awturi ta’ din l-oxxenità jitressqu quddiem il-ġustizzja. Dan sabiex il-ġurnalisti Maltin iħossuhom siguri u liberi li jistgħu jwettqu xogħolhom mingħajr ma ħajjithom tkun fil-periklu.</p>
Investigazzjonijiet
<p>Fl-investigazzjoni tal-pulizija Maltija fuq il-qtil ta’ Caruana Galizia qed jieħdu sehem ukoll esperti Amerikani mill-FBI, oħrajn Olandizi u Taljani, u esperti tal-Europol. Dawn l-esperti barranin b’kompitenzi varji fl-investigazzjonijiet kriminali qed jassistu lill-Pulizija Maltija f’oqsma partikulari tal-investigazzjoni. </p>
X'ħareġ mill-Investigazzjoni
<p><hi rend="bold">It-Tlieta 15 ta’ Novembru 2016</hi></p>
<p>Jinxtraw iż-żewġ simcards Vodafone li permezz tagħhom ġiet attività l-Bomba li qatlet lil Daphne Caruana Galizia</p>
<p><hi rend="bold">It-Tlieta 10 ta’ Jannar 2017</hi></p>
<p>Iż-żewġ SIMCARDS jiġu attivati f’Ħaż-Żebbuġ.</p>
<p>Fil-ġimgħat u x-xhur ta’ wara kien hemm komunikazzjoni bejniethom biss u minima.</p>
<p><hi rend="bold">It-Tnejn 21 ta’ Awwissu 2017</hi></p>
<p>L-Imputtati allegatament jippruvaw is-SIMCARDS fl-inħawi tal-Bidnija.</p>
<p><hi rend="bold">Il-Ħadd 15 ta’ Ottubru 2017</hi></p>
<p><hi rend="bold">6:00pm:</hi> Iben il-vittma, Matthew Caruana Galizia, jipparkja l-karozza tal-vittma barra r-rixtellu tad-dar fil-Bidnija – dan kuntrarju għal dak li kienet tagħmel ommu Daphne li kienet idaħħalha l-ġewwa mir-rixtellu. Il-karozza ma ntużatx iżjed.</p>
<p><hi rend="bold">It-Tnejn 16 ta’ Ottubru 2017</hi></p>
<p><hi rend="bold">01:41am:</hi> Tiġi attivata l-bomba mal-karozza ta’ Daphne Caruana Galizia fil-Bidnija. Il-bomba allegatament tpoġġiet fuq  ġewwa tal-karozza eżattament taħt is-seat tal-istess karozza.</p>
<p><hi rend="bold">05:00am:</hi> Miguel Caruana, impjegat tal-GO, jagħmel tliet kwarti jistenna lil George Degiorgio biex imorru jistadu. Ċempel lil Degiorgio u ma weġbux, u wara rċieva SMS mingħandu li ma jistax imur. </p>
<p><hi rend="bold">06:14am:</hi> Fl-inħawi tal-Kurja tal-Furjana inxtegħel il-mobile Nokia li fih kien hemm is-SIM CARD li minnu ntbagħat l-SMS qattiel li eventwalment attiva l-bomba.</p>
<p><hi rend="bold">07:55am:</hi> Id-dgħajsa MAYA propjeta’ ta’ Alfred Degiorgio l-Fulu ħarġet mill-Port il-Kbir u ġibdet lejn in-nofsinhar ta’ Malta. Id-dgħajsa kienet misjuqa minn George Degorgio magħruf bħala iċ-Ċiniz.</p>
<p><hi rend="bold">08:58am:</hi> Meta allegatament George kien fuq il-baħar fl-inħawi ta’ Baħar iċ-Ċagħaq, jagħmel telefonata mill-mobile personali tiegħu lil Miguel Caruana biex jibgħatlu l-kreditu. Caruana barax in-numru u bagħtulu SMS. Għalkemm kien jidhirlu li George kien bil-kuntratt, ħaseb li forsi għandu bżonn għat-tfal. </p>
<p><hi rend="bold">09:30am:</hi> Resident fil-Bidnija jilmaħ il-karozza bajda suspettuża li kien ilu jara għall-aħħar 3 ġimgħat. Karozza żgħira u tal-kiri li dehret ukoll fin-12.30pm u allegatament nofs siegħa qabel id-delitt. Il-karozza ma baqgħetx tidher iżjed fl-inħawi wara d-delitt. Ġieli din il-karozza kienet tkun ipparkjata ħdejn il-barriera, fiż-żona jgħidulha <hi rend="italic">Ta’ Maċedonja.</hi> Mal-karozza kien hemm imwaħħla sticker bid-ditta tal-kumpanija tal-kiri. Mitlub mill-Prosekuzzjoni dwar id-dehra tal-persuna li kienet fil-karozza, ix-xhud qal li mill-karnaġġjon kien jidher Għarbi jew Libjan. Stqarr li barra l-karozza qatt ma rah u kien jidher ‘stiff’ fis-<hi rend="italic">seat</hi> tax-xufier.</p>
<p><hi rend="bold">2:00pm:</hi> Daphne Caruana Galizia tagħmel l-aħħar kuntatt permezz tal-mobile tagħha.</p>
<p><hi rend="bold">2:50pm:</hi> Id-dgħajsa MAYA tibda dieħla lura fil-Port il-Kbir.</p>
<p>Resident fil-Bidnija ħareġ jiċċekkja l-posta u ra karozza bajda mal-grada tiegħu, ipparkjata b'wiċċha lejn l-Imġarr. Dan stqarr li l-karozza, li kellha pjanċi tal-kiri, bl-ittri DQZ, kienet vojta. </p>
<p><hi rend="bold">2:55pm:</hi> Caruana Galizia toħroġ mid-dar, f’dan il-ħin issir telefonata bejn Alfred il-Fulu fil-Bidnija u George ċ-Ċiniż fil-Port il-Kbir. It-telefonata ddum ftit sekondi, fejn żewġ minuti wara saret oħra li damet iktar minn mitt sekonda.</p>
<p><hi rend="bold">2:58pm: SMS jgħaddi fil-module imqabbad mal-bomba u eventwalment tisplodi. F’din il-minuta is-SIM Card fil-bomba taqta' kull kuntatt minn mat-torri ċellulari.</hi></p>
<p><hi rend="bold">3:15pm:</hi> Id-dgħajsa misjuqa minn George Degorgio ċ-Ċiniż, tinqabad dieħla lura fil-Menqa fil-Marsa.</p>
<p><hi rend="bold">3:19pm:</hi> L-Ispettur tal-Pulizija Maltija Antoine Cilia jasal fuq il-post tad-delitt wara li fuq ir-<hi rend="italic">radio</hi> sema’ messaġġ li jgħid li raġel li kien fl-inħawi tal-Ġnien tal-Għarusa tal-Mosta, qal li kienet qed tidher karozza tisplodi. Wasslitlu ukoll informazzjoni li seta’ kien hemm persuna maqbuda fil-karozza. Kif wasal ra l-biċċiet tal-karozza mifruxa ma’ kullimkien, kif ukoll parti mill-ġisem, li wara rriżulta li kien ta’ Daphne Caruana Galizia. Ra wkoll argument bejn iben il-vittma, Matthew Caruana Galizia u Mario Vella, minħabba teħid ta’ ritratt. </p>
<p>Cilia ra l-ġisem bla ħajja ta' Caruana Galizia jserraħ fuq il-bieba tal-karozza fuq in-naħa tal-passiġġier. Ftit wara, waslu l-membri tal-Protezzjoni Ċivili li bdew jitfu n-nirien. L-Ispettur, meta kien għaddej, innota karozza bin-numru tal-pjanċi QQZ668. </p>
<p>Il-kuntistabbli Malcolm Cefai mid-Distrett tal-Mosta jgħid li kif waslu fuq il-post kien hemm Matthew Caruana Galizia, iben il-vittma. Matthew qalilhom, "My mum is in the car". Il-pulizija resqu lejn il-karozza imma ma setgħu jagħmlu xejn f'dak l-istadju, peress li n-nar kien kbir u ma setgħux jitfgħuh bil-<hi rend="italic">fire extinguisher.  </hi> "Ippruvajna nikkalmaw ftit lil Matthew". Ħin minnhom, kien hemm ċertu Mario Vella, u Matthew talbu biex jinterrogawh għax kien qed jieħu r-ritratti tal-karozza ta' ommu. Cefai qal li hu mar ikellem lil Mario u qallu biex jitlaq mill-post, talbu l-mowbajl. Jgħid ukoll li Mario ta l-mowbajl iPhone 7 lil Matthew, li tefgħu mal-art. </p>
<p><hi rend="bold">4.00pm:</hi> F'dan il-ħin jew qabel, Miguel Caruana ra lil George qrib it-Tinda tal-Patata fil-Marsa.</p>
<p><hi rend="bold">It-Tlieta 17 ta’ Ottubru 2017</hi></p>
<p>Jissoktaw l-Investigazzjonijiet b’rabta ma’ dan id-delitt u jibdew jaslu f’ Malta investigaturi barranin fosthom dawk Olandizi.</p>
<p><hi rend="bold">Il-Ġimgħa 20 ta’ Ottubru 2017</hi></p>
<p>Tinfetaħ ix-xena tar-reat – l-investigaturi barranin ġabru biżżejjed evidenza waqt li l-FBI tibda tipprova tgħaqqad il-biċċiet sabiex tistabbilixxi minn għamel il-bomba.</p>
<p><hi rend="bold">Is-Sibt 2 ta’ Diċembru 2017</hi></p>
<p>L-investigaturi jaslu għalll-aħwa Alfred u George Degorgio flimkien ma’ Vince Muscat. L-Ispetturi Keith Arnaud u Kurt Zahra jitolbu lill-Maġistrat Anthony Vella joħroġ mandat ta’ arrest.</p>
Arresti
<p><hi rend="bold">It-Tnejn 4 ta’ Diċembru 2017</hi></p>
<p><hi rend="bold">8:00pm</hi></p>
<p><hi rend="bold">Operazzjoni kbira fl-inħawi tal-Menqa fil-Marsa twassal biex jiġu arrestati t-tliet imputati flimkien ma’ seba’ oħra li jingħataw il-police bail wara 48 siegħa ta’ interrogazzjoni. Din l-operazzjoni kienet fost l-akbar li qatt saret f’Malta u li rat is-sehem tal-Pulizija u l-Forzi Armati.</hi></p>
<p><hi rend="bold">9:00pm</hi></p>
<p>Il-Prim Ministru Joseph Muscat jindirizza konferenza tal-aħbarijiet f'Kastilja li bi kliem meqjus jagħti dettalji dwar l-operazzjoni. 7 ġimgħat wara l-assassinju ta' Caruana Galizia, Muscat żvela li fl-għodwa tal-4 ta' Diċembru kienu ġew arrestati 8 persuni suspettati bil-qtil ta’ Caruana Galizia.  Jirriżulta li l-persuni arrestati huma kollha Maltin.</p>
<p>Il-Prim Ministru qal li dawn l-arresti saru waqt li kienet għaddejja operazzjoni li ilha għaddejja għal dawn l-aħħar ġimgħat.  Muscat qal li l-Pulizija għandha 48 siegħa ċans biex tinterroga lis-suspettati u tiddeċiedi jekk hux se jitressqu l-Qorti.</p>
<p>Meta kien qed iwieġeb il-mistoqsijiet tal-ġurnalisti, il-Prim Ministru qal li l-operazzjoni li kienet għaddejja dak il-ħin fil-Marsa kellha x’taqsam ma’ dak li kien għadu kif ħabbar.  Qal li minbarra fil-Marsa, l-arresti saru f’Ħaż-Żebbuġ, Buġibba u f’postijiet oħra, tant li l-operazzjoni kienet għadha mhix konkluża.</p>
<p>Muscat qal li wħud mill-persuni arrestati diġà dehru fil-Qorti f’każi oħrajn, oħrajn kienu magħrufa sew mal-Pulizija, u hemm persuni li mhux bilfors li għandhom każi li fil-passat xellfu difrejhom mal-ġustizzja.</p>
<p>Il-PM appella lill-mezzi tax-xandir biex jifhmu li l-informazzjoni li jista’ jagħti hija limitata għax irid jintlaħaq bilanċ bejn l-interess pubbliku u l-bżonn li tiġi rispettata l-innoċenza tal-presunti suspettati.  Qal li fis-sigħat li ġejjin kienu se jagħtu iktar tagħrif dwar dan il-każ.</p>
<p>Huwa rringrazzja l-ħidma li saret mill-investigaturi Maltin, fi sforz konġunt bejn il-Pulizija, il-Forzi Armati u s-Servizzi Sigrieti, flimkien mal-FBI, il-Europol, u uffiċjali Finlandiżi.</p>
<p>Il-PM tenna li qed iġedded l-impenn tal-istat biex il-presunti suspettati jitressqu quddiem il-ġustizzja.  Mistoqsi jekk ġewx infurmati l-familjari tas-Sinjura Caruana Galizia, Muscat wieġeb li huwa m’għandux kuntatt magħhom, iżda spjega kif kien il-Maġistrat inkwerenti li ffirma l-mandati biex isiru t-tfittxijiet meħtieġa f’din l-operazzjoni.</p>
Rikużi ta' Maġistrati
<p><hi rend="bold">It-Tlieta 5 ta’ Diċembru 2017</hi></p>
<p>L-Ispetturi li qed imexxu l-każ jinterrogaw lill-imputati li ma nisslux kelma waqt l-interogazzjoni</p>
<p><hi rend="bold">10.00 p.m.</hi> <hi rend="bold">Il-Pulizija tressaq lit-tliet imputati l-qorti u li tixlihom bil-qtil ta’ Daphne Caruana Galizia.</hi></p>
<p><hi rend="bold">Il-Ħamis 14 ta’ Diċembru 2017</hi></p>
<p><hi rend="bold">9:00am</hi>  L-akkużati jitressqu l-qorti quddiem il-Maġistrat Donatella Frendo Dimech.</p>
<p>Iżda jitfaċċa l-ewwel skoll minħabba li l-Maġistrat tiddikjara potenzjal ta’ konflitt ta’ interess għax meta kienet tifla kienet fl-istess klassi ta’ oħt il-vittma u dan l-aħħar taw il-kondoljanzi lil xulxin. Fi tmiem is-seduta, il-Maġistrat tirtira mis-smigħ tal-provi. Minflokha, il-każ jiġi assenjat lill-Maġistrat Charmaine Galea.</p>
<p><hi rend="bold">It-Tnejn 18 ta’ Diċembru 2017</hi></p>
<p><hi rend="bold">09:00am</hi>  L-akkużati jiġu quddiem il-Maġistrat Charmaine Galea, li wkoll tirrikuża mill-każ, għax kienet ikkritikata mill-istess vittma fil-blogg tagħha.</p>
Kumpilazzjoni tax-Xiehda
<p><hi rend="bold">It-Tlieta 19 ta’ Diċembru 2017</hi></p>
<p><hi rend="bold">10:30am</hi> <hi rend="bold">Il-każ jiġi assenjat lill-Maġistrat Claire Stafrace Zammit. Id-difiża titlob ir-rikuża, iżda l-Qorti tirrifjuta t-talba u jibdew ħerġin il-provi tal-prosekuzzjoni minn fomm l-Ispettur Keith Arnaud. F’awla ppakkjata bin-nies, it-tliet akkużati ma juru ebda emozzjoni.</hi></p>
<p>Il-Prosekuzzjoni f’dan il-każ qed titmexxa mill-Ispetturi Keith Arnaud u Kurt Zahra. </p>
<p>L-Avukat Martin Fenech qed jidher għal Vincent Muscat. </p>
<p>L-Avukati William Cuschieri u Martha Muscat qed jidhru għal Alfred Degiorgio.</p>
<p>L-Avukat Josette Sultana qed tidher għal George Degiorgio.</p>
<p>Għall-familja ta’ Caruana Galizia, parte civile, qed jidhru l-Avukati Jason Azzopardi u <ref target="https://mt.wikipedia.org/wiki/Therese_Comodini_Cachia">Therese Comodini Cachia</ref>.</p>
<p><hi rend="bold">L-Erbgħa 20 ta’ Diċembru 2017</hi></p>
<p><hi rend="bold">10:00am</hi>  Tkompli l-kumpilazzjoni fil-konfront tat-tliet akkużati. Jixhdu l-Ispetturi Keith Arnaud u Kurt Zahra flimkien mal-Assistent Direttur tal-Ħabs u r-raġel tal-vittma, Peter Caruana Galizia.</p>
<p><hi rend="bold">Il-Ħamis 21 ta’ Diċembru 2017</hi></p>
<p><hi rend="bold">10:00am</hi>  Il-Qorti tiddikjara li hemm biżżejjed provi biex it-tliet imputati jitpoġġew taħt att ta’ akkuża.</p>
<p><hi rend="bold">Il-Ħamis 1 ta' Frar 2018</hi></p>
<p>Jixhdu żewġ residenti mill-Bidnija, żewġ rappreżentanti tal-kumpanija tal-kiri tal-karozzi li kriet il-karozza lil Caruana Galizia, sprayer ta' garaxx f'Ħaż-Żebbuġ, Miguel Caruana ħabib tal-akkużati, l-Ispettur Antoine Cilia, u 5 uffiċjali oħra tal-pulizija.</p>
<p><hi rend="bold">L-Erbgħa 7 ta' Frar 2018</hi></p>
<p>Jixhdu sid il-kera tal-post fejn joqgħod l-akkużat Alfred Degiorgio, u panel beater mill-Imrieħel.</p>
<p><hi rend="bold">Il-Ħamis 15 ta' Frar 2018</hi></p>
<p>Jixhdu tliet pumpieri tat-tifi tan-nar, uffiċjal tas-CID, uffiċjal tal-isplussivi, Francis Sant resident il-Bidnija.</p>
<p><hi rend="bold">It-Tnejn 26 ta' Marzu 2018</hi></p>
<p>Jixhdu madwar 20 xhud fosthom tobba, infermiera, pulizija, membri tal-Protezzjoni Ċivili u tal-Armata li kellhom sehem fl-investigazzjonijiet li waslu għall-arrest ta’ tat-tliet akkużati. Xhieda li damet mat-tliet sigħat u nofs.</p>
<p>Il-Kuntistabbli Duncan Dimech qal li l-għada li nqatlet Caruana Galizia mar ifittex filmati mill-kameras tas-sigurtà fil-Bidnija u resident qallu li fit-tliet ġimgħat qabel id-delitt kien innota karozza bajda – x’aktarx tal-kiri – fil-parti ta’ fuq tal-Bidnija fejn il-ġnien l-Għarusa tal-Mosta. Il-Kuntistabbli qal li meta mar ifittex fiż-żona sab ċint imwaqqa’ u loqma ta’ sigarett li ġiet elevata għal iktar stħarriġ.</p>
<p>L-Ispettur Kevin Pulis qal li fl-4 ta’ Diċembru meta ġew arrestati t-tliet akkużati, flimkien ma membri tas-CID u l-forensika marru fl-appartament ta’ Alfred Degiorgio f’San Pawl il-Baħar u fil-preżenza ta’ Degiorgio stess u ta’ espert barrani saru tfittxijiet u ġew elevati tagħmir elettroniku u teknoloġiku u €4,800 fi flus kontanti li kienu moħbija wara gwarniċ.</p>
<p>Il-Kuntistabbli Oliver Borg xehed li hu kien mar jagħmel tfittxijiet f’Wied il-Għajn u Ħaż-Żabbar. Il-kuntistabbli qal li l-mandati għat-tfittxijiet saru fil-preżenza tal-espert tal-Europol li hu u sħabu bdew isejħu ‘Mr Israel’. </p>
<p>Xehed ukoll Mario Vella li joqgħod il-Bidnija li rrakkonta kif hu u Matthew Caruana Galizia għal ftit ma ġewx fl-idejn minħabba li Matthew ssuspetta fih li kien ħa xi ritratti tal-karozza sploduta bil-vittma. Xehed li l-Pulizija ċċekkja l-mobile tar-raġel u ma sab xejn, iżda Matthew baqa’ jinsisti li kien ħa r-ritratti u meta stiednu jara l-mobile hu stess, dan sabatulu fl-art. Vella qal li hu jifhem li ż-żagħżugħ kien f’dagħdija kbira u l-kwistjoni waqfet hemm.</p>
<p>Il-Kuntistabbli Jeffrey Gerada u Duncan Dimech xehdu li waqt it-tfittxija fl-imħażen magħrufa bħala ‘tal-patata’ fil-Marsa, George Degiorgio talabhom tazza ilma u kif il-Pulizija qabad tazza u kien se jtih l-ilma fiha, Degiorgio għamillu sinjal għal tazza oħra. Il-Kuntistabbli qalu li dan minkejja li huwa kien qal li ma kien jaf xejn dwar dik il-kamra.</p>
<p>Xehdu wkoll il-Konsulent Michael Spiteri u membri oħrajn mid-Dipartiment tal-Emerġenza f’Mater Dei li kif waslu fuq il-post raw karozza taqbad u xena makabra, b’persuna tiġi ċċertifikata mejta fuq il-post.</p>
<p><hi rend="bold">Il-Ħamis 12 ta’ April 2018</hi></p>
<p>Mix-xhieda ta’ esperti tal-Qorti ħareġ kif mil-laptop elevat mid-dar ta’ Caruana Galizia – l-uniċi dokumenti u informazzjoni fuq dan il-laptop imorru lura għas-sena 2015 u b’ hekk ma setgħetx tiġi elevata informazzjoni tal-aħħar sentejn. Rapport tal-informazzjoni elevata minn dan il-laptop flimkien ma’ memory card u żewġ kameras diġitali għaddew f’ idejn il-Qorti mill-espert nominat mill-inkjesta Alvin Cardona.</p>
<p>Intant l-avukati li qed jidhru <hi rend="italic">parte civile</hi> għall-familja talbu biex f’kull stadju tiġi protetta l-identità tas-sorsi li kellha Caruana Galizia.</p>
<p>Intant, espert ieħor tal-Qorti, din id-darba, Keith Cutajar preżenta wkoll il-filmati kollha tal-kameras tas-sigurtà elevati minn bnadi differenti lill-Qorti. Fost il-filmati preżentati lill-Qorti  hemm dawk elevati minn dar fil-Bidnija, minn Burmarrad Road, Valletta Cruise Port, Transport Malta mill-Portijiet fuq sitt kameras, 20 kamera mit-toroq u kif ukoll entitajiet oħra bħal Percius Car Hire – il-kamera li tagħti fuq il-kaxxa taċ-ċwievet, Mount St Joseph u Identity Malta b’ total ta’ bejn 60 u 70 kamera.</p>
<p>Fis-seduta, xehdu wkoll l-uffiċjali tal-Forzi Armati ta’ Malta li bejn l-4 u t-8 ta’ Diċembru għamlu tfittxija intensiva taħt il-baħar fl-inħawi tat-tinda tal-patata fil-Marsa – huma qalu kif b’ kollox minn taħt dan il-baħar ġew elevati mobile phones, batteriji u kif ukoll simcard holders – liema oġġetti għaddew f’ idejn il-Pulizija mit-taqsima forensika. Huma ddiskrivew ix-xena ta’ taħt il-baħar f’ dawk l-inħawi bħala waħda maħmuġa u mimlija ħama, tant li kienet diffiċli ferm għalihom sabiex jagħmlu dawn it-tfittxijiet.</p>
<p>Intant, fuq il-pedana tax-xhieda, l-Prosekuzzjoni, immexxija mill-Ispettur Keith Arnaud, ressqet ukoll għadd ta’ uffiċjali tal-Pulizija li kienu nvoluti f’ għadd tal operazzjonijiet nhar l-4 ta’ Diċembru. B’ mod partikolari fit-tfittxija li saret fid-dar ta’ George Degorgio ċ-Ċiniz u Vince Muscat il-Koħħu. Mix-xhieda ħareġ ukoll kif fit-tfittxijiet li saru dejjem kien hemm il-preżenza ta’ uffiċjali tal-Europol jassistu lill-Pulizija Maltija.</p>
<p><hi rend="bold">L-Erbgħa 18 ta' April 2018</hi></p>
<p>Isir l-aċċess fil-Bidnija bħala parti mill-Kumpilazzjoni tax-Xhieda. Il-prosekuzzjoni tat spjegazzjoni lill-Qorti dwar kif u minn fejn inġabret l-evidenza dwar il-każ mill-Bidnija. Fuq il-post kien hemm il-Maġistrat Claire Stafrace Zammit, it-tliet akkużati u l-avukati tagħhom, l-avukat tal-familja Caruana Galizia Jason Azzopardi, u numru ta’ pulizija armati.</p>
<p><hi rend="bold">Il-Ġimgħa 20 ta' April 2018</hi></p>
<p>Loqma ta’ sigarett li ġiet elevata minn taħt ċint taħt siġra fil-Bidnija nstab li kellha traċċi ġenetiċi jew aħjar id-DNA ta’ Alfred Degiorgio. Dan ġiet żvelata mill-espert forensiku Dr Marisa Cassar. Fil-bidu tas-seduta, Dr Cassar dehret dieħla fl-awla b’żewġ xkejjer kbar b’oġġetti li nġabru mill-Bidnija kif ukoll minn dawk li kienu l-imħażen tal-patata fil-Marsa. Fil-Qorti, l-esperta nnominata mill-Maġistat Anthony Vella xehdet kif fl-esebiti kien hemm profili ġenetiċi ta’ 12-il persuna li tqabblu ma’ tal-aħwa Alfred u George Degiorgio. Kien hawn li rriżulta li s-sigarett li nġabar minn taħt iċ-ċint fil-Bidnija kien ta’ Alfred Degiorgio.</p>
<p>Ħareġ ukoll li l-filmati li ttieħdu mill-bugħaddasa tal-Armati bejn l-4 u t-8 ta’ Diċembru li għadda b’camera GO PRO- u li kienu miżmuma kemm fil-kompjuter tal-armata kif ukoll f’SD CARD, intilfu minħabba ħsara. Dan il-fatt xehdu Matthew Sant fejn qal li hu ra b’għajnejh dawn il-filmati li ttieħdu fuq l-istess kompjuter iżda jidher li għal xi raġuni l-informazzjoni inqerdet. Spjega li saru diversi tentattivi sabiex l-informazzjoni tiġi salvata – fejn saħansitra kien hemm ukoll l-involviment tal-esperti tac-CyberCrime- iżda dan kien kollu ta’ xejn.</p>
<p>L-Ispettur John Spiteri li fit-tfittxija fl-appartament ta’ George Degiorgio f’San Pawl il-Baħar instab apparat elettroniku fosthom telefons ċellulari u  sim cards fost l-oħrajn.  Semma li fil-kamra tas-sodda matrimonjali ta’ Degiorgio instabu xi karti fosthom dokument bl-akkużi li jmorru lura għall-2008.</p>
<p><hi rend="bold">Il-Ħamis 26 ta' April 2018</hi></p>
<p>Xehed il-kriminologu Prof. Saviour Formosa, li kien innominat mill-Maġistrat Anthony Vella biex jagħmel analiżi taż-żona fejn fis-16 ta’ Ottubru li għadda seħħ id-delitt. Parti mill-istudju kien li analizza minn fejn jidhru ċertu postijiet ta’ interess, bil-Prof. Formosa jgħid li ħoloq mudell tridimensjonali (3D) taż-żona.</p>
<p>John Gera, li kien innominat mill-Qorti biex jieħu ħsieb is-sigurtà tal-post tal-inċident qal li huwa kien inkarigat biex jirrapporta xi ċaqliq tal-vettura tal-ġurnalista u biex tkun ippriservata l-evidenza.</p>
<p>Min-naħa tiegħu, l-Ispettur Antoine Cilia ppreżenta GPS data tat-tliet karozzi tal-Pulizija li waslu l-Bidnija dakinhar tal-inċident filwaqt li ppreżenta wkoll ritratti li ħadu l-Pulizija hekk kif waslu fuq il-post.</p>
<p>Xehed ukoll warrant officer tal-Explosive Ordinance Disposal (EOD) Alex Smith, li spjega kif fil-ġurnata tal-inċident evakwa ż-żona u ra jekk kienx hemm tagħmir ieħor splussiv fl-inħawi. Qal li kien involut ukoll fi tfittxija li saret f’garaxx fil-Mosta nhar is-6 ta’ Diċembru iżda ma sabu xejn suspettuż u li tela’ wkoll l-Olanda b’xi materjal biex jiġi analizzat.</p>
<p><hi rend="bold">It-Tlieta 22 ta' Mejju 2018</hi></p>
<p>Żewġ membri tal-FBI (Federal Bureau of Investigation), Richard Fennern u William Schute, xehdu kif il-messaġġ li ntbagħat mit-telefown ċellulari biex tieħu l-bomba kien #REL1 = ON. L-Aġenti Speċjali qalu kif intużaw żewġ linji differenti, li ma ntużaw qatt aktar minn wara li ntbagħat il-messaġġ. </p>
<p>Iż-żewġ aġenti ppreżentaw rapport dettaljat, li jispjega l-użu tat-telfowns ċellulari li kienu użati dakinhar. L-aġenti qalu li f'dak il-ħin tal-isplużjoni, kien hemm 53 telefonata ċellulari, madanakollu kien hemm numru wieħed biss li ntuża dak il-ħin u li dan ma reġax ntuża aktar. Il-messaġġ li ntbagħat biex splodiet il-bomba kien mibgħut fuq il-baħar. </p>
<p>Espert tal-Europol li kien qiegħed jixhed illum stqarr li mill-eżamijiet li saru rriżulta li l-bomba kienet ġewwa l-vettura, taħt is-sit tal-istess vittma. L-espert tenna kif l-evidenza fuq il-vettura eskludiet inċident jew użu ta' pitrolju, imma li dan it-tip ta' splussiv kien "high grade military explosive", li huwa stmat ta' bejn 300 gramma u 400 gramma.</p>
<p>Żied jgħid ukoll l-Europol waslet għall-konklużjoni li din il-bomba kienet intenzjonata u kapaċi tikkawża l-mewt jew uġigħ serju fuq dik li kienet qiegħda tuża l-vettura, u din kienet tiddependi fuq il-pożizzjoni tal-persuna. Il-fatt li din il bomba tpoġġiet taħt is-sit tas-sewwieq kienet tikkawża kważi mija fil-mija l-mewt tas-sewwieq. Passiġġieri fuq quddiem kellhom 50% li jmutu, kif ukoll fuq dawk bilqiegħda fuq wara.</p>
<p><hi rend="bold">Il-Ħamis 14 ta' Ġunju 2018</hi></p>
<p>Ix-xhud tal-lum kienet mara, Charlene Abela, li nzertat għaddejja bil-karozza lejn il-Bidnija u rat l-isplużjoni sseħħ quddiemha. Meta bdiet tirrakkonta dak li rat, ix-xhud infaqgħet tibki u qalet li tiftakar splużjoni u ftit wara l-affarijiet bdew itiru ma’ kullimkien. Spjegat kif kienet madwar 30 metru ‘l bogħod mill-karozza u meta rat l-isplużjoni daħlet f’<hi rend="italic">drive in.</hi> L-Ispettur Arnaud talabha tiddeskrivi l-isplużjoni u hi spjegat kif l-ewwel splużjoni seħħet fuq wara tal-karozza. Ftit wara l-karozza splodiet u baqgħet tinqaleb sakemm spiċċat fl-għalqa.</p>
<p><hi rend="bold">L-Erbgħa 4 ta' Lulju 2018</hi></p>
<p>Wieħed mill-erba’ esperti mill-Istitut Forensiku Olandiż, li kellu r-responsabbilità li joħroġ il-ġisem ta' Caruana Galizia mill-karozza, qal li l-ġisem tal-vittma tant kien maħruq li ma kienx possibbli li jagħmel testijiet fuqu dwar l-isplussiv li ntuża. Huwa kien fost diversi esperti li xehdu llum. </p>
<p>L-espert Olandiż ta deskrizzjoni ta’ x’sabu fuq ix-xena tad-delitt, kif instabet il-karozza, il-ġisem u affarijiet l-oħra li nstabu fuq il-post. Huwa qal li s-sieq il-leminija tal-vittma instabet fuq il-post u minn fuq is-sieq irnexxielhom jieħdu kampjuni tar-residwi tal-isplussiv.</p>
<p>L-espert ikkonferma li l-bomba kienet tpoġġiet fuq ġewwa tal-karozza, preċiżament taħt is-seat tax-xufier u li l-metall tal-karozza kien mgħawweġ minn ġewwa għal barra. Qal li l-post kollha ġie mfittex b’reqqa kbira mill-esperti.</p>
<p>Sadanittant, xehdu wkoll diversi esperti tal-Europol, li tkellmu fuq ix-xogħol individwali tagħhom u ġew ippreżentati diversi oġġetti fil-Qorti. Wieħed mix-xhieda tal-Europol spjega kif l-evidenza miġbura inqasmet fi tlieta: dik li ġiet eżaminata f’Malta, dik li ttieħdet fil-kwartieri tal-Europol u dik li ma kellha l-ebda importanza. L-evidenza li ttieħdet barra minn Malta inġiebet lura personalment taħt sigurtà massima.</p>
<p><hi rend="bold">3 ta' Settembru 2018</hi></p>
<p>Illum xehdu numru ta’ rappreżentanti tal-kumpaniji li jipprovdu servizzi ta’ telefonija, esperti mqabbda mill-Qorti, esperti barranin kif ukoll uffiċjali tal-Pulizija. L-espert tal-Qorti Keith Cutajar xehed dwar id-dgħajsa Maya filwaqt li ppreżenta għadd ta’ kopji ta’ evidenza ppreżentata mill-Europol aktar kmieni din is-sena. </p>
<p>Fil-Qorti ġew ippreżentati wkoll informazzjoni relatati mat-telefonati, SMS’s u data tal-akwati tal-Bidnija tas-16 ta’ Ottubru bejn is-2.30 p.m. u t-3.15 p.m. L-evidenza ġiet ippreżentata minn rappreżentanta tal-kumpanija Melita.</p>
<p>Warajha xehed rappreżentant tal-GO li ppreżenta wkoll informazzjoni kif mitluba mill-esperti u l-Prosekuzzjoni. Huwa wkoll ippreżenta data maqbuda mill-antenni tal-kumpanija fl-inħawi msemmija.</p>
<p>Sadanittant, iddaħħlu wkoll numru ta’ kaxxi bl-evidenza miġbura minn fuq ix-xena tar-reat. Dawn bdew jinfetħu waħda wara l-oħra, bil-proċess ħa kemmxejn fit-tul hekk kif beda jkun spjegat x’fiha kull kaxxa.</p>
<p><hi rend="bold">11 u 12 ta' Ottubru 2018</hi></p>
<p>Numru ta' esperti forensiċi komplew jixhdu dwar l-involviment tagħhom fil-ġbir ta' provi forensiċi mit-tinda tal-patata fejn ġew arrestati t-tliet akkużati, minn żewġ dgħajjes ta' tnejn mill-akkużati u mid-djar tagħhom. Huma xehdu kif elevaw, fost oħrajn, marki tas-swabi mill-imsemmija tinda u anke telefons ċellulari u għaddewhom lil esperti oħra għal aktar stħarriġ.</p>
<p>L-għada taw ix-xhieda tagħhom żewġ uffiċjali tal-forensika dwar it-tiftix li kienu għamlu f’appartament f’San Pawl il-Baħar, li s-sid tiegħu huwa George Debono, wieħed mit-tliet akkużati. Huma spjegaw kif mill-appartamenti kienu elevati diversi marki tas-swaba’ u kampjuni li kienu sottoposti għat-testijiet tad-DNA.</p>
<p>Fuq il-pedana tax-xhieda telgħu wkoll żewġ uffiċjali oħrajn li kieni appuntati f’Diċembru li għadda biex jagħmlu tiftix fl-uffiċini tal-GO fil-Marsa, f’vettura tat-tip Toyota Aygo, u proprjetà f’Ħaż-Żabbar.</p>
Talbiet għall-Ħelsien mill-Arrest Miċħuda
<p><hi rend="bold">It-Tlieta 17 ta' April</hi> <hi rend="bold">2018</hi></p>
<p>Il-Qorti tiddiskuti t-talba tal-ħelsien mill-arrest tat-tlett akkużati bil-qtil ta’ Caruana Galizia. Vince Muscat magħruf bħala l-Koħħu, u l-aħwa George u Alfred Degorgio magħrufa bħala ċ-Ċiniż u l-Fulu, permezz tal-avukati tagħhom fis-seduta li għaddiet talbu l-ħelsien mill-arrest. Wara s-smigħ tad-difiża u tal-prosekuzzjoni, il-Maġistrat issospendiet is-seduta u qalet li ser tkun qed tagħti d-digriet tagħha fil-jiem li ġejjin.</p>
<p><hi rend="bold">Il-Ħamis 19 ta' April 2018</hi></p>
<p>It-tliet suspettati ma jingħatawx il-ħelsien mill-arrest. Il-Qorti ma laqgħetx it-talba li saritilha mid-difiża jumejn qabel, bl-akkużati jibqgħu miżmuma fil-Faċilità Korrettiva ta’ Kordin. Il-Maġistrat Claire Stafrace Zammit waslet biex tieħu din id-deċiżjoni wara li kkunsidrat il-gravità tal-każ u r-riskju li l-akkużati jistgħu jaħarbu mill-pajjiż jew possibilment iwettqu reati oħra fost l-oħrajn. </p>
<p><hi rend="bold">L-Erbgħa 11 ta' Lulju 2018</hi></p>
<p>Il-Maġistrat Claire Stafrace Zammit terġa' tiċħad it-talba għall-ħelsien mill-arrest tat-tliet irġiel li jinsabu akkużati bil-qtil ta' Caruana Galizia. Stafrace Zammit reġgħet għamlet referenza għall-punti msemmija fid-digriet preċedenti (ta' April) u rrimarkat ukoll li l-kondotta tal-akkużati turi li dawn kienu ġew ikkundannati fuq diversi reati oħra.</p>
<p>Il-Maġistrat Stafrace Zammit irrimarkat kif il-vittma f’dan il-każ ma kinitx persuna ordinarja, iżda ġurnalista u għalhekk il-qtil tagħha kellu jitqies bħala attakk fuq il-libertà tal-espressjoni, pilastru f’soċjetà demokratika.</p>
<p>“Jidher ukoll li l-akkużati ma aġixxewx waħedhom u għalhekk jista’ jkun li hemm persuni oħra involuti fir-reat. L-għoti tal-ħelsien mill-arrest lill-akkużati jista’ jippreġudika l-arrest ta’ persuni oħra.”</p>
Il-Kwistjoni tal-Laptops
<p>Artiklu fuq is-sit <hi rend="italic">Times of Malta</hi> tat-23 ta' Mejju 2018 ħabbar li l-Maġistrat Aaron Bugeja ġie infurmat mill-Pulizija Ġermaniża li dawn għandhom fil-pussess tagħhom żewġ laptops u tliet <hi rend="italic">hard drives</hi> li kienet tuża Daphne Caruana Galizia qabel inqatlet. Il-Pulizija Ġermaniża infurmat lill-Maġistrat dwar dan l-iżvilupp hekk kif, is-sena li għaddiet, hu talabha l-għajnuna dwar l-inkjesta ta' Egrant.</p>
<p>Malli rċevew din it-talba, il-Pulizija Ġermaniża taw aċċess lil Bugeja għal <hi rend="italic">data</hi> mill-Panama Papers dwar it-tliet kumpaniji fil-Panama, li nfetħu minn Nexia BT. Issa Bugeja jista' formalment jitlob kopji tal-informazzjoni li tinsab fil-laptop ta' Caruana Galizia. </p>
<p>Il-Pulizija Ġermaniża qalet ukoll lill-ġurnal <hi rend="italic">Suddeutsche Zeitung</hi> li jista jagħti l-każ li issa awtoritajiet oħra Maltin jitolbu li anke huma jingħataw kopji ta' informazzjoni mill-<hi rend="italic">laptop</hi>, f'każijiet li mhumiex relatati mal-inkjesta Egrant. Minkejja dan ma qalux jekk hux se jaċċettaw dawn it-talbiet.</p>
<p>Ftit ġranet qabel, il-'Fulu,' wieħed mit-tliet akkużati tal-qtil ta' Caruana Galizia kien fetaħ Kawża Kostituzzjonali illi fiha akkuża lill-Kummissarju tal-Pulizija li mhux jagħmel biżżejjed biex tinġabar l-evidenza kollha. Qal ukoll li l-familja ta' Caruana Galizia qed titħalla tiddetta hi x'evidenza tinġabar waqt li saħaq illi l-laptop jista' jkun jinkludi evidenza sensittiva dwar terzi persuni involuti fil-qtil tal-ġurnalista.</p>
<p>Oħt Daphne Caruana Galizia, Corinne Vella, kienet qalet lill-Proġett Daphne li l-aħħar laptop li kienet qed tuża Caruana Galizia kien għand il-familja u għax ma għandhomx fiduċja fil-pulizija rrifjutaw li jgħadduh. Matthew Caruana Galizia kien qal ftit qabel li jippreferi jaħraq il-laptop milli jgħaddih lill-pulizija. Kien saħaq li l-Pulizija għandhom minflok jiġbru l-laptop tal-Prim Ministru Joseph Muscat</p>
Każ b'rabta mal-Kutrabandu ta' fuel mil-Libja?
<p>Il-ġurnalista Amerikana Ann Marlowe qalet fuq l-istazzjon Rainews 24 li l-materjal użat biex saret il-bomba li tpoġġiet taħt il-karozza ta’ Caruana Galizia, maħsub li kien Semtex, kien ġej mil-Libja, speċifikament mill-port ta’ Zwara. Dan ma kienx ikkonfermat mill-Pulizija Maltija. Marlowe kienet propju l-ewwel ġurnalista li fl-2015 tkellmet dwar it-trasport ta’ fjuwil b’kuntrabandu mil-Libja lejn l-Ewropa.</p>
<p>“Sirt naf mis-sorsi Libjani tiegħi li l-isplussiv Semtex, li qatel lil Daphne Caruana Galizia kien ġej mill-port ta’ Zwara, fejn hemm il-Kwartieri Ġenerali ta’ Fahmi Mousa Saleem Ben Khalifa, li huwa magħruf bħala r-re tal-kuntrabandu tal-fjuwil mil-Libja, u numru ta’ traffikanti tal-mafja li jaħdmu qrib kriminali Maltin u Taljani ,” qalet il-ġurnalista Amerikana.</p>
<p>Hija żiedet tgħid li l-materjal Semtex huwa bħal firma tat-terroriżmu Libjan u spjegat li dan l-isplussiv intuża f’każijiet simili fis-snin tmenin u disgħin, l-istess materjal użat f’lockerbie. Bil-midja Taljana qed torbot id-delitt ta’ Daphne Caruana Galizia mal-kuntrabandu tal-fjuwil.</p>
<p>Kuntrabandu li dwaru ġie arrestat l-ex plejer internazzjonali Malti, Darren Debono, fil-gżira ta’ Lampedusa.</p>
<p>Arrest li dwaru fuq Rai News 24, intqal mill-Kmandant tal-Pulizija tat-Tribunal Francesco Ruis, li Debono x’aktarx prova jaħrab lejn port sigur wara li l-awtoritajiet ġudizzjarji fi Sqallija ħarġu mandat ta’ arrest Ewropew fil-konfront tiegħu u ta’ Malti ieħor b’rabta ma’ traffikar ta’ fjuwil tal-kutrabandu mil-Libja. Madankollu ngħad li Debono kien kostrett jieqaf Lampedusa minħabba l-maltemp.</p>
<p>Ruis qal li lil Malti sabuh wara li segwew bis-satelliti tagħhom il-movimenti ta’ Debono li nstab f’lukanda. Żied jgħid li bħalissa għaddejja l-investigazzjoni biex jiġi stabbilit fejn kien sejjer qabel  kien kostrett jieqaf fuq din il-gżira. Il-Kmandant spjega li l-awtoritajiet ġudizzjarji mhux biss kienu qed isegwu l-passi tiegħu iżda anke ta’ dawk viċin tiegħu li setgħu kienu qed jassistuh.</p>
<p>Huwa sejjaħ lil Darren Debono bħala ċ-ċavetta ta’ din l-inkjesta  dwar it-trasport ta’ żejt ta’ kuntrabandu mil-Libja u li kien qed jinbiegħ fl-Ewropa.</p>
<p>Qed ikun irrappurtat li Debono kellu lil Fahmi Mousa Saleem Ben Khalifa bħala kuntatt ewlieni, l-istess persuna li viċin il-kwartieri tiegħu hemm il-port Zwara li l-ġurnalista Amerikana Ann Marlow qalet li kien il-punt tat-tluq tal-materjali Semitex li intuża fid-delitt ta’ Daphne Caruana Galizia.</p>
<p>L-operazzjoni magħrufa bħala Dirty Oil qed jintqal li kienet tinvolvi aktar minn tletin vjaġġ li matulhom ġew trasportati aktar minn tmenin miljun kilogramma ta’ żejt bil-kuntrabandu għall-valur ta’ tletin miljun ewro.</p>
Kaz b'rabta ma' Investigazzjoni fuq Ħasil ta' Flus f'bank fil-Latvja?
<p>F'Ġunju 2019, il-familja Caruana Galizia qalet li hemm ċans li hemm rabta bejn il-qtil tagħha u l-investigazzjoni li kienet qed tagħmel fuq il-bank ABLV fil-Latvja, li allegatament kien qed jipprovdi spazju għal network ta’ ħasil tal-flus għal persuni esposti politikament f’Malta u fl-Ażerbajġan.</p>
<p>Dan qalitu fi stqarrija wara li fit-30 ta’ Mejju 2019 ssottomettiet rapport dwar tranżazzjonijiet suspettużi, twil 31 paġna, lill-uffiċju għall-Prevenzjoni tal-ħasil ta’ flus li jinġiebu minn attività kriminali fil-Latvja. Ir-rapport isemmi membri tan-network tal-ħasil tal-flus li Daphne Caruana Galizia kienet qed tinvestiga u li hu maħsub li kellhom konnessjoni mal-qtil tagħha.</p>
<p>L-istqarrija tgħid li Caruana Galizia tħalliet tiddokumenta waħedha l-kriminalitajiet dwar Pilatus Bank u l-ħabi ta’ dawn il-kriminalitajiet mill-Gvern Malti. Il-familja spjegat kif Martins Bunkus, avukat mil-Latvja li wkoll ħadem sabiex ABVL Bank jiġi likwidat involuntarjament, spiċċa maqtul wara attakk ippjanat, seba’ xhur biss ‘il bogħod mill-qtil ta’ Caruana Galizia. Qalu li l-assassinju tiegħu wkoll għadu mhux solvut.</p>
<p>Il-familja sostniet li minħabba li żewġ persuni li bdew jippruvaw jikxfu l-fatti tal-każ spiċċaw maqtula ftit inqas minn sena ‘l bogħod minn xulxin, u fiż-żewġ każijiet il-mandanti għadhom mhux magħrufa, huwa ċar li l-Ewropa qed tesperjenza emerġenza kriminali u korrotta u hemm ċans kbir li jkomplu jinqatlu aktar persuni minħabba dan.</p>
<p>Il-familja tenniet li hija kommessa li tikseb ġustizzja sħiħa għal Caruana Galizia u l-investigazzjonijiet tagħha. Qalet li temmen li l-unika mod kif tista’ titwaqqaf il-kriminalità hija permezz tal-kontabbiltà u l-użu ta’ awtoritajiet ġudizzjarji.</p>
Il-Ġuri
<p>Nhar is-16 ta' Lulju 2919, l-Avukat Ġenerali ressaq formalment l-att ta' akkuża kontra Vince Muscat, George Degiorgio u Alfred Degiorgio, it-tliet irġiel li huma mixlija bil-qtil ta’ Daphne Caruana Galizia, wara li l-kumpilazzjoni tax-xhieda kontrihom ilha għaddejja sena u nofs, minn Diċembru 2017. Dan ifisser li nġabru biżżejjed provi biex it-tliet irġiel jgħaddu ġuri.</p>
17 Black
<p>Fl-2018, il-ġurnal Times of Malta żvela li l-kumpanija 17 Black f’Dubaj hija ta’ Yorgen Fenech, li kien id-Direttur tal-Power Station tal-Electrogas f’Malta. Fenech kien ukoll il-Kap Eżekuttiv tal-kumpanija Tumas Group.</p>
<p>The Daphne Project: “€1.3m f’17 Black – klijent prospettiv ta’ Mizzi u Schembri”. It-Times of Malta f’ħidma konġunta mal-aġenzija tal-aħbarijiet Reuters, kisbet din l-informazzjoni minn imejl li identifikat lil 17 Black bħala wieħed mis-sorsi ta’ qligħ għall-kumpaniji sigrieti fil-Panama Hearnville u Tillgate, li kienu tal-Ministru Konrad Mizzi u taċ-Chief of Staff tal-Prim Ministru Keith Schembri rispettivament. Mizzi u Schembri ċaħdu din l-allegazzjoni.</p>
<p>F'Novembru 2019, iċ-Chief of Staff tal-Prim Ministru Keith Schembri rtira l-libell dwar 17 Black wara seduta mqanqla fil-Qorti tal-Maġistrati dalgħodu. Schembri kien mistenni jixhed dwar il-kumpanija bbażata f’Dubaj, bħala parti minn libell li fetaħ lil Simon Busuttil, l-eks Kap tal-Oppożizzjoni u l-Partit Nazzjonalista, fuq allegat tixħim fl-2016.</p>
Arresti Importanti
<p>Nhar id-19 ta' Novembru 2019, il-Prim Ministru Joseph Muscat iffirma ittra fejn irrakkommanda lill-President sabiex jagħti l-maħfra presidenzjali lil ċertu Melvin Theuma li serva bħala s-sensar għall-assassinju ta' Caruana Galizia. Dan hekk kif hu deher li kien lest li jagħti l-isem tal-mandant tal-assassinju tal-ġurnalista.</p>
<p>L-għada, nhar l-20 ta' Novembru 2019, Yorgen Fenech, negozjant ewlieni f'Malta tat-Tumas Group, is-sid tal-kumpanija 17 Black u d-Direttur tal-kumpanija Electrogas ġie arrestat b’rabta mal-assassinju ta' Caruana Galizia. Dan wara li skont rapporti pprova jaħrab minn Malta bil-jott tiegħu kmieni filgħodu. Il-jott ta’ Fenech, ġie interċettat mill-Forzi Armati ta’ Malta għall-ħabta tal-5.30am fil-marina ta’ Portomaso.</p>
<p>Isem Yorgen Fenech issemma’ fil-konverżazzjonijiet li kellhom il-Pulizija ma' Melvin Theuma is-suspettat sensar tal-assassinju ta' Caruana Galizia.</p>
Ix-xhieda ta' Melvin Theuma
<p>Nhar l-4 ta' Diċembru 2019, Melvin Theuma, ta l-evidenza tiegħu fil-qorti. Theuma ngħata l-maħfra presidenzjali mill-Prim Ministru Joseph Muscat wara rakkomandazzjoni mill-Avukat Ġenerali u l-Kummissarju tal-Pulizija biex jikxef dak kollu li jaf dwar il-qtil ta’ Daphne Caruana Galizia. Huwa beda jagħti x-xhieda tiegħu quddiem il-Maġistrat Claire Stafrace Zammit. Huwa ħalef li jgħid il-verità.</p>
<p>Huwa kien qiegħed jixhed fil-kumpilazzjoni tax-xhieda tal-eżekuturi fil-qtil ta’ Caruana Galizia, Alfred u George Degiorgio u Vincent Muscat, li kienu preżenti f’awla sebgħa fl-ewwel bank quddiem il-maġistrat.</p>
<p>Fil-bidu tas-seduta l-Kap tal-Iskwadra tal-Omicidji l-ispettur Keith Arnaud informa lill-Maġistrat li x-xhud li se jitla’ ma jistgħux jittieħdu passi kontrih minħabba li ġimgħa ilu huwa ngħata l-maħfra presidenzjali, wara Ii ta biżżejjed evidenza fil-każ ta’ qtil ta’ Caruana Galizia u tliet każijiet oħra fosthom relatati ma’ ħasil ta’ flus.</p>
<p>L-ispettur Arnaud qal lill-Maġistrat li f’każ li Theuma ma jgħidx il-verità, il-maħfra presidenzjal taqa’ u jittieħdu passi fil-konfront tiegħu.</p>
<p>Melvin Theuma identifika lit-tlett eżekuturi b’isimhom u bil-laqam tagħhom. Qal li sar jaf l-ewwel lil Alfred imbagħad sar jaf lil ħuh George u imbagħad sar jaf lil Vince.</p>
<p>Qal li sar jafu għax kien hemm wieħed Darren Debono u kellmu Alfred biex krielhom flat.</p>
<p>Qal li huwa kien ħabib ma’ Yorgen Fenech u kien isiefer miegħu, Franza u Fenech kien iħallaslu kollox. Qal li sar jaf lil Yorgen wara li kien jaf lil zijuh Ray Fenech.</p>
<p>Qal li ħames snin ilu Yorgen Fenech tah permess biex ikun jista jibda jaħdem bit-taxi tiegħu minn ħdejn il-Hilton.</p>
<p>Theuma xehed li f’Mejju tal-2017, Yorgen Fenech cempillu biex jiltaqgħu barra r-ristorant Blue Elephant.</p>
<p>Hemmhek qallu biex ikellem lil George Degiorgio, iċ-Ċiniz biex joqtol lil Caruana Galizia għax kienet se toħroġ informazzjoni dwar zijuh Ray Fenech.</p>
<p>L-għada Melvin Theuma ltaqa’ maċ-Ċiniż u ħuh il-Fulu fit-tinda tal-patata l-Marsa u spjegalu li hemm persuna li tħallas tajjeb li ried joqtol lil Caruana Galizia.</p>
<p>Jumejn wara iltaqa’ ma’ Alfred fil-ħanut tal-Busy Bee. Alfred qallu li tkellem ma’ sħabu u qablu li joqtluha u jitħallsu €150,000, u depożitu ta’ €30,000.</p>
<p>Theuma qal li mal-eżekuturi qatt ma semma li Yorgen Fenech ried joqtolha.</p>
<p>Jumejn wara, Yorgen Fenech ċempillu u qallu  li se jċempillu Sandro Craus biex jiltaqa’ ma’ Keith Schembri f’Kastilja. Schembri dawru ma’ Kastilja u ħadu ritratt flimkien. Hemmhekk huwa ltaqa’ wkoll ma’ Sandro Craus li qallu li tawh job mal-Gvern.</p>
<p>Qal li hu kien jaf lil Keith Schembri għax kien rah darb’oħra qabel, f’ikla li organizza Yorgen fil-farmhouse tiegħu f’Ħaż-Żebbuġ.</p>
<p>Qal li ltaqa’ ma’ Schembri darbtejn, darba fl-ikla u darba meta ltaqa’ miegħu Kastilja.</p>
<p>Melvin Theuma qal li mar f’ministeru fejn bagħtu Schembri, fejn tkellem ma’ wieħed Toni Sammut. Minn hemm ’il quddiem huwa beda jirċievi ċekk mingħajr ma jmur għax-xogħol.</p>
<p>Theuma qal li meta tħabbret l-elezzjoni ġenerali Yorgen Fenech qallu biex iwaqqaf kollox. Huwa informa lil Alfred biex iwaqqaf kollox u ma joqtlux lil Caruana Galizia.</p>
<p>Qal li fil-kampanja elettorali lagħab għal ħafna drabi, b’total ta’ 150,000 flus lil Yorgen Fenech. Fenech beda jilgħab li l-Parit Laburista se jitla’ fil-Gvern.</p>
<p>Il-Ħadd meta l-Partit Laburista rebaħ l-elezzjoni waranofsinhar Yorgen Fenech cempillu u qallu biex imexxi u joqtol lil Caruana Galizia.</p>
<p>Iżda Melvin Theuma ma bediex jemmen lil Fenech għax beda jħossu li kien xurban</p>
<p>Ġimagħtejn wara l-elezzjoni ġenerali, Theuma mar iwassal lil Fenech l-airport u qabel ma telaq Yorgen Fenech ħareġ pakkett bil-flus u qallu biex jagtihom lil dawk biex imexxu u joqtlu lil Caruana Galizia. Fl-envelop kien hemm 150,000 ewro.</p>
<p>Huwa ltaqa’ ma’ Alfred ftit wara u tah €30,000.</p>
<p>Minn dakinhar ’l hawn, Yorgen beda jċempillu waħda f’waħda  lil Melvin Theuma u kien jgħidlu “mur għaġġel oqtolha għax se toħroġli l-informazzjoni”.</p>
<p>Qal li Fenech beda jagħmillu pressjoni kbira biex joqtluha imma Alfred Degiorgio ried il-ħin tiegħu.</p>
<p>Yorgen Fenech qallu biex il-bomba jagħmluha sew biex Daphne tmut u ma jiġriliex bħal Romeo Bone, li kien vittma ta’ karozza bomba.</p>
<p>Alfred Degiorgio kien qal lil Melvin “Qed tkiddna dik, imma mietu daqstant bullies ma tmutx din.”</p>
<p>Melvin informa b’dan lil Fenech. B’Fenech tah informazzjoni fejn tkun Caruana Galizia. Hawnhekk issemma’ ristorant in-Naxxar u r-Rabat.</p>
<p>Melvin Theuma qal li darba minnhom Alfred kien tah mobile.</p>
<p>Darba minnhom ukoll Alfred kien ħadu bil-karozza ta’ Vince Muscat il-Bidnija, biex juruh li qegħdin jagħmlulu x-xogħol.</p>
<p>Qal li darba minnhom Alfred kien ċempillu u qallhom li kellu kollox lest biex jitfgħu l-bomba imma sabu road block u kellhom imorru lura.</p>
<p>Theuma qal li hu ma kienx jaf meta se tinqatel Daphne Caruana Galizia. Imma Yorgen Fenech kien qiegħed iċempillu waħda f’waħda biex jgħaġġlu għax jekk toħroġlu l-informazzjoni għal xejn.</p>
<p>Melvin Theuma qal li fis-sittax ta’ Ottubru, waranofsinhar mar id-dar u xi tlieta xegħel it-television u sab li Daphne mietet. Qal li beda jibża’ li se jinqabad u l-għada mar ikellem lil Yorgen. Beda jgħidlu li qed jibża’ għax ġejjin tal-FBI. Imma Yorgen beda jgħidlu li m’għandux għalfejn għax l-istess se jaħdmu l-pulizija.</p>
<p>Mistoqsi mill-ispettur Arnaud jekk kienx hemm persuna oħra li kellmitu biex joqtol lil Caruana Galizia, Melvin Theuma qal li le. Qal li Yorgen fenech biss kellmu biex joqtolha.</p>
<p>Ġimagħtejn wara li mietet, ċempillu Yorgen u qallu biex jiltaqgħu qrib tar-razzett tiegħu f’Ħaż-Żebbug.</p>
<p>Yorgen qallu li hemmhekk għandna l-inkwiet għax ġabu messaġġ. Huwa informa lil Alfred.</p>
<p>Darba minnhom Yorgen, hu u jipparkja qallu li dawk għandhom il-problemi. Yorgen qal lil Theuma li fil-ħamsa ta’ Diċembru se jagħmlu raid kbir u se jarrestawhom.</p>
<p>Fenech tah din l-informazzjoni l-Ħamis qabel il-5 ta’ Diċembru. B’Theuma informa lil Alfred Degiorgio.</p>
<p>Melvin Theuma qal li mill-mument li ġew arrestati, hu minn flusu beda jagħti €300 lill-eżekuturi, mija kull wiehed. Il-flus bdew jingħaddu lill-qraba tagħhom u jagħtuhomlhom meta jmorru l-ħabs.</p>
<p>Wara l-qtil Melvin Theuma qal li kien imbeżża’ u beda jixrob u jieħu l-pilloli.</p>
<p>Qal li Yorgen Fenech beda jarah ħazin u beda jibża’ li se jikxef.</p>
<p>Fil-fatt, Fenech tah €5,000 biex imur btala londra mal-familja.</p>
<p>Theuma qal li anki hu beda jibża’ għax beda jibża’ li Fenech seta’ jeħles minnu. Qal li ladarba ħeles minn Caruana Galizia għax kieent se toħroġ l-informazzjoni.</p>
<p>Darba minnhom f’ħanut fil-Ħamrun, kien hemm wieħed Mario Degiorgio u qal lil Theuma li dawk għandhom bżonn €30,000 ħabba l-avukat. Qal li hawn mar għand Yorgen u qallu li kien qiegħed jistennieha.</p>
<p>Theuma xehed li wara li għadda ftit żmien, talbuh €30,000 oħra.</p>
<p>B’Fenech qallu li dawn jidher li kienu se jeħduha drawwa u tah €25,000 u l-€5,000 l-oħra ħariġhom hu.</p>
<p>Qal li Mario Degiorgio, li jiġi ħu l-aħwa Degiorgio, baqa’ jitolbu l-flus għall-avukati u esperti barra minn Malta. Qal li baqa’ jagħti flus ukoll lil mara ta’ Vince Muscat. Qal li hawnhekk Yorgen Fenech beda jgerger. Theuma qal li lil Mario xtarlu kelb jiswa €5,000.</p>
<p>Melvin Theuma qal li dan l-aħħar Yorgen Fenech kien qiegħed issegwi programm tad-droga fi sptar f’Londra u fl-Iskozja sabiex jegħleb il-vizzju tad-droga kokaina.</p>
<p>Mill-mument li ġew arrestati sentejn ilu, Melvin Theuma qal li Mario Degiorgio, ħu l-aħaw Degiorgio, beda l-ħin kollu jitolbu l-flus.</p>
<p>Theuma qal li riċenti Fenech tah €20,000 tal-flus li ħareġ minn butu waqt li Fenech kien qiegħed isegwi programm tad-droga.</p>
<p>Melvin Theuma qal li hu ma ħax ċenteżmu sabiex tinqatel Caruana Galizia, iżda ħareġ ħafna flus.</p>
<p>Viżibbilment imbikkem qal li wara li ġara dan kollu, ħajtu kienet spiċċat. Saħansitra pprova jitla’ fuq il-bejt biex jaqbeż.</p>
<p>Melvin Theuma riċenti qal li Fenech qallu li l-Koħħu qed jikxef kollox u semma’ lil Theuma.</p>
<p>Wara li Fenech kien qallu li Vince Muscat se jikxef, Theuma qal li beda jirrekordja lil Fenech. Huwa rrekordja konverżazjonijiet li kellu ma’ Fenech fosthom konverżazzjonijiet li kellhom fl-uffiċċju Level 21 Portomaso.</p>
<p>Melvin qal li darba minnhom lil Yorgen tah recording f’pendrive, li fiha kien hemm ritratt ma’ Keith Schemrbi u ittra.</p>
<p>F’din l-ittra kiteb li hu l-middleman u li Yorgen u Keith se jeliminah. Qal li daħħal lil Keith fl-istorja għax Yorgen dejjem kien isemmi kemm huma ħbieb u għax kien kellmu xi ħadd li kien jaħdem miegħu. Sostna li huwa ltaqa’ biss ma’ Schembri darbtejn.</p>
Ħajja Personali
<p>Daphne Caruana Galizia kienet miżżewġa lil Peter u kellha tliet ulied. Studjat l-arkeoloġija fl-<ref target="https://mt.wikipedia.org/wiki/Università_ta'_Malta">Università ta' Malta</ref> u ggradwat fl-1997. Kienet tiddeskrivi ruħha bħala ġardinara akkanita u li tħobb il-qari aktar minn kull ħaġa oħra.</p>
Ktieb
<p>Id-dar tal-pubblikazzjonijiet Ingliża The Pertinent Press ħarġet il-ktieb <ref target="https://www.thepertinentpress.co.uk/invicta.html%7C"><hi rend="italic">Invicta: The Life and Work of Daphne Caruana Galizia</hi></ref> fl-2017.</p>


Ħoloq esterni
<list type="unordered"><item><ref target="http://daphnecaruanagalizia.com/">Blogg uffiċjali ta' Daphne Caruana Galizia</ref></item>
<item><ref target="https://web.archive.org/web/20170210132920/http://www.newsbook.com.mt/artikli/2017/2/8/il-qorti-tissekwestra-EU46-000-lil-daphne-caruana-galizia.56425/">Aġġornata (2): Chris Cardona jitlob il-Qorti tiffriża €47,000 ta' Daphne Caruana Galizia</ref></item>
<item><ref target="https://web.archive.org/web/20170210132620/http://www.newsbook.com.mt/artikli/2017/2/9/gvern-nazzjonalista-jnehhi-kull-sarima-minn-fuq-il-liberta-tal-espressjoni-simon-busuttil.56476/">"Gvern Nazzjonalista jneħħi kull sarima minn fuq il-libertà tal-espressjoni" - Simon Busuttil</ref></item>
<item><ref target="https://web.archive.org/web/20170210132018/http://www.newsbook.com.mt/artikli/2017/2/9/il-kaz-ta-daphne-caruana-galizia-quddiem-il-pjattaforma-tal-kunsill-tal-ewropa.56493/">Il-każ ta' Daphne Caruana Galizia quddiem il-Pjattaforma tal-Kunsill tal-Ewropa</ref></item>
<item><ref target="https://web.archive.org/web/20170210140706/http://www.newsbook.com.mt/artikli/2017/2/8/l-iffrizar-tal-assi-ta-gurnalist-imur-kontra-l-liberta-tal-istampa-u-d-demokrazija.56435/">"L-iffriżar tal-assi ta' ġurnalist imur kontra l-libertà tal-istampa u d-demokrazija"</ref></item>
<item><ref target="https://web.archive.org/web/20170210134011/http://www.newsbook.com.mt/artikli/2017/2/9/hadd-ma-ghandu-dritt-johnoq-in-nahqa-ta-hadd.56486/">EDITORJAL NEWSBOOK: Ħadd ma għandu dritt joħnoq in-naħqa ta' ħadd</ref></item></list>
</text></body></html>