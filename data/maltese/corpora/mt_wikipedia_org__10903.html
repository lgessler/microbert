<html><body><text id="wikipedia_mt_wikipedia_org__10903.html" ns="0" revid="273054" sourceurl="https://mt.wikipedia.org/wiki/Karim_Benzema" title="Karim Benzema" type="wikipedia">Karim Benzema
<p><hi rend="bold">Karim Benzema</hi> (<ref target="https://mt.wikipedia.org/wiki/Lyon">Lyon</ref>, <ref target="https://mt.wikipedia.org/wiki/19_ta'_Diċembru">19 ta' Diċembru</ref> <ref target="https://mt.wikipedia.org/wiki/1987">1987</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Franza">Franċiż</ref> ta' dixxendenza <ref target="https://mt.wikipedia.org/wiki/Alġerija">Alġerina</ref> li jilgħab fl-irwol ta' <ref target="https://mt.wikipedia.org/wiki/Attakkant">attakkant</ref> ma' <ref target="https://mt.wikipedia.org/wiki/Real_Madrid_CF">Real Madrid</ref>.</p>
<p>L-<ref target="https://mt.wikipedia.org/wiki/Kampjonat_tal-futbol_Franċiż_2007-08">istaġun 2007–08</ref>, kien l-istaġun li tatu post regulari ma' <ref target="https://mt.wikipedia.org/wiki/Olympique_Lyonnais">Olympique Lyonnais</ref>, u sar wieħed mill-aqwa attakkanti tal-kampjonat Franċiż, fejn rebaħ l-unur tal-aqwa plejer tal-<ref target="https://mt.wikipedia.org/wiki/Ligue_1">Ligue 1</ref>. Dawn il-prestazzjonijiet, partikularment fil-<ref target="https://mt.wikipedia.org/wiki/UEFA_Champions_League">UEFA Champions League</ref>, attiraw l-attenzjoni tal-ikbar klabbs <ref target="https://mt.wikipedia.org/wiki/Ewropa">Ewropej</ref>. Fl-2007 intgħażel għall-ewwel darba mat-<ref target="https://mt.wikipedia.org/wiki/Tim_nazzjonali_tal-futbol_ta'_Franza">tim nazzjonali Franċiż tal-kbar</ref>, u fis-sena ta' wara kien parti mill-iskwadra magħżula għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej</ref>.</p>
Karriera
L-ewwel passi
<p>Imwieled minn ġenituri <ref target="https://mt.wikipedia.org/wiki/Alġerija">Alġerini</ref> fis-subborgi ta' <ref target="https://mt.wikipedia.org/wiki/Lyon">Lyon</ref>, Karim Benzema beda l-ewwel passi tal-futbol ma' klabb fi <ref target="https://mt.wikipedia.org/wiki/Bron">Bron</ref>, SC Bron Terraillon. F'età ta' disa' snin, wara partita bejn it-tim tiegħu u l-ġovanili ta' <ref target="https://mt.wikipedia.org/wiki/Olympique_Lyonnais">Olympique Lyonnais</ref>, ingħata kuntratt mat-tim ta' Lyon u beda jitħarreġ mat-tim ġovanili, fil-Kulleġġ Saint-Louis St. Bruno. Benzema, li jieħu bħala mudell lill-attakant Brażiljan <ref target="https://mt.wikipedia.org/wiki/Ronaldo">Ronaldo</ref>,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> wera l-potenzjal tiegħu meta skorja 98 gowl għat-tim ta' taħt is-sittax-il sena ta' OL.</p>
Passaġġ għall-OL
<p>Matul l-<ref target="https://mt.wikipedia.org/wiki/Kampjonat_tal-futbol_Franċiż_2004-05">istaġun 2004–05</ref>, Karim Benzema stabilixxa ruħu mat-tim ta' taħt it-tmintax-il sena ta' Olympique Lyon, fejn skorja tnax-il gowl f'erbatax-il partita. Billi kien jidher li kien se jkun talent promettenti, ġie integrat fil-grupp professjonistiku u lagħab sitt partiti fil-<ref target="https://mt.wikipedia.org/wiki/Ligue_1">Ligue 1</ref>. Il-kowċ <ref target="https://mt.wikipedia.org/wiki/Paul_Le_Guen">Paul Le Guen</ref> lagħbu għall-ewwel darba f'Jannar tal-2005 kontra <ref target="https://mt.wikipedia.org/wiki/FC_Metz">FC Metz</ref>. Fid-debutt mal-ewwel ħalla impressjoni hekk kif kien hu li ta l-passaġġ għall-gowl deċisiv tal-konfront, skurjat minn <ref target="https://mt.wikipedia.org/wiki/Bryan_Bergougnoux">Bryan Bergougnoux</ref>. Suċċessivament, hu iffirma l-ewwel kuntratt professjonistiku li kien se jżommu għal perjodu ta' tliet snin.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
<p>Fl-<ref target="https://mt.wikipedia.org/wiki/Kampjonat_tal-futbol_Franċiż_2005-06">istaġun 2005–06</ref>, Benzema kompla jikber permezz tal-kompetizzjoni taċ-<ref target="https://mt.wikipedia.org/wiki/UEFA_Champions_League">Champions League</ref>. Fis-sitt u l-aħħar ġurnata mill-fażi tal-gruppi, il-kowċ <ref target="https://mt.wikipedia.org/wiki/Gérard_Houllier">Gérard Houllier</ref> ikkonferma bħala titulari ż-żgħażagħ <ref target="https://mt.wikipedia.org/wiki/Jeremy_Clement">Jeremy Clement</ref>, <ref target="https://mt.wikipedia.org/wiki/Hatem_Ben_Arfa">Hatem Ben Arfa</ref> u Karim Benzema. Dan tal-aħħar skorja l-ewwel gowl f'partita uffiċjali. Fil-kampjonat hu lagħab tlettax-il partita, fejn erbgħa minnhom lagħab mal-ewwel ħdax; l-ewwel gowl tiegħu wasal kontra <ref target="https://mt.wikipedia.org/wiki/AC_Ajaccio">AC Ajaccio</ref> fid-29 ġurnata tal-kampjonat. Fl-aħħar tal-istaġun Benzema stqarr li jrid jistabilixxi ruħu ma' dan il-klabb Franċiż, "wieħed mill-aqwa timijiet fl-Ewropa". Hu estenda l-kuntratt sal-2010.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<p>Lyon bdew l-<ref target="https://mt.wikipedia.org/wiki/Kampjonat_tal-futbol_Franċiż_2006-07">istaġun 2006–07</ref> b'rebħa fit-<ref target="https://mt.wikipedia.org/wiki/Trophée_des_Champions">Trophée des Champions</ref>. Minn taħt kontra <ref target="https://mt.wikipedia.org/wiki/Paris_Saint-Germain">Paris Saint-Germain</ref> u b'diversi plejers nieqsa li kienu għadhom kif irritornaw mill-impenn tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, Lyon kisbu l-pari permezz ta' <ref target="https://mt.wikipedia.org/wiki/Penalty">penalty</ref> ta' Benzema, qabel ma rebħu l-konfront permezz tal-<ref target="https://mt.wikipedia.org/wiki/Għoti_tal-penalties">għoti tal-penalties</ref>. Benzema bil-mod il-mod sab postu fost skwadra sinjura fl-attakk, bi plejers bħal <ref target="https://mt.wikipedia.org/wiki/Sylvain_Wiltord">Sylvain Wiltord</ref> u <ref target="https://mt.wikipedia.org/wiki/Sidney_Govou">Sidney Govou</ref> fuq il-ġwienaħ, u l-attakkanti <ref target="https://mt.wikipedia.org/wiki/Frederico_Chaves_Guedes">Fred</ref> u <ref target="https://mt.wikipedia.org/wiki/John_Carew">John Carew</ref>, flimkien mal-akkwist suċċessiv ta' <ref target="https://mt.wikipedia.org/wiki/Milan_Baroš">Milan Baroš</ref>. F'<ref target="https://mt.wikipedia.org/wiki/Ottubru">Ottubru</ref>, matul l-għaxar ġurnata tal-kampjonat, Benzema issostitwixxa lil Fred minħabba li dan tal-aħħar sofra minn uġigħ, u kien hu li ta l-vantaġġ lil OL fi <ref target="https://mt.wikipedia.org/wiki/Stade_Velodrome">Stade Velodrome</ref>. Minħabba li kien weġġa' koxxtu, hu ma setax jonora l-ewwel apparenza mat-<ref target="https://mt.wikipedia.org/wiki/Tim_nazzjonali_tal-futbol_ta'_Franza">tim nazzjoni Franċiż</ref>, u kellu jkun barra mil-logħob għal xi ġimgħat f'Jannar 2007. Matul l-istaġun hu lagħab 21 partita u skorja 5 gowls. Fiċ-<ref target="https://mt.wikipedia.org/wiki/UEFA_Champions_League">Champions League</ref> hu lagħab kontra <ref target="https://mt.wikipedia.org/wiki/FC_Steaua_Bucureşti">Steaua Bucharest</ref> u <ref target="https://mt.wikipedia.org/wiki/FC_Dynamo_Kyiv">Dynamo Kiev</ref>. Il-gowl kontra dan tal-aħħar ta r-rebħa u l-kwalifikazzjoni għar-rawnd suċċessiv.</p>
<p>Fil-bidu tal-<ref target="https://mt.wikipedia.org/wiki/Kampjonat_tal-futbol_Franċiż_2007-08">istaġun 2007–08</ref>, Lyon ħabbru li Benzema estenda l-kuntratt sal-2012. Il-forma tajba tiegħu waslitu biex isir plejer titulari u skorja l-ewwel <ref target="https://mt.wikipedia.org/wiki/Tripletta">tripletta</ref> tal-karriera tiegħu kontra <ref target="https://mt.wikipedia.org/wiki/FC_Metz">FC Metz</ref>. It-talent tiegħu, li deher l-aktar fil-kompetizzjoni Ewropea, wassal għall-interess minn klabbs kbar madwar l-<ref target="https://mt.wikipedia.org/wiki/Ewropa">Ewropa</ref>. Fost dawn, l-istampa ħabbret l-interess ta' <ref target="https://mt.wikipedia.org/wiki/Alex_Ferguson">Alex Ferguson</ref>, kowċ tar-<hi rend="italic">"<ref target="https://mt.wikipedia.org/wiki/Manchester_United_FC">Red Devils</ref>"</hi>, u anki ta' <ref target="https://mt.wikipedia.org/wiki/Adriano_Galliani">Adriano Galliani</ref>, viċi-president ta' <ref target="https://mt.wikipedia.org/wiki/AC_Milan">AC Milan</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-aħħar tal-istaġun, Benzema spiċċa l-aqwa skorer tal-<ref target="https://mt.wikipedia.org/wiki/Ligue_1">kampjonat</ref> meta skorja 20 gowl, u rreġistra 6 gowls fit-<ref target="https://mt.wikipedia.org/wiki/Tazza_ta'_Franza">Tazza ta' Franza</ref>, gowl fit-<ref target="https://mt.wikipedia.org/wiki/Tazza_tal-Lega_Franċiża">Tazza tal-Lega Franċiża</ref> u erba' gowls fiċ-Champions League. Benzema, skont votazzjoni organizzata minn <ref target="https://mt.wikipedia.org/wiki/France_Football">France Football</ref> biex jonoraw il-Plejer Franċiż tas-Sena, spiċċa fit-tielet post wara <ref target="https://mt.wikipedia.org/wiki/Franck_Ribéry">Franck Ribéry</ref> u <ref target="https://mt.wikipedia.org/wiki/Thierry_Henry">Thierry Henry</ref>. Il-prestazzjonijiet tiegħu xorta waħda ġew rikonoxxuti mill-<ref target="https://mt.wikipedia.org/wiki/Unjoni_nazzjonali_tal-futbolers_professjonali">UNFP</ref> li tatu t-trofew tal-aqwa plejer tal-Ligue 1. Minkejja rikjesti minn klabbs barranin, l-attakkant iffirma f'Marzu 2008 estinzjoni tal-kuntratt ma' Olympique Lyonnais. Dan il-kuntratt se jżommu mal-klabb sal-2013 b'għażla li jestendi b'sena oħra l-kuntratt.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Wara li ffirma l-kuntratt, Benzema sar fost l-iktar plejers imħallsa fi Franza b'salarju ta' madwar <ref target="https://mt.wikipedia.org/wiki/Ewro">€</ref>300,000 fix-xahar.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Hu beda l-<ref target="https://mt.wikipedia.org/wiki/Kampjonat_tal-futbol_Franċiż_2008-09">istaġun 2008–09</ref> fuq prestazzjoni pożittiva hekk kif fl-ewwel ġurnata tal-kampjonat kontra <ref target="https://mt.wikipedia.org/wiki/Toulouse_FC">Toulouse</ref> hu skorja doppjetta. F'dan l-istaġun hu skorja 12-il f'25 partita imma jinsab biss fit-tielet post tal-klassifika tal-aqwa skorers tal-kampjonat fl-ewwel nofs tal-istaġun. Ftit qabel it-tmiem tal-istaġun, Karim Benzema ħabbar li kien se jibqa' ma' Lyon għal staġun ieħor minkejja l-eliminazzjoni ta' OL fl-ewwel rawnd eliminatorju kontra <ref target="https://mt.wikipedia.org/wiki/FC_Barcelona">Barcelona</ref>, fejn il-plejer Franċiż irnexxielu jsib ix-xibka għal ħames darbiet f'din il-kompetizzjoni.</p>
Real Madrid
<p>Nhar l-1 ta' Lulju 2009, ġie mħabbar li Lyon qablu mal-klabb Spanjol ta' Real Madrid għat-trasferiment ta' Benzema. It-trasferiment sewa €35 miljun bis-somma titla' għal €41 miljun skont l-inċentivi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Wara t-testijiet mediċi, hu iffirma kuntratt ta' sitt snin. Id-debutt uffiċjali mal-klabb Madrilen wasal fid-29 ta' Awwissu 2009 kontra <ref target="https://mt.wikipedia.org/wiki/Deportivo_de_La_Coruña">Deportivo de La Coruña</ref>, waqt li l-ewwel gowl wasal kontra t-tim promoss ta' <ref target="https://mt.wikipedia.org/wiki/Xerez_CD">Xerez</ref> fl-20 ta' Settembru 2009.</p>
Internazzjonali
<p>Benzema, wara esperjenza miksuba fit-timijiet ta' taħt is-sbatax u l-għoxrin sena ta' Franza, ingħata d-debutt tiegħu mat-<ref target="https://mt.wikipedia.org/wiki/Tim_nazzjonali_tal-futbol_ta'_Franza">tim tal-kbar</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref> fit-28 ta' Marzu 2007, fejn skorja l-unika gowl tal-konfront. Iż-żewġ gowls segwenti waslu f'partita waħda kontra l-<ref target="https://mt.wikipedia.org/wiki/Tim_nazzjonali_tal-futbol_tal-Gżejjer_Faroe">Gżejjer Faroe</ref>, fejn Franza sussegwentament rebħu 6–0. Hu kien fost it-23 plejer magħżulin mat-tim biex jipparteċipaw fil-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. Il-kampanja tal-Euro 2008 ta' Franza bdiet b'bidu ħażin hekk kif spiċċaw pari ta' 0–0 kontra r-<ref target="https://mt.wikipedia.org/wiki/Tim_nazzjonali_tal-futbol_tar-Rumanija">Rumanija</ref> u wara prestazzjoni deludenti, hu kien sostitwit fit-tieni taqsima u ma ħax sehem fil-partita segwenti, telfa ta' 4–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>. Fl-aħħar logħba mill-fażi tal-gruppi Franza lagħbu kontra l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> u Benzema beda mill-bidu u lagħab id-disgħin minuta.</p>
Statistika tal-karriera


<p>Korretti sas-2 ta' Marzu 2013.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Unuri
Klabb
<p> <hi rend="bold">Olympique Lyonnais</hi></p>
<list type="unordered"><item><ref target="https://mt.wikipedia.org/wiki/Ligue_1">Ligue 1</ref>: 2004–05, 2005–06, 2006–07, 2007–08</item>
<item><ref target="https://mt.wikipedia.org/wiki/Trophée_des_Champions">Trophée des Champions</ref>: 2006, 2007</item>
<item><ref target="https://mt.wikipedia.org/wiki/Tazza_tal-Paċi">Tazza tal-Paċi</ref>: 2007</item>
<item><ref target="https://mt.wikipedia.org/wiki/Coupe_de_France">Coupe de France</ref>: 2008</item></list>
Individwali
<list type="unordered"><item>L-Aqwa Skorer tal-<ref target="https://mt.wikipedia.org/wiki/Ligue_1">Ligue 1</ref>: 2007–08</item>
<item>Plejer tas-Sena tal-<ref target="https://mt.wikipedia.org/wiki/Ligue_1">Ligue 1</ref>: 2007–08</item>
<item>Tim tas-Sena tal-<ref target="https://mt.wikipedia.org/wiki/Ligue_1">Ligue 1</ref>: 2007–08</item></list>


Ħoloq esterni
<list type="unordered"><item>(FR)  <ref target="http://www.benzema.com/">Sit uffiċjali</ref></item>
<item><ref target="https://www.ligue1.com/joueur/107901">Il-Paġna prinċipali</ref> – statistika tal-kampjonat Franċiż fuq LFP</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>