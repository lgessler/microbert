<html><body><text id="wikipedia_mt_wikipedia_org__25772.html" ns="0" revid="261696" sourceurl="https://mt.wikipedia.org/wiki/Nisa_(Turkmenistan)" title="Nisa (Turkmenistan)" type="wikipedia">Nisa (Turkmenistan)<figure><caption>Id-daħla tas-sit arkeoloġiku ta’ Nisa</caption></figure>
<p><hi rend="bold">Nisa</hi> (bil-<ref target="https://mt.wikipedia.org/wiki/Grieg_antik">Grieg antik</ref>: Νῖσος jew Νίσα jew Νίσαιον<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u bit-<ref target="https://mt.wikipedia.org/wiki/Lingwa_Turkmena">Turkmen</ref>: Nusaý) kienet il-belt kapitali antika tal-<ref target="https://mt.wikipedia.org/wiki/Imperu_Partiku">Imperu Partiku</ref>, li tinsab 18-il kilometru ’l bogħod miċ-ċentru ta’ <ref target="https://mt.wikipedia.org/wiki/Ashgabat">Ashgabat</ref>, il-belt kapitali tat-<ref target="https://mt.wikipedia.org/wiki/Turkmenistan">Turkmenistan</ref>. Nisa tiġi deskritta minn uħud bħala l-ewwel sede tal-<ref target="https://mt.wikipedia.org/wiki/Imperu_tal-Arsaċidi">Imperu tal-Arsaċidi</ref>. Tradizzjonalment, jingħad li Nisa ġiet stabbilita minn <ref target="https://mt.wikipedia.org/wiki/Arsaces_I">Arsaces I</ref> (li rrenja mill-250 Q.K.-211 Q.K.) u kienet ukoll ir-residenza rjali tar-rejiet Partiċi, għalkemm għadu ma ġiex stabbilit b’ċertezza jekk il-fortizza ta’ Nisa kinitx residenza rjali jew <ref target="https://mt.wikipedia.org/wiki/Mawżolew">mawżolew</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fl-2007, il-<ref target="https://mt.wikipedia.org/wiki/Fortizza">fortizzi</ref> Partiċi ta’ Nisa ġew iddikjarati <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Storja
<p>Ma tantx għandna wisq fdalijiet materjali minn Żmien il-Bronż, l-iktar perjodu antik tat-Turkmenistan. Din l-epoka damet bejn wieħed u ieħor mit-tieni u mill-ewwel sekli Q.K. sal-ħakma tan-Nofsinhar tat-Turkmenistan minn <ref target="https://mt.wikipedia.org/wiki/Alessandru_l-Kbir">Alessandru l-Kbir</ref>. Il-belt kienet maqsuma f’żewġ fortizzi Partiċi ffortifikati: Nisa l-antika u Nisa l-ġdida. Dawn kienu ċentri kummerċjali ewlenin fl-Imperu Partiku bejn it-tielet seklu Q.K. sat-tielet seklu W.K. Iktar ’il quddiem Nisa bdiet tissejjaħ ukoll Mithradatkirt (bil-Partiku: 𐭌𐭕𐭓𐭃𐭕𐭊𐭓𐭕 (jiġifieri "fortizza ta’ Mithradates”) minn <ref target="https://mt.wikipedia.org/wiki/Mithridates_I">Mithridates I</ref> ta’ Partja (irrenja mill-171 Q.K.-138 Q.K.).</p>
<figure><caption>Il-fdalijiet ta’ waħda mill-fortizzi Partiċi ta’ Nisa</caption></figure>
<p>L-Imperu Partiku kien għadu formidabbli ta’ <ref target="https://mt.wikipedia.org/wiki/Ruma">Ruma</ref> li kienet qed tipprova taħkem il-<ref target="https://mt.wikipedia.org/wiki/Lvant_Nofsani">Lvant Nofsani</ref>. Skont ir-riċerka arkeoloġika, il-belt kapitali proprja tal-imperu kienet Nisa l-ġdida, filwaqt li Nisa l-antika kienet residenza rjali, b’diversi tempji, palazzi, repożitorji u relikwarju. Din tal-aħħar inbniet fuq għolja li arkitetti tal-qedem ittrasformaw f’fortizza kbira li kienet tokkupa territorju ta’ 5.67 ettari. Il-binjiet ewlenin ta’ Nisa l-antika kienu raggruppati f’żewġ kumplessi: waħda fit-Tramuntana u oħra ċentrali. L-ewwel kumpless kien jikkonsisti mill-kamra tat-teżor, mill-kantini tal-<ref target="https://mt.wikipedia.org/wiki/Inbid">inbid</ref>, mill-imħażen tal-ikel u tal-annimali, eċċ. It-tieni kumpless kien jinkludi t-tempji u l-palazz. Fil-parti tan-Nofsinhar tal-fortizza, il-parti ewlenija kienet okkupata mill-Kamra Kwadra fejn instabu fdalijiet ta’ kolonni kif ukoll il-pedamenti u l-parti l-iktar baxxa tal-ħitan tal-kmamar li għadhom mirduma taħt l-art sakemm tinstab teknoloġija adatta biex tippreserva l-kulur taż-żebgħa kkulurita li għadha ppreservata mal-fdalijiet tal-ħitan. Il-Kamra t-Tonda ġibdet l-attenzjoni ta’ diversi timijiet ta’ riċerkaturi u arkeologi mhux biss mit-Turkmenistan iżda anke mill-Istitut Arkeoloġiku tal-Akkademja tax-Xjenza tar-<ref target="https://mt.wikipedia.org/wiki/Russja">Russja</ref> u speċjalisti <ref target="https://mt.wikipedia.org/wiki/Italja">Taljani</ref>, li wettqu u għadhom qed iwettqu l-iskavi.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
Skavi
<figure><caption>Ras li nstabet f’Nisa ta’ statwa ta’ suldat Partiku liebes elmu b’influwenzi Elleniċi</caption></figure>
<p>Għall-ħabta tal-ewwel deċennju Q.K., Nisa nqerdet kważi għalkollox minn <ref target="https://mt.wikipedia.org/wiki/Terremot">terremot</ref>. Barra minn hekk, tul iż-żmien diversi rikkezzi nsterqu. Dan xejn ma jiffaċilita l-iskavi, għalkemm mill-iskavi li saru s’issa, ġew żvelati diversi binjiet sostanzjali, mawżolej u santwarji. Iktar milli monumenti sħaħ, instabu ħafna fdalijiet importanti li jinsabu f’diversi mużewijiet famużi madwar id-dinja iżda hemm kollezzjoni mdaqqsa importanti fil-Mużew Nazzjonali tat-Turkmenistan, f’Ashgabat.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Fost dawn il-fdalijiet hemm 2,700 test b’kitbiet b’żebgħa sewda fuq frammenti ta’ tavli tat-<ref target="https://mt.wikipedia.org/wiki/Tafal">tafal</ref>. Il-kitbiet li nstabu f’Nisa kienu ta’ oriġini <ref target="https://mt.wikipedia.org/wiki/Aramajk_ta'_Ġesù">Aramajka</ref> u jmorru lura għat-tieni seklu Q.K. Instab li dawn il-kitbiet kienu parti mill-arkivji tal-Partiċi. Instabu wkoll xogħlijiet artistiċi Elleniċi, kif ukoll għadd kbir ta’ <ref target="https://mt.wikipedia.org/wiki/Ritoni">ritoni</ref> tal-<ref target="https://mt.wikipedia.org/wiki/Avorju">avorju</ref>. Ir-ritoni kienu tip ta’ kontenituri li kienu jintużaw għax-xorb fil-Greċja antika, u li tipikament kien ikollhom għamla ta’ rjus jew qrejjen tal-annimali b’toqba għax-xorb fuq naħa minnhom. Instabu wkoll diversi muniti b’xeni tal-<ref target="https://mt.wikipedia.org/wiki/Mitoloġija_Griega">mitoloġija Griega</ref> jew b’suġġetti <ref target="https://mt.wikipedia.org/wiki/Iran">Iranjani</ref>. Barra minn hekk, instabet ukoll ras ta’ <ref target="https://mt.wikipedia.org/wiki/Statwa">statwa</ref> ta’ suldat Partiku ta’ Nisa tat-tieni seklu Q.K. b’influwenzi Ellenistiċi fuq l-elmu.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
Sit ta’ Wirt Dinji
<figure><caption>Bolla tal-1969 tal-Unjoni Sovjetika ta’ wieħed mir-ritoni tal-avorju li nstabu mill-iskavi ta’ Nisa</caption></figure>
<p>Il-fortizzi Partiċi ta’ Nisa saru Sit ta’ Wirt Dinji tal-UNESCO fl-2007 abbażi ta’ żewġ kriterji tal-għażla li rrikonoxxew il-valur universali straordinarju tas-sit. Dawn huma <hi rend="bold">l-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba Nisa tinsab f’salib it-toroq strateġiċi u kummerċjali fl-<ref target="https://mt.wikipedia.org/wiki/Asja_Ċentrali">Asja Ċentrali</ref> u l-fdalijiet arkeoloġiċi joħorġu fid-dieher l-interazzjoni sinifikanti tal-influwenzi kulturali mill-Asja Ċentrali u mill-<ref target="https://mt.wikipedia.org/wiki/Mediterran">Mediterran</ref>; u <hi rend="bold">l-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-Imperu Partiku kien waħda mill-iktar ċivilizzazzjonijiet qawwija u ta’ influwenza kbira fid-dinja tal-qedem, u għadu kbir ta’ Ruma li pprevjena l-espansjoni tal-<ref target="https://mt.wikipedia.org/wiki/Imperu_Ruman">Imperu Ruman</ref> iktar fil-Lvant.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
</text></body></html>