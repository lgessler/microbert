<html><body><text id="wikipedia_mt_wikipedia_org__25941.html" ns="0" revid="264610" sourceurl="https://mt.wikipedia.org/wiki/Jum_il-%C4%A0ifa" title="Jum il-Ġifa" type="wikipedia">Jum il-Ġifa<figure><caption>Ċajta ta’ Jum il-Ġifa fid-<ref target="https://mt.wikipedia.org/wiki/Danimarka">Danimarka</ref> dwar il-kostruzzjoni tat-tramm taħt l-art f’<ref target="https://mt.wikipedia.org/wiki/Kopenħagen">Copenhagen</ref> fl-2001</caption></figure>
<p><hi rend="bold">Jum il-Ġifa</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">April Fools' Day</hi> jew <hi rend="italic">April Fool's Day</hi>) huwa drawwa annwali fl-1 ta’ April fejn isiru ċajtiet prattiċi u ċajtiet sensazzjonali fejn jingħataw aħbarijiet li mhux vera jkunu seħħew. Iċ-ċajtiera spiss jiżvelaw iċ-ċajtiet tagħhom lill-“vittma/i” tagħhom billi jgħajtu “Ġifa!” jew “Ġwejjef!” (bl-Ingliż: “<hi rend="italic">April Fool!</hi>” jew “<hi rend="italic">April Fools!</hi>”). Il-mezzi tax-xandir tal-massa jaf ikunu involuti f’dawn iċ-ċajtiet, ġeneralment fil-bullettini tal-aħbarijiet, li jiġu żvelati li kienu ċajtiet l-għada. Jum il-Ġifa mhuwiex btala pubblika fl-ebda pajjiż fid-dinja għajr fil-belt ta’ <ref target="https://mt.wikipedia.org/wiki/Odessa">Odessa</ref>, l-<ref target="https://mt.wikipedia.org/wiki/Ukrajna">Ukrajna</ref>, fejn l-1 ta’ April huwa btala uffiċjali tal-belt.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Id-drawwa li jiġi ddedikat jum sħiħ biex wieħed jagħmel ċajtiet innokwi lil għajru kienet drawwa pjuttost komuni fid-dinja storikament.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Oriġini
<p>Hemm assoċjazzjoni kkontestata bejn l-1 ta’ April u li l-bluha jew li wieħed ikun ġifa f’<hi rend="italic">The Canterbury Tales</hi> (1392) ta’ <ref target="https://mt.wikipedia.org/wiki/Geoffrey_Chaucer">Geoffrey Chaucer</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> F’<hi rend="italic">Nun's Priest's Tale</hi>, is-serduq vanituż Chauntecleer jiġi mqarraq minn <ref target="https://mt.wikipedia.org/wiki/Volpi">volpi</ref> nhar <hi rend="italic">Syn March bigan thritty dayes and two</hi>. Il-qarrejja milli jidher fehmu li din il-frażi tfisser “it-32 ta’ Marzu”, jiġifieri l-1 ta’ April. Madankollu, mhuwiex ċar jekk Chaucer kienx qed jirreferi għall-1 ta’ April, peress li t-test f’<hi rend="italic">Nun's Priest's Tale</hi> jgħid ukoll li l-ġrajja sseħħ dakinhar meta x-xemx tkun <hi rend="italic">in the signe of Taurus had y-runne Twenty degrees and one</hi>, li ma jistax ikun l-1 ta’ April. Studjużi moderni jemmnu li kien hemm żball fl-ikkupjar tat-test mill-manuskritti u li fil-fatt Chaucer kien kiteb <hi rend="italic">Syn March was gon</hi>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Jekk dan huwa l-każ, is-silta oriġinarjament kienet tfisser 32 jum wara Marzu, jiġifieri t-2 ta’ Mejju<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref>, l-anniversarju tal-għerusija tar-Re Rikkardu II tal-Ingilterra ma’ Anna tal-Boemja fl-1381.</p>
<p>Fl-1508, il-poeta Franċiż <ref target="https://mt.wikipedia.org/wiki/Eloy_d'Amerval">Eloy d'Amerval</ref> irrefera għal <hi rend="italic">poisson d'avril</hi> (litteralment “il-ħuta t’April”), li x’aktarx kienet l-ewwel referenza għal din id-drawwa fi <ref target="https://mt.wikipedia.org/wiki/Franza">Franza</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Xi kittieba jissuġġerixxu li Jum il-Ġifa oriġina minħabba li fil-<ref target="https://mt.wikipedia.org/wiki/Medjuevu">Medju Evu</ref>, Jum l-Ewwel tas-Sena kien jiġi ċċelebrat fil-25 ta’ Marzu fil-biċċa l-kbira tal-bliet Ewropej<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, bi btala li f’xi nħawi ta’ Franza kienet tintemm speċifikament fl-1 ta’ April<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, u dawk li kienu jiċċelebraw Lejlet l-Ewwel tas-Sena lejliet l-1 ta’ Jannar ivvintaw Jum il-Ġifa<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> fejn kienu jiddieħku b’dawk li kienu jiċċelebraw Lejlet l-Ewwel tas-Sena f’dati oħra. Id-drawwa li l-1 ta’ Jannar jiġi ċċelebrat bħala Jum l-Ewwel tas-Sena saret drawwa komuni fi Franza lejn nofs is-seklu 16 biss<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref>, u dik id-data ma ġietx adottata uffiċjalment qabel l-1564, permezz tal-<ref target="https://mt.wikipedia.org/wiki/Editt_ta’_Roussillon">Editt ta’ Roussillon</ref>.</p>
<p>Fl-1561, il-poeta Fjamming <ref target="https://mt.wikipedia.org/wiki/Eduard_de_Dene">Eduard de Dene</ref> kiteb dwar bniedem nobbli li bagħat lill-qaddejja tiegħu jagħmluha ta’ ġwejjef nhar l-1 ta’ April.</p>
<p>Fin-<ref target="https://mt.wikipedia.org/wiki/Pajjiżi_l-Baxxi">Netherlands</ref>, l-oriġini ta’ Jum il-Ġifa sikwit jiġi attribwit lir-rebħa Olandiża fl-1572 fi <ref target="https://mt.wikipedia.org/wiki/Brielle">Brielle</ref> kontra d-Duka Spanjol <ref target="https://mt.wikipedia.org/wiki/Álvarez_de_Toledo">Álvarez de Toledo</ref>. <hi rend="italic">Op 1 april verloor Alva zijn bril</hi> huwa proverbju Olandiż li jista’ jiġi tradott hekk: “Fl-1 ta’ April, Alva tilef in-nuċċali tiegħu”. F’dan il-każ hemm ukoll logħob bil-kliem peress li <hi rend="italic">bril</hi> (“nuċċali” bl-Olandiż) jaqdi l-funzjoni ta’ omonimu għal Brielle. Madankollu, din it-teorija ma tipprovdi l-ebda spjegazzjoni għaċ-ċelebrazzjoni internazzjonali ta’ Jum il-Ġifa.</p>
<figure><caption>Biljett tal-1857 tal-“Ħasil tal-Iljuni” li taparsi kellu jsir fit-Torri ta’ Londra</caption></figure>
<p>Fl-1686, <ref target="https://mt.wikipedia.org/wiki/John_Aubrey">John Aubrey</ref> irrefera għaċ-ċelebrazzjoni bħala <hi rend="italic">Fooles holy day</hi>, li hija l-ewwel referenza Brittanika. Fl-1 ta’ April 1698, diversi persuni ġew imqarrqa biex imorru t-<ref target="https://mt.wikipedia.org/wiki/Torri_ta’_Londra">Torri ta’ Londra</ref> taparsi biex “jaraw l-<ref target="https://mt.wikipedia.org/wiki/Iljun">iljuni</ref> jiġu maħsula”.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Minkejja li l-ebda studjuż jew storiku tal-<ref target="https://mt.wikipedia.org/wiki/Bibbja">Bibbja</ref> mhu magħruf li qatt semma xi rabta, uħud sostnew li jemmnu li l-oriġini ta’ Jum il-Ġifa jaf imorru lura għall-ġrajja tad-dulluvju fil-<ref target="https://mt.wikipedia.org/wiki/Ġenesi">Ġenesi</ref>. F’edizzjoni tal-1908 tal-<hi rend="italic">Harper's Weekly,</hi> il-vinjettista <ref target="https://mt.wikipedia.org/wiki/Bertha_R._McDonald">Bertha R. McDonald</ref> kitbet li l-awtoritajiet bi żball isostnu li l-oriġini jmur lura għal żmien l-arka ta’ <ref target="https://mt.wikipedia.org/wiki/Noè">Noè</ref>. Il-<hi rend="italic">Public Advertiser</hi> ta’ <ref target="https://mt.wikipedia.org/wiki/Londra">Londra</ref> tat-13 ta’ Marzu 1769 stampaw dan li ġej bl-istess ħsieb: <hi rend="italic">The mistake of Noah sending the dove out of the ark before the water had abated, on the first day of April, and to perpetuate the memory of this deliverance it was thought proper, whoever forgot so remarkable a circumstance, to punish them by sending them upon some sleeveless errand similar to that ineffectual message upon which the bird was sent by the patriarch</hi>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Drawwiet tul iż-żmien
Renju Unit
<p>Fir-<ref target="https://mt.wikipedia.org/wiki/Renju_Unit">Renju Unit</ref>, ċajta ta’ Jum il-Ġifa xi kultant tiġi żvelata billi ċ-ċajtier jgħajjat <hi rend="italic">April Fool!</hi> jew <hi rend="italic">April Fools!</hi> (bil-<ref target="https://mt.wikipedia.org/wiki/Lingwa_Maltija">Malti</ref> “Ġifa!” jew “Ġwejjef!”) lill-“vittma/i” tagħhom. Minn studju tas-snin 50 tas-seklu 20 tal-folkloristi <ref target="https://mt.wikipedia.org/wiki/Iona_Opie">Iona Opie</ref> u <ref target="https://mt.wikipedia.org/wiki/Peter_Opie">Peter Opie</ref>, instab li fir-Renju Unit, u fil-pajjiżi li t-tradizzjonijiet jew id-drawwiet tagħhom ġew influwenzati mir-Renju Unit, iċ-ċajt kien jieqaf lejn nofsinhar.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref> Dan għadu jiġri sa llum, u wara il-ħin ta’ nofsinhar mhuwiex iktar aċċettabbli li jsir ċajt ta’ Jum il-Ġifa<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>, inkella min iwettaqhom jitqies bħala l-ġifa hu stess.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Fl-<ref target="https://mt.wikipedia.org/wiki/Skozja">Iskozja</ref>, Jum il-Ġifa tradizzjonalment kien jissejjaħ <hi rend="italic">Huntigowk Day</hi>, għalkemm maż-żmien dan l-isem milli jidher ma baqax jintuża iktar. Dan l-isem oriġina minn <hi rend="italic">Hunt the Gowk</hi> jiġifieri “Ipprova sib il-<hi rend="italic">gowk”</hi> li bl-Iskoċċiż tfisser ġifa. Iċ-ċajta tradizzjonali hi li wieħed jistaqsi lil xi ħadd iwassal messaġġ issiġillat li taparsi jitlob xi tip ta’ għajnuna. Fil-fatt, il-messaġġ ikun <hi rend="italic">Dinna laugh, dinna smile. Hunt the gowk another mile</hi> jiġifieri “Idħak u tbissem u pprova sib min hu l-ġifa”. Min jirċievi l-messaġġ, malli jaqrah, jispjega li jista’ jgħin biss jekk jikkuntattja persuna oħra, u jagħmel l-istess ħaġa lil persuna oħra.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref></p>
<p>Fl-Ingilterra, ġifa (<hi rend="italic">fool</hi>) tingħad b’modi differenti skont l-inħawi, pereżempju <hi rend="italic">noodle</hi>, <hi rend="italic">gob</hi>, <hi rend="italic">gobby</hi> jew <hi rend="italic">noddy</hi>.</p>
Malta
<p>F’<ref target="https://mt.wikipedia.org/wiki/Malta">Malta</ref>, ċajta ta’ Jum il-Ġifa xi kultant tiġi żvelata billi ċ-ċajtiera jgħajtu “Ġifa!” jew “Ġwejjef!” (jew bl-Ingliż <hi rend="italic">April Fool!</hi> jew <hi rend="italic">April Fools!</hi>) lill-“vittma/i” tagħhom. Kuntrarjament għar-Renju Unit, iċ-ċajta tista’ ssir il-ġurnata kollha mingħajr l-ebda limitu ta’ ħin. </p>
Irlanda
<figure><caption>Litografija bil-kulur ta’ Jum il-Ġifa</caption></figure>
<p>Fl-<ref target="https://mt.wikipedia.org/wiki/Repubblika_tal-Irlanda">Irlanda</ref>, kienet tradizzjoni li l-vittma taċ-ċajta jiġi fdat b”“ittra importanti” li kellha tingħata lil persuna partikolari. Dik il-persuna kienet taqra l-ittra, u mbagħad tistaqsi lill-vittma teħodha lil persuna oħra, u jibqgħu sejrin hekk sal-aħħar tal-jum. Malli tinfetaħ, l-ittra kien ikun fiha l-frażi <hi rend="italic">send the fool further</hi> jiġifieri “bella’ ċ-ċajta lil ġifa ieħor”.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Polonja
<p>Fil-<ref target="https://mt.wikipedia.org/wiki/Polonja">Polonja</ref>, <hi rend="italic">prima aprilis</hi> (l-1 ta’ April bil-<ref target="https://mt.wikipedia.org/wiki/Lingwa_Latina">Latin</ref>) bħala jum ta’ ċajt hija tradizzjoni li ilha ssir għal sekli sħaħ. Huwa jum meta jsiru ċ-ċajtiet prattiċi jew ċajtiet sensazzjonali – xi kultant sofistikati ħafna – min-nies, mill-mezzi tax-xandir (li sikwit jikkooperaw ma’ xulxin biex iċ-ċajta tkun iktar kredibbli) u saħansitra mill-istituzzjonijiet pubbliċi. L-attivitajiet serji s-soltu jiġu evitati dakinhar, u ġeneralment kwalunkwe kelma li tingħad fl-1 ta’ April ġeneralment tista’ ma tkunx vera. Din id-drawwa tant hija qawwija fil-Polonja li l-alleanza Pollakka ma’ <ref target="https://mt.wikipedia.org/wiki/Leopoldu_I">Leopoldu I</ref> kontra t-<ref target="https://mt.wikipedia.org/wiki/Turkija">Torok</ref> li ġiet iffirmata fl-1 ta’ April 1683, effettivament tniżżlet daqslilkieku ġiet iffirmata fil-31 ta’ Marzu. Madankollu, għal uħud fil-Polonja, <hi rend="italic">prima aprilis</hi> jintemm f’nofsinhar tal-1 ta’ April, u ċ-ċajtiet tal-<hi rend="italic">prima aprilis</hi> wara dak il-ħin jitqiesu bħala xi ħaġa baxxa u mhux lok li jsiru iktar.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Pajjiżi Nordiċi
<p>Fid-Danimarka, fil-<ref target="https://mt.wikipedia.org/wiki/Finlandja">Finlandja</ref>, fl-<ref target="https://mt.wikipedia.org/wiki/Iżlanda">Iżlanda</ref>, fin-<ref target="https://mt.wikipedia.org/wiki/Norveġja">Norveġja</ref> u fl-<ref target="https://mt.wikipedia.org/wiki/Żvezja">Iżvezja</ref>, Jum il-Ġifa jiġi ċċelebrat (<hi rend="italic">aprilsnar</hi> bid-Daniż; <hi rend="italic">aprillipäivä</hi> bil-Finlandiż; <hi rend="italic">Fyrsti apríl</hi> bl-Iżlandiż, <hi rend="italic">Første april</hi> bin-Norveġiż u <hi rend="italic">aprilskämt</hi> bl-Iżvediż). Il-biċċa l-kbira tal-mezzi tax-xandir jippubblikaw aħbar waħda li mhux vera tkun seħħet nhar l-1 ta’ April; għall-gazzetti, tipikament din l-aħbar falza tkun fuq l-ewwel paġna iżda mhux fl-intestatura.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Ħuta t’April
<p>Fl-<ref target="https://mt.wikipedia.org/wiki/Italja">Italja</ref>, fi Franza, fil-<ref target="https://mt.wikipedia.org/wiki/Belġju">Belġju</ref>, fin-Netherlands u fiż-żoni fejn jitkellmu bil-Franċiż fl-<ref target="https://mt.wikipedia.org/wiki/Żvizzera">Iżvizzera</ref> u fil-<ref target="https://mt.wikipedia.org/wiki/Kanada">Kanada</ref>, it-tradizzjoni tal-1 ta’ April 1 hija magħrufa litteralment bħala l-“ħuta t’April” (<hi rend="italic">poisson d'avril</hi> bil-Franċiż, <hi rend="italic">april vis</hi> bl-Olandiż jew <hi rend="italic">pesce d'aprile</hi> bit-<ref target="https://mt.wikipedia.org/wiki/Lingwa_Taljana">Taljan</ref>). Din it-tradizzjoni tinkludi t-tentattiv li titwaħħal ħuta tal-karti ma’ dahar il-vittma mingħajr ma jinduna. Din il-karatteristika tal-ħuta kienet preżenti b’mod prominenti f’ħafna kartolini Franċiżi ta’ Jum il-Ġifa tal-aħħar tas-seklu 19 u tal-bidu tas-seklu 20. Ħafna gazzetti wkoll ixerrdu aħbar li qatt ma tkun seħħet f’Jum il-Ġifa, u ġieli ssir referenza sottili għal ħuta bħala ħjiel għall-fatt li tkun ċajta ta’ Jum il-Ġifa.</p>
Ukrajna
<figure><caption>Waħda miċ-ċajtiet ta’ <hi rend="italic">Humorina</hi> f’Odessa</caption></figure>
<p>Jum il-Ġifa jiġi ċċelebrat bil-kbir f’Odessa, l-Ukrajna, u lokalment huwa magħruf bħala <hi rend="italic">Humorina</hi>. Dan il-jum ilu jitqies bħala btala tal-belt mill-1973.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Iċ-ċajtiera jiżvelaw iċ-ċajtiet lill-vittmi tagħhom billi jgħidu <hi rend="italic">Первое Апреля, никому не верю</hi> li tfisser "Fl-1 ta’ April tafda lil ħadd”. F’din il-btala tal-belt, isir festival b’parata kbira fiċ-ċentru tal-belt, kunċerti mingħajr ħlas, bejgħ ta’ prodotti fit-toroq u spettakli. Il-parteċipanti tal-festival jilbsu varjetà ta’ kostumi u waqt li jduru fit-toroq tal-belt joqogħdu jitbellħu u jagħmlu ċajtiet għal għarrieda lil l-persuni li jiltaqgħu magħhom. Waħda mit-tradizzjonijiet ta’ Odessa f’Jum il-Ġifa hi li l-<ref target="https://mt.wikipedia.org/wiki/Monument">monument</ref> ewlieni tal-belt jiġi mlibbes ħwejjeġ tad-daħk. <hi rend="italic">Humorina</hi> għandha saħansitra logo — baħri jitbissem f’salvawomu — magħmul mill-artist <ref target="https://mt.wikipedia.org/wiki/Arkady_Tsykun">Arkady Tsykun</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Matul il-festival, tifkiriet speċjali bil-logo jinbigħu fil-belt kollha. Mill-2010 ’l hawn, iċ-ċelebrazzjonijiet ta’ Jum il-Ġifa jinkludu wkoll Festival Internazzjonali tal-Buffi u ż-żewġ festivals jiġu ċċelebrati flimkien. Fl-2019, il-festival ta’ Jum il-Ġifa ġie ddedikat lill-mitt anniversarju tal-Istudjo Ċinematografiku ta’ Odessa u l-avvenimenti kollha li saru kellhom enfasi fuq iċ-<ref target="https://mt.wikipedia.org/wiki/Ċinema">ċinema</ref>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Libanu
<p>Fil-<ref target="https://mt.wikipedia.org/wiki/Libanu">Libanu</ref>, iċ-ċajtiera ta’ Jum il-Ġifa jiżvelaw iċ-ċajtiet lill-vittmi tagħhom billi jgħidu كذبة أول نيسان‎ li tfisser “Gidba tal-1 ta’ April”.</p>
Pajjiżi fejn jitkellmu bl-Ispanjol, il-Filippini u l-Lvant tas-Sirja
<p>F’ħafna pajjiżi fejn jitkellmu bl-<ref target="https://mt.wikipedia.org/wiki/Lingwa_Spanjola">Ispanjol</ref> (u fil-<ref target="https://mt.wikipedia.org/wiki/Filippini">Filippini</ref>), id-<hi rend="italic">Día de los Santos Inocentes</hi> (Jum l-Innoċenti Mqaddsa) hija festività simili ħafna għal Jum il-Ġifa, iżda tiġi ċċelebrata fl-aħħar ta’ Diċembru (fis-27, fit-28 jew fid-29 ta’ Diċembru skont il-pajjiż) mhux fl-1 ta’ April. Fil-Lvant tas-<ref target="https://mt.wikipedia.org/wiki/Sirja">Sirja</ref> jiċċelebraw dan il-jum fl-10 ta’ Jannar minflok l-1 ta’ April.</p>
Iżrael
<p>L-<ref target="https://mt.wikipedia.org/wiki/Iżrael">Istat ta’ Iżrael</ref> adotta d-drawwa li jsiru ċajtiet f’Jum il-Ġifa fl-1 ta’ April.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Ċajt
<p>Apparti ċ-ċajtiet prattiċi li jsiru f’Jum il-Ġifa, isiru wkoll ċajtiet elaborati fuq ir-<ref target="https://mt.wikipedia.org/wiki/Radju">radju</ref>, fuq it-<ref target="https://mt.wikipedia.org/wiki/Televiżjoni">televiżjoni</ref>, fuq il-gazzetti u fuq is-siti web, u jsiru wkoll minn korporazzjonijiet kbar. F’ċajta famuża li saret fl-1957, il-BBC xandru film fis-sensiela tal-ġrajjiet kurrenti tagħhom imsejħa <hi rend="italic">Panorama</hi> u wrew bdiewa Żvizzeri jaħsdu l-ispagetti mill-għelieqi, imsejjaħ il-Ħsad Żvizzeru tal-Ispagetti. Il-BBC f’qasir żmien irċevew turrun talbiet mill-ispettaturi tagħhom biex jixtru l-pjanta tal-ispagetti, u b’hekk l-għada kellhom jiżvelaw iċ-ċajta.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Fis-seklu 21, bl-<ref target="https://mt.wikipedia.org/wiki/Internet">internet</ref> u bis-servizzi tal-aħbarijiet disponibbli minnufih online, iċ-ċajtiet ta’ Jum il-Ġifa jistgħu jħammru wiċċ udjenza ferm usa’ minn qatt qabel.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
</text></body></html>