<html><body><text id="wikipedia_mt_wikipedia_org__25265.html" ns="0" revid="268150" sourceurl="https://mt.wikipedia.org/wiki/Il_Cartaginese" title="Il Cartaginese" type="wikipedia">Il Cartaginese<figure><caption>L-ewwel edizzjoni ta' <hi rend="italic">Il Cartaginese</hi></caption></figure>
<p><hi rend="italic"><hi rend="bold">Il Cartaginese</hi></hi> kienet gazzetta ppubblikata fil-<ref target="https://mt.wikipedia.org/wiki/Protettorat_ta'_Malta">protettorat Ingliż ta' Malta</ref> bejn l-1804 u l-1805.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref> Matul dawk is-snin, kienet l-unika pubblikazzjoni perjodika f'Malta. <hi rend="italic">Il Cartaginese</hi> kienet preċeduta minn <hi rend="italic"><ref target="https://mt.wikipedia.org/wiki/L'Argo">L'Argo</ref></hi> (1804) u kienet segwita mill-<hi rend="italic"><ref target="https://mt.wikipedia.org/wiki/Giornale_di_Malta">Giornale di Malta</ref></hi> (1812–1813).</p>
<p>L-edituri tal-gazzetta kienu <ref target="https://mt.wikipedia.org/wiki/Vittorio_Barzoni">Vittorio Barzoni</ref> u Gavino Bonavita, u kienet tiffoka fuq aħbarijiet barranin. Il-pubblikazzjoni tagħha kienet ikkontrollata mill-gvern u kien fiha propaganda kontra l-Franċiżi. Il-gazzetta ġeneralment kien ikun fiha tmien paġni u ġieli kien ikollha suppliment. B'kollox ħarġu 15-il edizzjoni u kull waħda kellha ċirkolazzjoni ta' bejn 400 u 1000 kopja.<ref target="https://mt.wikipedia.org/wiki/Il-Paġna_prinċipali#cite_note-liberamicorum-1994-2">[2]</ref> Il-gazzetta ma rnexxietx, possibilment minħabba li l-maġġoranza tal-popolazzjoni dak iż-żmien kienet illitterata.<ref target="https://mt.wikipedia.org/wiki/Il-Paġna_prinċipali#cite_note-hough-davis-2010-3">[3]</ref></p>
<p>Kopji ta' din il-pubblikazzjoni jinstabu kkonservati fil-<ref target="https://mt.wikipedia.org/wiki/Bibljoteka_Nazzjonali_ta'_Malta">Bibljoteka Nazzjonali ta' Malta</ref>. </p>
</text></body></html>