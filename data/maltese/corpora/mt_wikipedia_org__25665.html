<html><body><text id="wikipedia_mt_wikipedia_org__25665.html" ns="0" revid="274142" sourceurl="https://mt.wikipedia.org/wiki/Firenze" title="Firenze" type="wikipedia">Firenze
<p><hi rend="bold">Firenze</hi> ([fiˈrɛntse]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>) hija belt fl-<ref target="https://mt.wikipedia.org/wiki/Italja">Italja</ref> Ċentrali u l-belt kapitali tar-reġjun ta’ <ref target="https://mt.wikipedia.org/wiki/Toskana">Toskana</ref>. Firenze għandha l-ikbar popolazzjoni fit-Toskana, bi  abitant, u b’iktar minn 1,520,000 abitant fiż-żona metropolitana kollha.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Firenze kienet ċentru kummerċjali u finanzjarju <ref target="https://mt.wikipedia.org/wiki/Medjuevu">Medjevali</ref> Ewropew u kienet waħda mill-iktar bliet għonja ta’ dak iż-żmien.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Ħafna akkademiċi jqisuha bħala n-nieqa tar-<ref target="https://mt.wikipedia.org/wiki/Rinaxximent">Rinaxximent</ref>, u ġiet imsejħa wkoll “l-<ref target="https://mt.wikipedia.org/wiki/Ateni">Ateni</ref> tal-Medjuevu”.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Matul l-istorja politika turbolenti tagħha, b’diversi rivoluzzjonijiet reliġjużi u repubblikani, tiddomina l-governanza tal-familja potenti <ref target="https://mt.wikipedia.org/wiki/Medici">Medici</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Mill-1865 sal-1871 Firenze kienet il-belt kapitali tar-<ref target="https://mt.wikipedia.org/wiki/Renju_tal-Italja">Renju tal-Italja</ref> (stabbilit fl-1861). Id-<ref target="https://mt.wikipedia.org/wiki/Djalett">djalett</ref> ta’ Firenze pprovda s-sisien tat-<ref target="https://mt.wikipedia.org/wiki/Taljan">Taljan</ref> standard u sar il-<ref target="https://mt.wikipedia.org/wiki/Lingwa">lingwa</ref> tal-kultura fl-Italja kollha minħabba l-kapulavuri prestiġjużi ta’ <ref target="https://mt.wikipedia.org/wiki/Dante_Alighieri">Dante Alighieri</ref>, <ref target="https://mt.wikipedia.org/wiki/Petrarka">Petrarka</ref>, <ref target="https://mt.wikipedia.org/wiki/Giovanni_Boccaccio">Giovanni Boccaccio</ref>, <ref target="https://mt.wikipedia.org/wiki/Macchiavelli">Niccolò Machiavelli</ref> u <ref target="https://mt.wikipedia.org/wiki/Leonardo_da_Vinci">Leonardo da Vinci</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-belt tattira miljuni ta’ turisti kull sena, u l-<ref target="https://mt.wikipedia.org/wiki/UNESCO">UNESCO</ref> ddikjarat iċ-Ċentru Storiku ta’ Firenze bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> fl-1982 għar-rikkezza kulturali u Rinaxximentali tal-arkitettura u tal-monumenti tagħha. Firenze fiha wkoll għadd ta' mużewijiet u galleriji tal-arti, bħall-Uffizi u <ref target="https://mt.wikipedia.org/wiki/Palazzo_Pitti">Palazzo Pitti</ref>, u għadha influwenti ħafna fil-oqsma tal-arti, il-kultura u l-politika. Fid-dawl tal-wirt artistiku u arkitettoniku tal-belt, <ref target="https://mt.wikipedia.org/wiki/Forbes">Forbes</ref> ikklassifikat lil Firenze bħala waħda mill-isbaħ bliet fid-dinja.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Firenze taqdi rwol importanti fil-<ref target="https://mt.wikipedia.org/wiki/Moda">moda</ref> Taljana u hija kklassifikata bħala waħda mill-iktar 15-il belt tal-moda ewlenin fid-dinja mill-Global Language Monitor.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Barra minn hekk, il-belt hija ċentru ekonomiku nazzjonali ewlieni, kif ukoll ċentru turistiku u industrijali. Fl-2008, il-belt kellha s-17-il ogħla introjti medji fl-Italja.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Ġeografija
Territorju
<figure><caption>Veduta panoramika ta’ Firenze</caption></figure>
<p>Firenze tinsab f’pożizzjoni xenofrafika, fin-nofs ta’ pajsaġġ imdawwar bl-għoljiet u l-muntanji tal-<ref target="https://mt.wikipedia.org/wiki/Appennini">Appennini</ref>. Ix-xmara <ref target="https://mt.wikipedia.org/wiki/Arno">Arno</ref> tgħaddi mill-pjanura li fiha tinsab il-belt ta’ Firenze. Barra minn hekk, hemm ukoll nixxigħat żgħar bħal Mugnone, Terzolle e x-xmara Greve.</p>
<p>Il-Kunsill Reġjonali ta’ Toskana stabbilixxa ż-żona metropolitana tat-tliet provinċji ta’ Firenze, <ref target="https://mt.wikipedia.org/wiki/Prato">Prato</ref> u <ref target="https://mt.wikipedia.org/wiki/Pistoia">Pistoia</ref> fid-29 ta’ Marzu 2000, b’popolazzjoni ta’ madwar 1,520,000 abitant. Iż-żoni metropolitani tal-pjanura għandhom ambjent antropizzat bil-preżenza ta’ żoni industrijali u kummerċjali kbar bi ftit spazji naturali. Fiż-żoni bl-għoljiet hemm interdipendenza qawwija bejn l-abitanti u l-agrikoltura, b’irqajja’ żgħar ta’ boskijiet antiki, speċjalment lejn in-Nofsinhar u l-Lvant tal-belt. Fil-pjanura hemm żoni umdużi mhux urbani lejn il-Punent tal-belt tul ix-xmara Arno.</p>
<p>It-territorju ġie kklassifikat fuq livell nazzjonali li għandu sismiċità tal-livell 2 jiġifieri pjuttost għolja.</p>
Klima
<p>Fil-panorama meteoroloġiku dinji, il-belt ta’ Firenze kienet waħda minn tal-bidu li feġġet storikament, bis-saħħa tal-istazzjon meteoroloġiku ta’ Firenze Monastero degli Angeli li bejn l-1654 u l-1670 kienet twettaq osservazzjonijiet meteoroloġiċi u reġistrazzjonijiet tad-<hi rend="italic">data</hi> termometriku għan-network meteoroloġiku Grandukali, li ġie stabbilit minn <ref target="https://mt.wikipedia.org/wiki/Ferdinandu_II_tal-Medici">Ferdinandu II tal-Medici</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Minkejja li għandha klima iktar kiesħa mill-bliet <ref target="https://mt.wikipedia.org/wiki/Spanja">Spanjoli</ref> u <ref target="https://mt.wikipedia.org/wiki/Franza">Franċiżi</ref> b’latitudni u b’altitudni simili, il-belt ta’ Firenze għandha klima iktar temperata minn <ref target="https://mt.wikipedia.org/wiki/Toronto">Toronto</ref>, pereżempju.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Minkejja li tinsab għaxar gradi iktar fin-Nofsinhar, Atlanta (Georgia, l-<ref target="https://mt.wikipedia.org/wiki/Stati_Uniti">Istati Uniti</ref>) għandha klima simili ħafna bħala temperatura, anke jekk il-preċipitazzjonijiet huma iktar subtropikali.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Mill-puntdivista klimatiku, Firenze jkollha sjuf sħan ħafna b’waqtiet ta’ sħana eċċessiva u xtiewi pjuttost kesħin u umdużi; fil-fatt skont il-klassifikazzjoni tal-klimi ta’ Köppen, il-klima ta’ Firenze titqies bħala klima temperata umduża.</p>
<p>Xi kultant fix-xitwa, u xi kultant anke bejn Novembru u Diċembru kif ukoll bejn Frar u Marzu, it-temperatura jaf tinżel ftit gradi taħt iż-żero. Fis-sajf ikun hemm ħafna jiem b’35-36 °C u xi drabi anke jiem li jlaħħqu jew saħansitra jisbqu l-40 °C. Ir-rekords tat-temperaturi massimi u minimi li qatt ġew irreġistrati fl-istazzjon meteoroloġiku tal-ajruport ta’ Peretola fil-periferija lejn il-Majjistral tal-belt laħħqu t-42.6 °C fis-26 ta’ Lulju 1983 u saħansitra −23.2 °C fit-12 ta’ Jannar 1985.</p>
<p>Ix-xita tinżel l-iktar fir-rebbiegħa u fil-ħarifa, kemm-il darba b’xita qliel. L-iktar sena li kienet niżlet xita f’Firenze kienet l-1937 b’total ta’ 1,269.9 mm, filwaqt li fl-1894 kienet l-inqas sena li kienet niżlet xita b’total ta’ 433.7 mm. Kważi kull sena tinżel il-borra anke jekk mhux wisq. Fix-xhur tas-sajf spiss ikun hemm perjodi ta’ riħ isfel u sħana kbira.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>

Storja
Storja antika
<figure><caption>Replika tal-villaġġi mibnija fuq il-puntali</caption></figure>
<p>Il-pjanura ta’ Firenze u l-għoljiet tal-madwar ilhom abitati minn żminijiet preistoriċi, kif jistgħu jixhdu diversi fdalijiet arkeoloġiċi li nstabu fl-akkwati.</p>
<p>L-ewwel insedjament stabbli kien villaġġ mibni fuq il-puntali, li ġie stabbilit għall-ħabta tad-disa’ seklu Q.K. mill-<ref target="https://mt.wikipedia.org/wiki/Etruski">Etruski</ref>, qrib xatt bl-ilma baxx tax-xmara Arno. Dan il-villaġġ inbena apposta fin-nofs tal-pjanura għammiela. Lejn il-150 Q.K., l-Etruski tar-raħal viċin ta’ <ref target="https://mt.wikipedia.org/wiki/Visul">Visul</ref> (illum il-ġurnata <ref target="https://mt.wikipedia.org/wiki/Fiesole">Fiesole</ref>), fil-quċċata taż-żona bl-għoljiet, stabbilew belt oħra qrib l-Arno, sabiex jisfruttaw il-preżenza tal-mogħdijiet tal-ilma, u bnew pont tal-injam.</p>
<p>Fi żmien l-Etruski, Firenze kienet imsejħa <hi rend="italic">Florentia</hi>, bil-<ref target="https://mt.wikipedia.org/wiki/Latin">Latin</ref>, li kien lingwa li bdiet issib saqajha u tintuża fil-wied minn diversi nies li kienu jittranżitaw minn dawn l-inħawi.</p>
<p><hi rend="italic">Florentia</hi> kien isem li jawgura tajjeb u li jfisser: “j’Alla tiffjorixxi” jew “belt li tiffjorixxi”. Din l-istess tradizzjoni fit-tismija tal-bliet insibuha fl-ismijiet ta’ bliet oħra fil-qrib bħal <hi rend="italic">Potentia, Piacentia, Valentia, Pollentia</hi> anke f’reġjuni oħra tal-Imperu. Pereżempju, <ref target="https://mt.wikipedia.org/wiki/Granada">Granada</ref> fi Spanja kienet imsejħa <hi rend="italic">Florentia Illiberitana</hi>. L-oriġini ta’ isem il-belt ta’ Firenze mill-kelma <hi rend="italic">Florentia</hi> ġiet ikkonfermata wkoll mill-<ref target="https://mt.wikipedia.org/wiki/Accademia_della_Crusca">Accademia della Crusca</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Wara l-gwerer bejn Silla u Mario, ir-raħal Visul tal-Etruski sar Ruman, u ngħata l-isem bil-Latin ta’ <hi rend="italic">Fæsule</hi> u, fid-59 Q.K., bis-saħħa tal-Liġi Ġulja, anke <hi rend="italic">Florentia</hi> saret <hi rend="italic">castrum</hi> għar-<ref target="https://mt.wikipedia.org/wiki/Rumani">Rumani</ref> veterani. <hi rend="italic">Florentia</hi> ġiet imdawra bi swar, bi pjanta rettangolari tipika, bi pjazza ċentrali li minnha kienu jgħaddu t-toroq prinċipali.</p>
<p>Fil-bidu tar-raba’ seklu, il-belt kienet sede ta’ djoċesi u ġiet definita <hi rend="italic">Municipium splendidissimum.</hi> Minn żmien l-imperatur <ref target="https://mt.wikipedia.org/wiki/Adrijanu">Adrijanu</ref>, il-belt kienet ikkollegata ma’ Ruma permezz tat-triq ta’ Cassia. Taħt it-tmexxija ta’ <ref target="https://mt.wikipedia.org/wiki/Djoklezjanu">Djoklezjanu</ref> saret <hi rend="italic">Corrector Italiae</hi> (belt kapitali tal-<ref target="https://mt.wikipedia.org/wiki/Etrurja">Etrurja</ref> u tal-<ref target="https://mt.wikipedia.org/wiki/Umbria">Umbria</ref>) u mbagħad għaddiet minn taħt idejn il-<ref target="https://mt.wikipedia.org/wiki/Biżantini">Biżantini</ref>, l-<ref target="https://mt.wikipedia.org/wiki/Ostrogoti">Ostrogoti</ref>, il-<ref target="https://mt.wikipedia.org/wiki/Longobardi">Longobardi</ref> u l-<ref target="https://mt.wikipedia.org/wiki/Franki">Franki</ref>. Matul dawn il-ħakmiet, il-popolazzjoni naqset għal ftit eluf ta’ persuni.</p>
Storja tal-Medjuevu
<figure><caption>Il-koppla ta’ Brunelleschi tal-katidral ta’ Firenze</caption></figure>
<p>Mis-seklu X il-belt ta’ Firenze bdiet tiżviluppa u fl-1115 saret Komun awtonomu. Fis-seklu XIII faqqgħet ġlieda interna bejn il-Gibellini, li kienu jappoġġaw l-imperatur tal-Imperu Ruman Sagru, u l-Gwelfi, li kienu favur il-Papat Ruman. Wara ħafna tilwim, il-Gwelfi rebħu l-hekk imsejħa battalja tal-għolja fis-17 ta’ Ġunju 1269, iżda mbagħad inqasmu internament fl-hekk imsejħa Gwelfi Bojod u Gwelfi Suwed (Dante Alighieri stess ġie skjerat fil-fazzjoni tal-Gwelfi Bojod).</p>
<p>Il-kunflitt politiku intern ma xekkilx lill-belt milli tiżviluppa, tant li saret waħda mill-iktar bliet b’saħħithom u fejn l-iktar tkattar il-ġid fl-<ref target="https://mt.wikipedia.org/wiki/Ewropa">Ewropa</ref>. Dan seħħ bl-għajnuna tal-munita tad-deheb tal-belt ta’ Firenze stess, il-fjorin (li beda jintuża fl-1252), bis-saħħa tad-dekadenza tal-belt rivali tagħha <ref target="https://mt.wikipedia.org/wiki/Pisa">Pisa</ref> (li tilfet kontra <ref target="https://mt.wikipedia.org/wiki/Genova">Genova</ref> fl-1284 u nxtrat minn Firenze fl-1406), kif ukoll permezz tal-qawwa kummerċjali tagħha frott il-<ref target="https://mt.wikipedia.org/wiki/Kostituzzjoni">kostituzzjoni</ref> kontra l-<ref target="https://mt.wikipedia.org/wiki/Aristokrazija">aristokrazija</ref> magħrufa bħala “Ordinamenti tal-ġustizzja” ta’ <ref target="https://mt.wikipedia.org/wiki/Giano_della_Bella">Giano della Bella</ref> (1293). L-espansjoni territorjali kienet tirrigwarda wkoll ir-<ref target="https://mt.wikipedia.org/wiki/Romagna">Romagna</ref> u fil-bidu tas-seklu XV waslet sa <ref target="https://mt.wikipedia.org/wiki/Forlì">Forlì</ref>, li dak iż-żmien kienet taħt id-dominju tal-Ordelaffi, u l-akkwist ta’ <ref target="https://mt.wikipedia.org/wiki/Castrocaro">Castrocaro</ref> (1403).<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> B’hekk twieldet l-hekk imsejħa Romagna Toskana.</p>
<figure><caption>Palazzo Vecchio, is-sede tal-kunsill lokali muniċipali ta’ Firenze</caption></figure>
<p>Mill-istima tal-popolazzjoni li qabel il-<ref target="https://mt.wikipedia.org/wiki/Pesta_s-sewda">pesta s-sewda</ref> tal-1348 kienet ta’ 80,000 persuna (eżatt wara dik tal-<ref target="https://mt.wikipedia.org/wiki/Venezja">Venezja</ref>, u qabel dik ta’ <ref target="https://mt.wikipedia.org/wiki/Milan">Milan</ref> u <ref target="https://mt.wikipedia.org/wiki/Bolonja">Bolonja</ref>), 25,000 persuna kienu jaħdu fl-<ref target="https://mt.wikipedia.org/wiki/Industrija">industrija</ref> tas-<ref target="https://mt.wikipedia.org/wiki/Suf">suf</ref>. Fl-1345, f’Firenze seħħ strajk min-naħa taċ-<hi rend="italic">Ciompi</hi>, li fl-1378 organizzaw rewwixta qasira kontra d-dominju oligarkiku tal-belt. Wara r-repressjoni, il-belt ta’ Firenze spiċċat taħt id-dominju tal-familja <ref target="https://mt.wikipedia.org/wiki/Albizi">Albizi</ref> (1382-1434), għedewwa kbar u prekursuri tal-familja Medici.</p>
<p>Kien proprju taħt id-dominju, anzi s-<hi rend="italic">Signoria</hi>, ta’ din il-familja tal-aħħar li Firenze esperjenzat x’aktarx l-aqwa żmien tagħha. Mill-bidu tal-1437 u għal diversi sekli, il-familja Medici biex juru l-qawwa tagħhom, iżda anke bħala ġest ta’ mħabba lejn iċ-ċittadini u l-belt tagħhom, impjegaw l-aqwa artisti, litterati, umanisti u filosofi ta’ dak iż-żmien biex isebbħu l-belt ta’ Firenze. Fosthom kien hemm <ref target="https://mt.wikipedia.org/wiki/Mikelanġlu">Michelangelo Buonarroti</ref>, <ref target="https://mt.wikipedia.org/wiki/Pico_della_Mirandola">Pico della Mirandola</ref>, <ref target="https://mt.wikipedia.org/wiki/Sandro_Botticelli">Sandro Botticelli</ref>, <ref target="https://mt.wikipedia.org/wiki/Galileo_Galilei">Galileo Galilei</ref>, <ref target="https://mt.wikipedia.org/wiki/Filippo_Brunelleschi">Filippo Brunelleschi</ref> u Leonardo da Vinci.</p>
Storja Rinaxximentali
<p>Il-belt ta’ Firenze hija magħrufa bħala n-nieqa tar-Rinaxximent. Kull fejn wieħed iħares, x’aktarx jilmaħ xi binja, monument, mużew, statwa, pjazza jew knisja frott l-iżvilupp letterarju, artistiku u xjentifiku straordinarju ta’ bejn is-sekli XIV-XVI. Permezz tal-artisti, l-għorrief, il-filosofi, u x-xjenzati ta’ fama dinjija tagħha (biżżejjed wieħed isemmi lil Leonardo da Vinci, li hawnhekk ħoloq il-kapulavuri tiegħu bħall-<ref target="https://mt.wikipedia.org/wiki/Mona_Lisa">Mona Lisa</ref>, Michelangelo, Raffaello, Sandro Botticelli, Niccolò Machiavelli, Filippo Brunelleschi, Galileo fost ħafna oħrajn), Firenze gawdiet materjalment u spiritwalment minn din il-bidla soċjali kbira u saret wieħed mill-postijiet li xprunaw dan il-moviment Rinaxximentali u wieħed miċ-ċentri l-iktar importanti tat-twelid mill-ġdid tal-kultura fid-dinja.</p>
Storja moderna
<figure><caption>Il-Gallerija tal-Uffizi</caption></figure>
<p>L-ewwel perjodu ta’ dominju tal-familja Medici ntemm bir-ritorn ta’ gvern repubblikan, bl-influwenza mit-tagħlim tal-pirjol radikali <ref target="https://mt.wikipedia.org/wiki/Domenicano_Girolamo_Savonarola">Domenicano Girolamo Savonarola</ref> (li ġie ġustizzjat fl-1498 u li qabel miet ħalla trattat fuq il-gvern ta’ Firenze). Fis-sekli ta’ wara, kliem il-pirjol spiss qanqal kontroversji reliġjużi. L-avvenimenti ta’ dak iż-żmien wasslu għal modifika tas-sistema lajka tal-belt li kienet ibbażata fuq gvernijiet immexxija minn xi konslu jew podestà (qisu sindku ta’ dak iż-żmien). Figura importanti oħra kien Niccolò Machiavelli. L-indikazzjonijiet li kien ta għall-gvern ta’ Firenze biex titmexxa minn xi ħadd b’poter qawwi, sikwit jiġu interpretati bħala leġittimazzjoni le cui indicazioni per il governo di Firenze da parte di una figura forte sono spesso lette come una legittimazione tal-qerq jew anke tal-abbużi tal-poter min-naħa tal-politiċi. Fis-16 ta’ Mejju 1527, iċ-ċittadini ta’ Firenze reġgħu keċċew il-familja Medici – li kienet reġgħet kisbet il-poter permezz tal-Ispanjoli fl-1521 – u mill-ġdid reġgħu stabbilew repubblika.</p>
<p>Madankollu, fl-1530, bl-appoġġ kemm tal-Imperatur kif ukoll tal-<ref target="https://mt.wikipedia.org/wiki/Papa">Papa</ref>, il-familja Medici kisbu l-poter għal darb’oħra. Fl-1532 saru duki ereditarji ta’ Firenze u fl-1555, permezz ta’ eżerċtu msawwar flimkien mal-alleati Spanjoli u Ġermaniżi, rebħu kontra <ref target="https://mt.wikipedia.org/wiki/Siena">Siena</ref> fil-Battalja ta’ Scannagallo. Bis-saħħa tad-digriet tal-paċi ta’ Cateau-Cambrésis, kisbu t-territorju kollu tar-Repubblika ta’ Siena, għajr il-kosta ta’ Maremma li saret parti mill-Istat tal-<hi rend="italic">Presidi</hi> taħt il-kontroll tal-Ispanjoli permezz tal-Viċire ta’ <ref target="https://mt.wikipedia.org/wiki/Napli">Napli</ref>. <ref target="https://mt.wikipedia.org/wiki/Cosimo">Cosimo</ref> (tal-familja Medici) kellu f’idejh il-gvern ta’ żewġ Stati: l-Istat “Qadim” ta’ Firenze u l-Istat il-“Ġdid” ta’ Siena. Iż-żewġ stati kienu Dukati awtonomi separati fil-livell tal-istrutturi politiċi kif ukoll fil-livell tal-istrutturi istituzzjonali, iżda mbagħad kienu magħqudin taħt Sovran uniku. Din il-qagħda ambigwa ġiet solvuta fis-27 ta’ Awwissu 1569, meta kiseb it-titlu ta’ Gran Duka ta’ Toskana mill-<ref target="https://mt.wikipedia.org/wiki/Papa_Piju_V">Papa Piju V</ref>, u dan indika li kellu poter kemm fuq id-Dukat ta’ Siena kif ukoll fuq dak ta’ Firenze.</p>
<figure><caption>Il-faċċata u l-kampnar tal-Katidral ta’ Firenze</caption></figure>
<p>Fis-seklu XVII, il-belt ta’ Firenze laħqet il-quċċata tagħha fil-qasam tax-<ref target="https://mt.wikipedia.org/wiki/Xjenza">xjenza</ref>. Bejn l-1654 u l-1670, Firenze kienet waħda mill-ewwel bliet fid-dinja fil-qasam tal-meteoroloġija, bis-saħħa tal-istazzjon tal-meteoroloġija ta’ Firenze Monastero degli Angeli, qrib il-monasteru bl-istess isem tal-istazzjon. Dan l-istazzjon kien jagħmel osservazzjonijiet tat-temp u jirreġistra d-<hi rend="italic">data</hi> dwar it-temperaturi skont skala ta’ Firenze ta’ 50º skont in-network tal-meteoroloġija tal-Gran Dukat li kien ġie stabbilit dak iż-żmien minn Ferdinandu II tal-Medici li kienu jagħmlu parti minnu stazzjonijiet oħra tat-Toskana bħal dawk ta’ Vallombrosa, Pisa u Cutigliano, stazzjonijiet oħra tal-Italja bħal dawk ta’ <ref target="https://mt.wikipedia.org/wiki/Bolonja">Bolonja</ref>, <ref target="https://mt.wikipedia.org/wiki/Parma">Parma</ref> u <ref target="https://mt.wikipedia.org/wiki/Milan">Milan</ref>, kif ukoll stazzjonijiet oħra tal-Ewropa bħal dawk ta’ <ref target="https://mt.wikipedia.org/wiki/Innsbruck">Innsbruck</ref>, <ref target="https://mt.wikipedia.org/wiki/Varsavja">Varsavja</ref> u <ref target="https://mt.wikipedia.org/wiki/Pariġi">Pariġi</ref>. Fl-istess żmien, f’Firenze twaqqfet l-<hi rend="italic">Accademia del Cimento (</hi>Akkademja tal-Esperiment), li kompliet tħeġġeġ l-esperimenti fil-qasam tax-xjenza.</p>
<p>Matul is-sekli Firenze rnexxielha tirrenja fuq it-Toskana kollha, ħlief ir-Repubblika ta’ <ref target="https://mt.wikipedia.org/wiki/Lucca">Lucca</ref>, li baqgħet indipendenti u sovrana sas-seklu 18 (sal-wasla ta’ <ref target="https://mt.wikipedia.org/wiki/Napuljun_Bonaparte">Napuljun Bonaparte</ref> fl-Italja, li qatta’ seba’ snin minn ħajtu hemmhekk), u d-Dukat ta’ <ref target="https://mt.wikipedia.org/wiki/Massa">Massa</ref> u l-Prinċipat ta’ <ref target="https://mt.wikipedia.org/wiki/Carrara">Carrara</ref>, li baqgħu indipendenti sal-1829, meta ġew assorbiti mid-Dukat ta’ <ref target="https://mt.wikipedia.org/wiki/Modena">Modena</ref>. Il-Gran Dukat l-ewwel sar ir-Renju tal-Etrurja u mbagħad ġie assorbit direttament bħala parti mit-territorju Franċiż. F’dan il-perjodu seħħ serq kbir mill-monumenti tat-Toskana. It-tmiem tad-dinastija tal-familja Medici u t-tlugħ fil-poter ta’ Francesco Stefano fl-1737, id-duka ta’ <ref target="https://mt.wikipedia.org/wiki/Lorraine">Lorraine</ref> u r-raġel ta’ Marija Tereża tal-<ref target="https://mt.wikipedia.org/wiki/Awstrija">Awstrija</ref>, wasslu biex it-Toskana tiġi inkluża fit-territorji li kellhom influwenza fuqhom l-<ref target="https://mt.wikipedia.org/wiki/Asburġiċi">Asburġiċi</ref>. Il-Gran Duka <ref target="https://mt.wikipedia.org/wiki/Pietru_Leopoldu">Pietru Leopoldu</ref>, fit-30 ta’ Novembru 1786, ippromulga kodiċi kriminali ġdid u bis-saħħa tiegħu, għall-ewwel darba fl-istorja tal-istati moderni, ġew aboliti l-<ref target="https://mt.wikipedia.org/wiki/Piena_tal-mewt">piena tal-mewt</ref> u t-<ref target="https://mt.wikipedia.org/wiki/Tortura">tortura</ref>.</p>
Storja kontemporanja
<figure><caption>Logħob tan-nar fuq Ponte Vecchio</caption></figure>
<p>Ir-renju tad-dinastija Awstrijaka spiċċa l-ewwel f’idejn Franza u mbagħad ġie anness mar-Renju ta’ <ref target="https://mt.wikipedia.org/wiki/Sardenja">Sardenja</ref> fl-1859 qabel ma sar ir-Renju tal-Italja fl-1861.</p>
<p>Firenze ħadet post Torino bħala l-belt kapitali tal-Italja fl-1865, fuq talba ta’ Napuljun III abbażi tal-Konvenzjoni ta’ Settembru, u fl-1871 Ruma ħadet post Firenze bħala l-belt kapitali meta ġiet annessa mar-Renju.</p>
<p>Fit-18 ta’ Mejju 1895, seħħ l-ikbar terremot li qatt ġie rreġistrat fil-belt, u Firenze ġarrbet ħsarat kbar anke f’binjiet monumentali.</p>
<p>Matul is-seklu XIX, il-popolazzjoni ta’ Firenze rdoppjat, u mbagħad ittriplikat matul is-seklu XX bit-tkabbir permezz tat-turiżmu, il-kummerċ, is-servizzi finanzjarji u l-industrija.</p>
<p>Waqt it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> l-belt ġiet okkupata għal sena mill-Ġermaniżi (1943-1944).</p>
<p>Fl-aħħar ta’ Lulju u l-bidu ta’ Awwissu 1944, it-truppi tal-eżerċtu tat-tieni diviżjoni ta’ <ref target="https://mt.wikipedia.org/wiki/New_Zealand">New Zealand</ref> waslu fl-għoljiet ta’ Pian dei Cerri, u wara ħafna jiem ta’ ġlied aħrax mal-Ġermaniżi, rebħulhom.</p>
<figure><caption>Il-Kurċifiss ta’ Cimabue li kien imtela tajn fl-għargħar ta’ Firenze</caption></figure>
<p>Il-belt ta’ Firenze inħelset mill-eżerċtu ta’ New Zealand fl-4 ta’ Awwissu 1944 u mill-ġlied tal-brigati partiġjani tal-Kumitat tat-Toskana għall-Ħelsien Nazzjonali fil-11 ta’ Awwissu 1944, wara li ġarrbet ħsarat kbar, bħat-tiġrif ta’ pontijiet (ħlief Ponte Vecchio, grazzi għall-inizjattiva tal-konslu Ġermaniż <ref target="https://mt.wikipedia.org/wiki/Gerhard_Wolf">Gerhard Wolf</ref>) u binjiet residenzjali minħabba l-mini tal-art li ħallew warajhom il-Ġermaniżi qabel ħarbu.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Firenze hija waħda mill-iktar bliet li ngħatat onorifiċenzi għall-Qlubija Militari fil-Gwerra tal-Ħelsien peress li ngħatat il-Medalja tad-Deheb għall-Qlubija Militari għas-sagrifiċċji tal-popolazzjoni tagħha u għall-attivitajiet tagħha fil-ġlied bejn il-partiġjani waqt it-Tieni Gwerra Dinjija.</p>
<p>L-4 ta’ Novembru 1966 huwa jum li daħal fl-istorja ta’ Firenze minħabba għargħar kbir li seħħ. Il-biċċa l-kbira taċ-ċentru tal-belt ġie mgħerreq bl-ilma mix-xmara Arno. Dan l-għargħar ġab miegħu devastazzjoni kbira qalb il-knejjes, il-binjiet storiċi u l-mużewijiet, kif ukoll għexieren ta’ nies mejta. Barra minn hekk, qered l-arkivji, l-opri tal-arti, u ħafna volumi prezzjużi ta’ kotba fil-Biblijoteka Nazzjonali Ċentrali. Biex tkompli tgħaxxaq, iċ-ċisterni tal-karburant infaqgħu u dan malajr niġġes l-ilma tax-xmara u wassal għal iktar ħsara. Il-Kurċifiss prezzjuż ta’ <ref target="https://mt.wikipedia.org/wiki/Cimabue">Cimabue</ref> tal-Knisja tal-Kurċifiss Imqaddes imtela tajn u sar simbolu tad-devastazzjoni tal-għargħar. Din it-traġedja qanqlet solidarjetà kbira mid-dinja kollha u fuq livell nazzjonali twieled spontanjament grupp ta’ volontarjat magħruf bħala l-anġli tat-tajn, magħmul minn żgħażagħ mill-Italja kollha li marru jagħtu daqqa t’id biex ineħħu t-tajn u l-ilma bit-tama li jiġu rkuprati ħafna mit-teżori artistiċi danneġġati.</p>
Simboli
<figure><caption>L-istemma ta’ Firenze</caption></figure>
<p>Is-simbolu fuq l-istemma ta’ Firenze huwa l-<hi rend="italic">fleur-de-lis</hi> jew il-ġilju, u ilu s-simbolu tal-belt mis-seklu XI. Illum il-ġurnata l-ġilju huwa aħmar fuq sfond abjad, għalkemm fl-imgħoddi l-kuluri kienu bil-kontra b’referenza għall-kulur tal-<hi rend="italic">Iris florentina</hi>. Il-kuluri attwali jmorru lura għall-1251 meta l-Gibellini, eżiljati minn Firenze, baqgħu jħaddnu s-simbolu tal-belt bħallikieku tagħhom. Għalhekk, il-Gwelfi, li kellhom lil Firenze taħt il-kontroll tagħhom, għamlu l-kuluri bil-maqlub biex jiddistingwu ruħhom mill-għadu u s-simbolu baqa’ hekk sa żminijietna. Fl-1809, Napuljun Bonaparte pprova jimponi simbolu ġdid permezz ta’ digriet: il-pjanta tal-ġilju bl-inwar fuq ħaxix aħdar u sfond fiddien bi strixxa ħamra u tliet naħliet kulur id-deheb (li huwa simbolu li kien jingħata lill-bliet il-kbar tal-imperu ta’ Napuljun). Madankollu, id-digriet qatt ma ġie implimentat u s-simbolu tradizzjonali ta’ Firenze baqa’ dak tal-Gwelfi sal-lum.</p>
<p>Fit-tradizzjoni tal-<hi rend="italic">commedia dell'arte</hi>, il-maskra li hija simbolu tal-belt ta’ Firenze tissejjaħ <ref target="https://mt.wikipedia.org/wiki/Stenterello">Stenterello</ref>.</p>
Sit ta’ Wirt Dinji
<p>Il-belt ta’ Firenze hija magħrufa bħala waħda mill-isbaħ bliet mhux biss fl-Italja imma anke fid-dinja. Fl-1982, Firenze ġiet iskritta fil-lista tas-Siti ta’ Wirt Dinji tal-UNESCO abbażi ta’ saħansitra ħames kriterji tal-għażla tal-UNESCO: il-kriterju (i) “Rappreżentazzjoni ta’ kapulavur frott il-kreattività tal-bniedem”, il-kriterju (ii) “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, il-kriterju (iii) “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, il-kriterju (iv) “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, u l-kriterju (vi) “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.</p>
<p>Il-belt ta’ Firenze nbiet fuq sit ta’ insedjament tal-Etruski u tinkorpora 600 sena ta’ attività artistika ta’ valur universali straordinarju. Minkejja dan, il-belt hija s-simbolu tar-Rinaxximent, meta Firenze laħqet il-quċċata tagħha taħt id-dominju ekonomiku u kulturali tal-familja Medici fis-sekli 15 u 16.</p>
</text></body></html>