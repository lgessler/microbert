<html><body><text id="wikipedia_mt_wikipedia_org__22418.html" ns="0" revid="270053" sourceurl="https://mt.wikipedia.org/wiki/Tim_nazzjonali_tal-futbol_tal-Bra%C5%BCil" title="Tim nazzjonali tal-futbol tal-Brażil" type="wikipedia">Tim nazzjonali tal-futbol tal-Brażil
<p>It-<hi rend="bold">tim nazzjonali tal-futbol tal-Brażil</hi> (bil-<ref target="https://mt.wikipedia.org/wiki/Lingwa_Portugiża">Portugiż</ref>: <hi rend="italic">Seleção Brasileira</hi>) jirrapreżenta lill-<ref target="https://mt.wikipedia.org/wiki/Brażil">Brażil</ref> fil-futbol internazzjonali u hu mmexxi mill-<ref target="https://mt.wikipedia.org/wiki/Federazzjoni_tal-futbol_tal-Brażil">Confederação Brasileira de Futebol</ref>. Ilhom membri tal-<ref target="https://mt.wikipedia.org/wiki/FIFA">FIFA</ref> mill-1923 u membri tal-<ref target="https://mt.wikipedia.org/wiki/CONMEBOL">CONMEBOL</ref> mill-1916.</p>
<p>Il-Brażil huwa l-aktar pajjiħ titolat fl-istorja tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, b'ħames titli: <ref target="https://mt.wikipedia.org/wiki/Tazza_tad-Dinja_tal-Futbol_1958">1958</ref>, <ref target="https://mt.wikipedia.org/wiki/Tazza_tad-Dinja_tal-Futbol_1962">1962</ref>, <ref target="https://mt.wikipedia.org/wiki/Tazza_tad-Dinja_tal-Futbol_1970">1970</ref>, <ref target="https://mt.wikipedia.org/wiki/Tazza_tad-Dinja_tal-Futbol_1994">1994</ref> u <ref target="https://mt.wikipedia.org/wiki/Tazza_tad-Dinja_tal-Futbol_2002">2002</ref>. Fost tit-titli mirbuħa hemm ukoll tmien suċċessi fil-<ref target="https://mt.wikipedia.org/wiki/Copa_America">Copa America</ref> u erba' fit-<ref target="https://mt.wikipedia.org/wiki/Tazza_tal-Konfederazzjonijiet">Tazza tal-Konfederazzjonijiet</ref>. Dan il-pajjiż huwa l-uniku tim nazzjonali li lagħab f'kull edizzjoni tat-Tazza tad-Dinja mingħajr qatt ma tilef waħda.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Ħafna kummentaturi distinti jikkunsidraw lit-tim Brażiljan tal-1970 bħala l-aqwa tim fl-istorja, għalkemm ħafna jargumentaw l-istess ħaġa għal timijiet oħra, fosthom it-tim Brażiljan tal-1958 u tal-1962.<ref target="https://mt.wikipedia.org/wiki/Il-Paġna_prinċipali#cite_note-Greatest1970-Beckenbauer-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-Greatest1958-Zico-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-Greatest1970vSpain-4">[4]</ref></p>
<p>Attwalment, fil-<ref target="https://mt.wikipedia.org/wiki/Klassifika_dinjija_tal-FIFA">klassifika dinjija tal-FIFA</ref>, huma jinsabu fit-3 post. Il-Brażil huwa l-uniku tim li rebaħ it-Tazza tad-Dinja f'erba' kontinenti differenti: darba fl-<ref target="https://mt.wikipedia.org/wiki/Ewropa">Ewropa</ref> (Żvezja 1958), darba fl-<ref target="https://mt.wikipedia.org/wiki/Amerika_t'Isfel">Amerika t'Isfel</ref> (Ċili 1962), darbtejn fl-<ref target="https://mt.wikipedia.org/wiki/Amerika_ta'_Fuq">Amerika ta' Fuq</ref> (Messiku 1970 u Stati Uniti 1994) u darba fl-<ref target="https://mt.wikipedia.org/wiki/Asja">Asja</ref> (Korea/Ġappun 2002). Flimkien ma' Spanja jaqsum ir-rekord ta' 35 logħba konsekuttiva mingħajr telfa.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Storja
Storja tal-bidu (1914–1957)
<figure><caption>L-ewwel logħba tal-Brażil kontra <ref target="https://mt.wikipedia.org/wiki/Exeter_City_FC">Exeter City</ref> fl-1914</caption></figure>
<p>Huwa maħsub li l-ewwel logħba tat-tim nazzjonali Brażiljan kienet fl-1914 bejn tim magħżul ta' <ref target="https://mt.wikipedia.org/wiki/Rio_de_Janeiro">Rio de Janeiro</ref> u <ref target="https://mt.wikipedia.org/wiki/São_Paulo">São Paulo</ref> u l-klabb Ingliż ta' <ref target="https://mt.wikipedia.org/wiki/Exeter_City_FC">Exeter City</ref>, li ntlagħbet fil-<ref target="https://mt.wikipedia.org/wiki/Estádio_das_Laranjeiras">grawnd ta' Fluminense</ref>.<ref target="https://mt.wikipedia.org/wiki/Il-Paġna_prinċipali#cite_note-times-magicofbrazil-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-guardian-howgrecians-7">[7]</ref> Il-Brażil rebħu 2–0 b'gowls ta' Oswaldo Gomes u Osman,<ref target="https://mt.wikipedia.org/wiki/Il-Paġna_prinċipali#cite_note-times-magicofbrazil-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-guardian-howgrecians-7">[7]</ref> għalkemm oħrajn jgħidu li l-logħba spiċċat dro ta' 3–3.<ref target="https://mt.wikipedia.org/wiki/Il-Paġna_prinċipali#cite_note-telegraph-exeterfixdream-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-indy-brazilpastmasters-9">[9]</ref> B'kuntrast mas-suċċessi li kellhom jaslu wara, il-bidu tat-tim nazzjonali ma kienx wieħed fjurit, kawża ta' kunflitti interni mal-assoċjazzjonijiet tal-futbol Brażiljani dwar il-professjonaliżmu, li ostakola lill-<ref target="https://mt.wikipedia.org/wiki/Federazzjoni_tal-futbol_tal-Brażil">Federazzjoni Brażiljana</ref> sabiex tilgħab tim b'saħħtu.</p>
<p>Għat-<ref target="https://mt.wikipedia.org/wiki/Tazza_tad-Dinja_tal-Futbol_1954">Tazza tad-Dinja 1954</ref> fl-<ref target="https://mt.wikipedia.org/wiki/Żvizzera">Iżvizzera</ref>, it-tim Brażiljan kien kompletament rinnovat, sabiex jinsa t-telfa tal-Maracanã, għalkemm xorta waħda kellu grupp ta' plejers tajbin, fosthom <ref target="https://mt.wikipedia.org/wiki/Nílton_Santos">Nílton Santos</ref>, <ref target="https://mt.wikipedia.org/wiki/Djalma_Santos">Djalma Santos</ref>, u <ref target="https://mt.wikipedia.org/wiki/Waldyr_Pereira">Didi</ref>. Madanakollu, il-Brażil ftit li xejn avvanzaw. Il-favoriti tal-kwarti tal-finali l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> għelbu lill-Brażil 4–2 f'waħda mill-aktar logħbiet goffi u vjolenta fl-istorja tal-futbol, li baqħet magħrufa bħala l-Battalja ta' Berna.<ref target="https://mt.wikipedia.org/wiki/Il-Paġna_prinċipali#cite_note-usatodayworldcups-10">[10]</ref></p>
L-Era tad-Deheb ma' Pelé (1958–1970)
<p>Il-kowċ tal-Brażil <ref target="https://mt.wikipedia.org/wiki/Vicente_Feola">Vicente Feola</ref>, impona regoli stretti lill-iskwadra għat-<ref target="https://mt.wikipedia.org/wiki/Tazza_tad-Dinja_tal-Futbol_1958">Tazza tad-Dinja 1958</ref>  li kellha ssir fl-<ref target="https://mt.wikipedia.org/wiki/Żvezja">Iżvezja</ref>. Il-plejers ingħataw lista ta' erbgħin ħaġa li ma kienux permessi jagħmlu, fosthom li jilbsu kpiepel jew umbrellel, ipejpu waqt li jilbsu l-uniformi uffiċjali u jitkellmu mal-istampa barra l-ħinijiet allokati. Huma kienu l-uniku tim li ġabu psikologu fil-kamp tagħhom (minħabba li memorji tal-1950 kienu għadhom jaffettwaw lil xi wħud) jew dentista (minħabba li, kawża tal-oriġini foqra tagħhom, ħafna plejers kellhom problemi fis-snin li kienu qegħdin jikkawżaw infezzjonijiet u kellhom impatt negattiv fuq il-prestazzjoni), u bagħtu <hi rend="italic">scout</hi> fl-Ewropa sabiex jara l-logħob ta' kwalifikazzjoni sena qabel ma beda l-kampjonat.</p>
<figure><caption>Il-gowl famuż ta' <ref target="https://mt.wikipedia.org/wiki/Pelé">Pelé</ref> kontra l-Iżvezja fil-finali tat-Tazza tad-Dinja tal-1958</caption></figure>
<p>Il-Brażil telgħu fi grupp tqil flimkien mal-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Unjoni_Sovjetika">Unjoni Sovjetika</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>. Fl-ewwel logħba għelbu lil-Awstrija 3–0 u wara ġew dro ta' 0–0 mal-Ingilterra. Il-Brażiljani kienu ilhom jinkwetaw fuq il-prospettiva li jilgħabu mal-Unjoni Sovjetika, li kienu mħarrġa tajjeb ħafna u kienu fost il-favoriti għar-rebħ; l-istrateġija kienet li jieħdu r-riskji fil-bidu tal-logħba sabiex jiskorjaw gowl kmieni. Qabel il-logħba, il-bnadar tat-tim, <ref target="https://mt.wikipedia.org/wiki/Hilderaldo_Bellini">Bellini</ref>, <ref target="https://mt.wikipedia.org/wiki/Nílton_Santos">Nílton Santos</ref>, and <ref target="https://mt.wikipedia.org/wiki/Waldyr_Pereira">Didi</ref> tkellmu ma' Vicente Feola u pperswaduh sabiex jagħmel tliet sostituzzjonijiet li kienu kruċjali sabiex il-Brażil jirbħu lis-Sovjetiċi u jirbħu t-Tazza: <ref target="https://mt.wikipedia.org/wiki/José_Ely_de_Miranda">Zito</ref>, <ref target="https://mt.wikipedia.org/wiki/Garrincha">Garrincha</ref> u ż-żagħżugħ <ref target="https://mt.wikipedia.org/wiki/Pelé">Pelé</ref> kellhom jibdew mill-bidu. Mat-tisfira tal-ftuħ, huma qassmu l-ballun lil Garrincha li għeleb lil tliet plejers qabel max-xutt tiegħu ħabat mal-lasta. Huma żammew il-pressjoni u wara tliet minuti, li aktar tard ġew deskritti bħala "l-akbar tliet minuti fl-istorja tal-futbol",<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> <ref target="https://mt.wikipedia.org/wiki/Vavá">Vavá</ref> tefa' lill-Brażil fil-vantaġġ. Huma rebħu l-logħba 2–0. Pelé skorja l-uniku gowl tal-kwarti tal-finali kontra <ref target="https://mt.wikipedia.org/wiki/Tim_nazzjonali_tal-futbol_ta'_Wales">Wales</ref>, u għelbu 5–2 lil <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> fis-semifinali. Fil-finali kontra l-ospiti tal-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> huma rebħulhom 5–2, biex kisbu l-ewwel Tazza tad-Dinja u saru l-ewwel pajjiż li rebaħ dan it-titlu barra mill-kontinent tiegħu.</p>
<p>Fit-<ref target="https://mt.wikipedia.org/wiki/Tazza_tad-Dinja_tal-Futbol_1962">Tazza tad-Dinja 1962</ref>, il-Brażil rebħu t-tieni titlu tagħhom b'Garrincha jkun l-istilla, hekk kif ġarr ir-responsabbiltà tat-tim fuq spallejh wara li Pelé weġġa' fit-tieni logħba tal-grupp kontra ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref> u kien indisponibbli għall-kampjonat kollu.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Il-preparazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_1966">Tazza tad-Dinja 1966</ref> kienet imxekkla minħabba influwenzi politiċi. Il-klabbs il-kbar Brażiljani xtaqu l-plejers tagħhom jiġu inklużi fit-tim Brażiljan, sabiex jiġu esponuti iktar. Fl-aħħar xhur ta' qabel it-Tazza tad-Dinja, il-kowċ Vicente Feola kien qiegħed jaħdem b'46 plejer, li 22 minnhom biss setgħu jmorru l-<ref target="https://mt.wikipedia.org/wiki/Ingilterra">Ingilterra</ref>; dan wassal għal ħafna tilwim intern u pressjoni psikoloġika fuq il-plejers u l-istaff tekniku. Ir-riżultat kien li fil-fażi finali l-Brażil għamel l-agħar prestazzjoni tiegħu fl-istorja tat-Tazza tad-Dinja. L-edizzjoni tal-1966 tibqa' mfakkra għal-logħob fiżiku, u Pelé kien wieħed minn dawk li sofra minn dan it-tip ta' logħob. Wara li sar l-ewwel plejer li skorja fi tliet edizzjonijiet tat-Tazza tad-Dinja minn <hi rend="italic">free-kick</hi> dirett kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bulgarija">Bulgarija</ref>, u kellu jistrieħ minħabba għejja għal-logħba li jmiss kontra l-Ungerija, li l-Brażil tilfu. Wara affaċċja lill-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>, u l-ħafna daħliet vjolenti mid-difensuri Portugiżi ħallew l-effett tagħhom hekk kif Pelé kellu jħalli l-logħba u l-kampjonat innifsu. Suċċessivament, il-Brażil tilfu l-logħba u ġew eliminati fl-ewwel rawnd tat-Tazza tad-Dinja għall-ewwel darba mill-<ref target="https://mt.wikipedia.org/wiki/Tazza_tad-Dinja_tal-Futbol_1934">1934</ref>. Fi tmiem il-kampjonat, Pelé esprima x-xewqa li ma jilgħabx iktar fit-Tazza tad-Dinja.</p>
<p>It-<ref target="https://mt.wikipedia.org/wiki/Tazza_tad-Dinja_tal-Futbol_1970">Tazza tad-Dinja 1970</ref> fil-<ref target="https://mt.wikipedia.org/wiki/Messiku">Messiku</ref> kienet it-tielet rebħa tat-titlu. Il-Brażil skjeraw dik li hi kkunsidrata bħala l-aqwa skwadra li qatt eżistiet, iggwidati minn Pelé fl-aħħar finali tat-Tazza tad-Dinja, il-kaptan <ref target="https://mt.wikipedia.org/wiki/Carlos_Alberto_Torres">Carlos Alberto Torres</ref>, <ref target="https://mt.wikipedia.org/wiki/Jairzinho">Jairzinho</ref>, <ref target="https://mt.wikipedia.org/wiki/Tostão">Tostão</ref>, <ref target="https://mt.wikipedia.org/wiki/Gérson">Gérson</ref> u <ref target="https://mt.wikipedia.org/wiki/Rivelino">Rivelino</ref>. Jairzinho kien it-tieni l-aqwa skorer b'seba' gowls filwaqt li Pelé skorja erbgħa. Mar-rebħ tat-Trofew Jules Rimet għat-tielet darba, il-Brażil setgħu jżommu t-trofew għal dejjem.</p>
Il-perjodu niexef (1970–1994)
<figure><caption>It-tim Brażiljan rebbieħ tat-<ref target="https://mt.wikipedia.org/wiki/Tazza_tad-Dinja_tal-Futbol_1970">Tazza tad-Dinja 1970</ref></caption></figure>
<p>Wara l-irtirar mix-xena internazzjonali ta' Pelé u stilel oħra mit-tim tal-1970, il-Brażil waslu sas-semifinali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> tat-<ref target="https://mt.wikipedia.org/wiki/Tazza_tad-Dinja_tal-Futbol_1974">Tazza tad-Dinja 1974</ref>. Il-ġenerazzjoni l-ġdida ma setgħetx tiddefendi t-titlu u spiċċat fir-raba' post wara li naqset li tirbaħ lill-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> fil-finali għat-tielet u r-raba' post.</p>
<p>L-<ref target="https://mt.wikipedia.org/wiki/Tazza_tad-Dinja_tal-Futbol_1978">edizzjoni tal-1978</ref> kienet waħda kontroversjali. Fit-tieni fażi tal-gruppi, il-Brażil kienet qed tiġġieled mal-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> għall-ewwel post fil-grupp li seta' taha l-aċċess għall-finali. Fl-aħħar logħba ta' din il-fażi, il-Brażil għelbu lill-Polonja 3–1 u telgħu fil-quċċata tal-grupp b'differenza ta' gowls ta' +5. L-Arġentina, li kellha differenza ta' gowls ta' +2, irnexxielhom fl-aħħar logħba jegħlbu lill-<ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref> 6–0 biex ikkwalifikaw għall-finali. Il-Brażil kellhom jikkuntentaw bit-tielet post, meta rebħu lill-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> 2–1.</p>
<p>Fit-<ref target="https://mt.wikipedia.org/wiki/Tazza_tad-Dinja_tal-Futbol_1982">Tazza tad-Dinja 1982</ref>, il-Brażil ħarġu mill-grupp mingħajr ebda oppożizzjoni però telfa ta' 3–2 kontra l-Italja, f'waħda mil-logħbiet klassiċi fl-istorja tat-Tazza, fissret eliminazzjoni. Din il-logħba tibqa' mfakkra bħala d-"Diżastru ta' Sarriá", bil-kowċ <ref target="https://mt.wikipedia.org/wiki/Telê_Santana">Telê</ref> jieħu l-biċċa l-kbira tat-tort mill-istampa Brażiljana minħabba li uża sistema offensiva meta dro ta' 2–2 kien ikun biżżejjed. <ref target="https://mt.wikipedia.org/wiki/Paolo_Rossi">Paolo Rossi</ref> seraq ix-xena bit-tliet gowls għat-Taljani.</p>
<p>Telê Santana u ħafna plejers irritornaw għat-<ref target="https://mt.wikipedia.org/wiki/Tazza_tad-Dinja_tal-Futbol_1986">Tazza tad-Dinja tal-1986</ref> li saret il-<ref target="https://mt.wikipedia.org/wiki/Messiku">Messiku</ref>. Il-plejers tal-1986 kienu ixjeh però kienu kapaċi biżżejjed biex jagħmlu prestazzjonijiet eklatanti. Madanakollu, qabel it-Tazza tad-Dinja kien hemm il-biża' li <ref target="https://mt.wikipedia.org/wiki/Zico">Zico</ref> kien weġġa'. Il-mistoqsijiet kontinwi fuq jekk kienx se jkun involut jew le ħallew impatt negattiv fuq it-tim. Il-Brażil iltaqgħu ma' <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> fil-kwarti tal-finali u l-logħba hija meqjusa bħala eżempju klassiku tal-"futbol totali". Iż-żewġ timijiet it-tnejn urew il-qawwa tagħhom, imma meta finalment daħal Zico fit-tieni taqsima (bir-riżultat għadu indaqs), u l-Brażil ingħataw <hi rend="italic">penalty</hi> tard fil-logħba, kien jidher li l-Brażil resqin lejn rebħa. Iżda Zico, l-eroj ta' ġenerazzjoni sħiħ ta' benjamini Brażiljani, falla l-<hi rend="italic">penalty</hi>. Wara l-<ref target="https://mt.wikipedia.org/wiki/Ħin_barrani">ħin barrani</ref>, wasal għall-<ref target="https://mt.wikipedia.org/wiki/Għoti_tal-penalties">għoti tal-<hi rend="italic">penalties</hi></ref>. Din id-darba Zico skorja l-<hi rend="italic">penalty</hi> tiegħu għalkemm <ref target="https://mt.wikipedia.org/wiki/Júlio_César_da_Silva">Júlio César da Silva</ref> u <ref target="https://mt.wikipedia.org/wiki/Sócrates">Sócrates</ref> naqsu li jagħmlu dan, u minkejja li l-kaptan Franċiż <ref target="https://mt.wikipedia.org/wiki/Michel_Platini">Michel Platini</ref> ra x-xutt tiegħu jmur fuq il-minduda, il-Brażil xorta waħda ġew eliminati 4–3.</p>
<p>Għat-<ref target="https://mt.wikipedia.org/wiki/Tazza_tad-Dinja_tal-Futbol_1990">Tazza tad-Dinja 1990</ref>, il-Brażil kienu kkowċjati minn <ref target="https://mt.wikipedia.org/wiki/Sebastião_Lazaroni">Sebastião Lazaroni</ref>, li ftit li xejn kien magħruf qabel it-Tazza. B'mentalità difensiva, li s-simbolu tagħha kien il-midfilder <ref target="https://mt.wikipedia.org/wiki/Dunga">Dunga</ref>, it-tim kien nieqes mill-kreattività għalkemm wasal għat-tieni rawnd. Kontra tim tal-Arġentina iktar dgħajjef, il-Brażiljani ppressaw bil-kbir u kellhom diversi ċansijiet ta' gowl, imma kien gowl ta' <ref target="https://mt.wikipedia.org/wiki/Claudio_Caniggia">Claudio Caniggia</ref> minn suġġeriment ta' <ref target="https://mt.wikipedia.org/wiki/Maradona">Maradona</ref> li elimina lill-Brażil.</p>
Ritorn għar-rebħ (1994–2002)
Tazza tad-Dinja 1994
<p>Il-Brażil kellhom jistennew 24 sena sabiex jirbħu titlu ieħor tat-Tazza tad-Dinja jew jipparteċipaw f'finali. Dan ma kienx mingħajr l-intoppi fil-fażi ta' kwalifikazzjoni. Wara dro mingħajr gowls kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref>, fil-25 ta' Lulju 1993 is-<hi rend="italic">Seleção</hi> tilfet l-ewwel partita ta' kwalifikazzjoni fl-istorja kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref>. Minkejja l-pressjoni tal-ġurnalisti u l-partitarji, il-kowċ <ref target="https://mt.wikipedia.org/wiki/Carlos_Alberto_Parreira">Parreira</ref> baqa' jħalli lil <ref target="https://mt.wikipedia.org/wiki/Romário">Romário</ref> barra mit-tim nazzjonali għal seba' partiti, sakemm ġie mgħajjat għall-aħħar logħba deċiżiva. Kien proprju Romário li skorja darbtejn kontra l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> sabiex rebbaħ il-logħba lill-Brażil u kkwalifikaw għat-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja tal-1994</ref> fl-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref> bħala l-ewwel fil-grupp tal-<ref target="https://mt.wikipedia.org/wiki/CONMEBOL">CONMEBOL</ref> magħmul minn ħames timijiet.</p>
Tazza tad-Dinja 1998
<p>Il-Brażil spiċċaw it-tieni fit-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref>. Mingħajr l-imweġġa' Romário, huma rebħu l-grupp li kien jikkonsisti min-<ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġja</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Marokk">Marokk</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">Iskozja</ref> b'żewġ rebħiet u telfa kontra l-Iskandinavi. Huma waslu sal-finali wara li għelbu liċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> fir-rawnd tal-aħħar sittax, id-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> fil-kwarti tal-finali u l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> fis-semifinali wara l-għoti tal-<hi rend="italic">penalties</hi>. Madanakollu, fil-finali t-tim tilef bl-iskor kbir ta' 3–0 kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, l-ospiti tal-kompetizzjoni. Il-prestazzjoni difensiva fl-azzjonijiet wieqfa kienet diżappuntanti hekk kif <ref target="https://mt.wikipedia.org/wiki/Zinédine_Zidane">Zinédine Zidane</ref> skorja darbtejn b'daqqa ta' ras. L-ikbar kritika kienet fuq l-użu tal-istilla <ref target="https://mt.wikipedia.org/wiki/Ronaldo">Ronaldo</ref> minkejja li kien sofra minn attakk epilettiku ftit siegħat qabel il-logħba. L-isem ta' Ronaldo tniżżel fuq il-lista uffiċjali tal-FIFA fl-aħħar istanti, wara konsultazzjoni medika ħafifa.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Il-kliem tal-kowċ Zagallo baqgħu famużi, fejn qabel il-finali qal: "Vocês vão ter que me engolir" ("Tridu tibilgħuni issa"), bħala risposta għall-kritika qawwija li rċieva qabel u matul it-Tazza tad-Dinja.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Tazza tad-Dinja 2002
<p>Iggalvanizzati mit-"Tliet R" (<ref target="https://mt.wikipedia.org/wiki/Ronaldo">Ronaldo</ref>, <ref target="https://mt.wikipedia.org/wiki/Rivaldo">Rivaldo</ref> u <ref target="https://mt.wikipedia.org/wiki/Ronaldinho">Ronaldinho</ref>), il-Brażil rebħu l-ħames titlu fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref> li saret fil-<ref target="https://mt.wikipedia.org/wiki/Korea_t'Isfel">Korea t'Isfel</ref> u l-<ref target="https://mt.wikipedia.org/wiki/Ġappun">Ġappun</ref>. Dan ġara minkejja fażi ta' kwalifikazzjoni difettuża li rat lit-tim jaqa' għall-agħar pożizzjoni fil-klassifika tal-FIFA, u assiguraw biss minn post fil-fażi finali minħabba li l-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> naqsu li jirbħu l-aħħar logħbiet tagħhom.</p>
<p>It-tlugħ tal-poloz ra lill-Brażil jitpoġġa fi grupp vantaġġjuż flimkien mat-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>, iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċina">Ċina</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Kosta_Rika">Kosta Rika</ref>. Il-Brażil rebħu lit-tliet timijiet fejn skorjaw ħdax-il gowl u sofrew tlieta biss, biex kisbu l-ewwel post fil-grupp. Fir-rawnd suċċessiv għelbu lill-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> 2–0 u fil-kwarti tal-finali eliminaw lill-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> grazzi għal gowl tal-istilla żagħżugħa Ronaldinho. Fis-semifinali reġgħu ltaqgħu mat-Turkija u għal darb'oħra kien konfront diffiċli. Is-Sud-Amerikani qatgħu biljett għall-finali b'rebħa minima ta' 1–0 b'gowl ta' Ronaldo. Rivaldo, li kien skorja ħames gowls fil-logħbiet preċedenti, baqa' b'xejn, biex b'hekk ma rnexxielux jegwalja r-rekord ta' <ref target="https://mt.wikipedia.org/wiki/Jairzinho">Jairzinho</ref>, li kien skorja f'kull logħba tat-Tazza tad-Dinja 1970. Fit-tielet finali konsekuttiva, il-Brażil sabet lill-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> għall-ewwel darba fl-istorja u rebħet 2–0 b'doppjetta ta' Ronaldo. Il-kaptan <ref target="https://mt.wikipedia.org/wiki/Cafu">Cafu</ref> lagħab it-tielet finali konsekuttiva tal-kampjonat, biex waqqaf rekord ġdid.</p>
Ir-ritorn ta' Pareira (2002–06)
<p>Fid-29 ta' Ġunju 2005, il-Brażil rebħu t-<ref target="https://mt.wikipedia.org/wiki/Tazza_tal-Konfederazzjonijiet_2005">Tazza tal-Konfederazzjonijiet</ref> għat-tieni darba b'rebħa kbira ta' 4–1 kontra r-rivali tal-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> fi <ref target="https://mt.wikipedia.org/wiki/Frankfurt">Frankfurt</ref>, il-Ġermanja. Sena qabel waslet rebħa oħra wara l-għoti tal-<hi rend="italic">penalties</hi> fil-<ref target="https://mt.wikipedia.org/wiki/Copa_América_2004">Copa América</ref> kontra l-istess Arġentina.</p>
Tazza tad-Dinja 2006
<figure><caption>Brażil kontra l-Ġappun fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> fis-<ref target="https://mt.wikipedia.org/wiki/Signal_Iduna_Park">Signal Iduna Park</ref> f'Dortmund, il-Ġermanja</caption></figure>
<p>Il-kowċ <ref target="https://mt.wikipedia.org/wiki/Carlos_Alberto_Parreira">Carlos Alberto Parreira</ref> bena t-tim taħt il-formazzjoni ta' 4-2-2-2, mibnija madwar l-erba' stilel offensivi: <ref target="https://mt.wikipedia.org/wiki/Ronaldo">Ronaldo</ref>, <ref target="https://mt.wikipedia.org/wiki/Adriano_Leite_Ribeiro">Adriano</ref>, <ref target="https://mt.wikipedia.org/wiki/Kaká">Kaká</ref> u <ref target="https://mt.wikipedia.org/wiki/Ronaldinho">Ronaldinho</ref>.</p>
<p>Minkejja li rebħu l-ewwel żewġ logħbiet kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref> (1–0) u l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref> (2–0), it-tim ftit li xejn irnexxielu jwassal il-futbol kreattiv imwiegħed, hekk kif il-Brażil kien qegħdin isibuha diffiċli biex joħolqu opportunitajiet, u kienu biss Kaká u Adriano li sabu l-gowl fil-kmompetizzjoni. Għall-aħħar logħba tal-grupp kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref>, Parreira għamel numru ta' bidliet, fejn neħħa numru ta' plejers veterani għal oħrajn żgħażagħ, fosthom <ref target="https://mt.wikipedia.org/wiki/Robinho">Robinho</ref> u <ref target="https://mt.wikipedia.org/wiki/Cicinho">Cicinho</ref>. Il-bidliet ħallew l-effett hekk kif il-Brażil rebħu bi skor konvinċenti ta' 4–1, b'Ronaldo jiskopri l-vena tal-gowls b'żewġ gowls li ugwaljaw ir-rekord għall-aktar gowls skorjati fit-Tazza tad-Dinja.</p>
<p>Fir-rawnd tal-aħħar 16, il-Brażil rebħu lill-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref> 3–0, b'Ronaldo u Adriano jsibu x-xibka. Il-gowl ta' Ronaldo kien il-15-il wieħed fl-istorja tat-Tazza tad-Dinja, rekord ġdid. Għal-logħba ta' wara, minkejja li Parreira reġa' qabel għal formazzjoni iktar bilanċjata b'Ronaldo bħala l-uniku attakkant, sostnut minn Kaká u Ronaldinho, il-Brażil ġew eliminati fil-kwarti tal-finali kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, b'gowl ta' <ref target="https://mt.wikipedia.org/wiki/Thierry_Henry">Thierry Henry</ref> fit-tieni taqsima.</p>
Kuluri
<p>L-ewwel kuluri tal-Brażil kienu abjad b'kullar blu, imma wara t-telfa fil-finali tat-<ref target="https://mt.wikipedia.org/wiki/Tazza_tad-Dinja_tal-Futbol_1950">Tazza tad-Dinja tal-Futbol 1950</ref> fil-Maracanã, il-kuluri kienu meqjusa ftit li xejn patrijottiċi. B'permess mill-Konfederazzjoni Sportiva Brażiljana, il-gazzetta <hi rend="italic">Correio da Manhã</hi> għamlet kompetizzjoni għad-disinn tal-uniformi li tinkludi l-erba' kuluri tal-bandiera Brażiljana. Id-disinn rebbieħ kien flokk isfar b'burdura ħadra u xorts blu b'burdura bajda ddisinjat minn Aldyr Garcia Schlee, tfajjel ta' dsatax-il sena minn <ref target="https://mt.wikipedia.org/wiki/Pelotas">Pelotas</ref>. Il-kuluri l-ġodda ntużaw għall-ewwel darba f'Marzu tal-1954 f'logħba kontra ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref>, u għadhom jiġu wżati sal-lum.</p>
<p>L-użu tal-blu bħala l-kulur tal-logħob barra minn darhom tmur lura għas-snin tletin, imma saret xi ħaġa permanenti b'mod każwali fil-finali tat-<ref target="https://mt.wikipedia.org/wiki/Tazza_tad-Dinja_tal-Futbol_1958">Tazza tad-Dinja 1958</ref>. Il-finalisti l-oħra tal-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> wkoll jilbsu l-isfar u wara t-tlugħ tax-xorti ntgħażlu huma ngħataw id-dritt li jilbsu l-isfar. Il-Brażil, li magħhom ma ġabu l-ebda flokkijiet żejda, xtraw sett ta' flokkijiet bluni u ħietu fuqhom l-emblemi maqtugħa mill-flokkijiet is-sofor.</p>


Plejers
Skwadra attwali
<p>It-23 plejer li jmiss intgħażlu għat-<ref target="https://mt.wikipedia.org/wiki/Tazza_tad-Dinja_tal-Futbol_2014">Tazza tad-Dinja 2014</ref>. <hi rend="italic">In-numru ta' preżenzi u gowls hu sat-12 ta' Ġunju, 2014, wara l-logħba kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref>.</hi></p>

L-aktar preżenzi
<figure><caption>Cafu huwa l-iktar plejer li lagħab mal-Brażil fl-istorja, b'142 logħba</caption></figure>
<p><hi rend="italic">Aġġornati sat-12 ta' Ġunju, 2014</hi></p>

L-aktar gowls
<figure><caption>Pelé huwa l-aqwa skorer fl-istorja tal-Brażil b'77 gowl</caption></figure>
<p><hi rend="italic">Aġġornati sat-12 ta' Ġunju, 2014</hi></p>



Ħoloq esterni
<list type="unordered"><item>(EN)  <ref target="http://www.fifa.com/associations/association=bra/index.html">Brażil fuq FIFA.com</ref></item>
<item>(PT)  <ref target="http://www.cbf.com.br/">Sit uffiċjali tal-Federazzjoni Brażiljana</ref></item></list>
</text></body></html>