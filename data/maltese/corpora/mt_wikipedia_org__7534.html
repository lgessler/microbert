<html><body><text id="wikipedia_mt_wikipedia_org__7534.html" ns="0" revid="267580" sourceurl="https://mt.wikipedia.org/wiki/Kampjonati_Ewropej_tal-Futbol" title="Kampjonati Ewropej tal-Futbol" type="wikipedia">Kampjonati Ewropej tal-Futbol
<p>Il-<hi rend="bold">Kampjonati Ewropej tal-Futbol</hi> hija l-kompetizzjoni prinċipali tal-<ref target="https://mt.wikipedia.org/wiki/Futbol">futbol</ref> għat-<ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel#UEFA_(Ewropa)">timijiet nazzjonali</ref> li huma mmexxija mill-<ref target="https://mt.wikipedia.org/wiki/UEFA">UEFA</ref>. Din il-kompetizzjoni, li għandha l-istess bażi tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, ilha sejra mill-<ref target="https://mt.wikipedia.org/wiki/1960">1960</ref> u ssir kull erba' snin, eżattament bejn it-Tazza tad-Dinja. L-isem oriġinali kien it-<hi rend="bold">Tazza tan-Nazzjonijiet Ewropej</hi>, imma fl-1968 tbiddel u sar l-isem bħala mhu illum. Il-kampjonat hu kkunsidrat bħala t-tieni l-aktar avveniment importanti għat-timijiet nazzjonali wara t-Tazza tad-Dinja, alavolja dan il-kampjonat ma jolqotx pajjiżi barra mill-<ref target="https://mt.wikipedia.org/wiki/Ewropa">Ewropa</ref>. Ir-rebbieħa tal-kampjonat jingħataw l-opportunità li jikkompetu fit-<ref target="https://mt.wikipedia.org/wiki/Tazza_tal-Konfederazzjonijiet">Tazza tal-Konfederazzjonijiet</ref>, imma mhumiex obbligati.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Storja
<p>L-idea ta' kampjonat tal-futbol Ewropew kienet għall-ewwel propost minn <ref target="https://mt.wikipedia.org/wiki/Henri_Delaunay">Henri Delaunay</ref> mill-federazzjoni tal-futbol Franċiża fl-<ref target="https://mt.wikipedia.org/wiki/1927">1927</ref>, imma din l-idea ġiet fis-seħħ fl-<ref target="https://mt.wikipedia.org/wiki/1958">1958</ref>. Bħala tfikira għal Delaunay, it-trofew li jingħata liċ-ċampjins hu msemmi għal warajh. L-<ref target="https://mt.wikipedia.org/wiki/Kampjonati_Ewropej_tal-Futbol_1960">edizzjoni tal-1960</ref> li saret fi <ref target="https://mt.wikipedia.org/wiki/Franza">Franza</ref>, kellha 4 timijiet jikkompetu fil-fażi finali minn total ta' sbatax-il tim li daħlu fil-kompetizzjoni. Din kienet mirbuħa mill-<ref target="https://mt.wikipedia.org/wiki/Tim_nazzjonali_tal-futbol_tal-Unjoni_Sovjetika">Unjoni Sovjetika</ref> 2-1 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref>, f'finali intensa f'<ref target="https://mt.wikipedia.org/wiki/Pariġi">Pariġi</ref>. <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> irtirat mill-partita tal-kwarti tal-finali kontra l-Unjoni Sovjetika minħabba raġunijiet politiċi. Mis-sbatax-il tim li ħadu sehem fil-fażi ta' kwalifikazzjoni, fost l-iktar timijiet prominenti li kienu assenti kienu l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_tal-Punent">Ġermanja tal-Punent</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>. Spanja organizzat l-edizzjoni ta' wara tal-<ref target="https://mt.wikipedia.org/wiki/Kampjonati_Ewropej_tal-Futbol_1964">1964</ref>, li ra żieda ta' parteċipanti fil-fażi ta' kwalifikazzjoni, b'numru ta' 29 nazzjon; madanakollu, il-Greċja rtirat minħabba li kellha tilgħab kontra l-Albanija, u dawn kienu għadhom fi gwerra kontra xulxin. L-ospiti rnexxielhom jegħlbu lid-detenturi tat-tazza, l-Unjoni Sovjetika, 2-1 fis-<ref target="https://mt.wikipedia.org/wiki/Santiago_Bernabéu">Santiago Bernabéu</ref> ta' <ref target="https://mt.wikipedia.org/wiki/Madrid">Madrid</ref>.</p>
<p>Il-format tal-kampjonat baqa' l-istess għall-<ref target="https://mt.wikipedia.org/wiki/Kampjonati_Ewropej_tal-Futbol_1968">edizzjoni tal-1968</ref>. L-<ref target="https://mt.wikipedia.org/wiki/Italja">Italja</ref> kienu l-ospiti tal-edizzjoni kif ukoll iċ-ċampjins. Għall-ewwel u l-aħħar darba partita kienet deċiża permezz tat-tfigħ tal-munita (is-semi-finali kontra l-Unjoni Sovjetika) u l-finali marret f'<ref target="https://mt.wikipedia.org/wiki/Replay_(sport)">replay</ref>, wara li l-partita kontra l-Jugożlavja spiċċat 1-1. Italy rebħu r-replay 2-0. Aktar timijiet daħlu fil-kampjonat (31), li kien juri l-popularità li bdiet tgawdi din il-kompetizzjoni. Il-<ref target="https://mt.wikipedia.org/wiki/Belġu">Belġu</ref> ospitaw l-<ref target="https://mt.wikipedia.org/wiki/Kampjonati_Ewropej_tal-Futbol_1972">edizzjoni tal-1972</ref>, fejn il-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_tal-Punent">Ġermanja tal-Punent</ref> rebħu lill-Unjoni Sovjetika 3-0 fil-finali fi <ref target="https://mt.wikipedia.org/wiki/Brussell">Brussell</ref>. It-tim Ġermaniż kien karaterizzat mill-plejers li sussegwentament rebħu t-<ref target="https://mt.wikipedia.org/wiki/Tazza_tad-Dinja_tal-Futbol_1974">Tazza tad-Dinja 1974</ref>. Il-kampjonat tal-<ref target="https://mt.wikipedia.org/wiki/Kampjonati_Ewropej_tal-Futbol_1976">1976</ref> kien l-aħħar wieħed fejn erba' timijiet biss kienu jikkwalifikaw għall-fażi finali, u l-aħħar wieħed fejn l-ospiti kienu jikkwalifikaw awtomatikament; fil-finali ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref> rebħu lill-Ġermanja tal-Punent permezz tal-<ref target="https://mt.wikipedia.org/wiki/Għoti_tal-penalties">għoti tal-penalties</ref>.</p>
<p>Tmien timijiet ħadu sehem fl-<ref target="https://mt.wikipedia.org/wiki/Kampjonati_Ewropej_tal-Futbol_1980">edizzjoni ta' wara</ref> ospitata mill-Italja. Dan kien jinvolvi fażi tal-gruppi, bir-rebbieħa tal-gruppi jikkwalifikaw għall-finali, u t-timijiet fit-tieni post jikkwalifikaw għall-partita tat-tielet post. Il-Ġermanja tal-Punent rebħu t-tieni titlu tagħhom billi rebħu 2-1 lill-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> fi <ref target="https://mt.wikipedia.org/wiki/Stadio_Olimpico">Stadio Olimpico</ref> ta' <ref target="https://mt.wikipedia.org/wiki/Ruma">Ruma</ref>. <ref target="https://mt.wikipedia.org/wiki/Tim_nazzzjonali_tal-futbol_ta'_Franza">Franza</ref> rebħu l-<ref target="https://mt.wikipedia.org/wiki/Kampjonati_Ewropej_tal-Futbol_1984">edizzjoni tal-1984</ref>, bil-<ref target="https://mt.wikipedia.org/wiki/Kaptan_(futbol)">kaptan</ref> tagħhom <ref target="https://mt.wikipedia.org/wiki/Michel_Platini">Michel Platini</ref> jiskorja 9 gowls f'5 partiti biss, fosthom il-gowl tal-ftuħ fil-finali, fejn rebħu lil Spanja 2-0. Il-format tbiddel ukoll, bl-aqwa żewġ timijiet f'kull grupp jikkwalifikaw għall-fażi tas-semi-finali, minflok li r-rebbieħ jikkwalifika direttament għall-finali. Il-partita għat-tielet post kienet ġiet abolita.</p>
<p>Fl-<ref target="https://mt.wikipedia.org/wiki/Kampjonati_Ewropej_tal-Futbol_1988">Euro 1988</ref>, li saret fil-<ref target="https://mt.wikipedia.org/wiki/Ġermanja_tal-Punent">Ġermanja tal-Punent</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> rebħu lill-ospiti — u rivali tradizzjonali — 2-1 fis-semi-finali. L-Olanda komplew fil-kompetizzjoni sakemm rebħuha, meta għelbu lill-Unjoni Sovjetika 2-0 fi <ref target="https://mt.wikipedia.org/wiki/Stadju_Olimpiku_(Munich)">Stadju Olimpiku</ref>, fejn din il-finali tibqa' waħda mill-iktar imfakkra hekk kif <ref target="https://mt.wikipedia.org/wiki/Marco_van_Basten">Marco van Basten</ref> skorja wieħed mill-iżjed gowls memorabbli fl-istorja tal-futbol, meta skorja l-gowl permezz ta' xutt bid-dawra fin-naħa leminija tal-kaxxa. Il-<ref target="https://mt.wikipedia.org/wiki/Kampjonati_Ewropej_tal-Futbol_1992">Kampjonati Ewropej 1992</ref> saru fl-<ref target="https://mt.wikipedia.org/wiki/Żvezja">Iżvezja</ref>, u kienet mirbuħa mid-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> — sorpriża kbira meta wieħed għandu jkun jaf li d-Danimarka daħlu fil-kampjonat bħala s-sostitut tal-Jugożlavja li rtiraw minħabba l-<ref target="https://mt.wikipedia.org/wiki/Gwerer_Jugożlavi">gwerer Jugożlavi</ref>. Madanakollu, huma wettqu sorpriża, meta rebħu liċ-ċampjins tad-dinja tal-Ġermanja 2-0, wara li kienu għadhom kemm rebħu lid-detenturi tat-trofew, l-Olanda, permezz tal-penalties fis-semi-finali. Din kienet l-ewwel darba li il-Ġermanja lagħbet bħala <ref target="https://mt.wikipedia.org/wiki/Unifikazzjoni_tal-Ġermanja">nazzjon unifikat</ref> u kif ukoll l-ewwel darba li kampjonat maġġuri kellu l-ismijiet tal-plejers imniżżlin fuq id-dahar tal-flokkijiet tal-istess plejers.</p>
<p>L-<ref target="https://mt.wikipedia.org/wiki/Kampjonati_Ewropej_tal-Futbol_1996">Euro 1996</ref>, li sar fl-<ref target="https://mt.wikipedia.org/wiki/Ingilterra">Ingilterra</ref>, ra n-numru ta' timijiet jirdoppjaw għal 16. L-ospiti sfaw eliminati mill-Ġermanja bil-penalties, wara li kienu tilfu fit-<ref target="https://mt.wikipedia.org/wiki/Tazza_tad-Dinja_tal-Futbol_1990">Tazza tad-Dinja 1990</ref> kontra l-istess Ġermanja. Dan tal-aħħar kompla fil-kompetizzjoni biex rebaħ 2-1 kontra r-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref>, grazzi għall-ewwel <ref target="https://mt.wikipedia.org/wiki/Gowl_tad-deheb">gowl tad-deheb</ref> li sar f'kampjonat maġġuri, skurjat minn <ref target="https://mt.wikipedia.org/wiki/Oliver_Bierhoff">Oliver Bierhoff</ref>. Dan kien l-ewwel titlu tal-Ġermanja bħala nazzjon wieħed. L-<ref target="https://mt.wikipedia.org/wiki/Kampjonati_Ewropej_tal-Futbol_2000">edizzjoni tas-sena 2000</ref> kien l-ewwel kampjonat li sar f'żewġ pajjiżi, l-<ref target="https://mt.wikipedia.org/wiki/Olanda">Olanda</ref> u l-Belġju. Iċ-ċampjins tad-dinja ta' Franza kienu favoriti li jirbħu, u rnexxielhom jagħmlu dan meta rebħu lill-Italja 2-1 wara l-ħin supplementari, wara li kienu minn taħt 1-0: <ref target="https://mt.wikipedia.org/wiki/Sylvain_Wiltord">Sylvain Wiltord</ref> kiseb il-pari fl-aħħar minuta tal-partita u <ref target="https://mt.wikipedia.org/wiki/David_Trezegeut">David Trezegeut</ref> skorja l-gowl tar-rebħa. Bħal fl-1992, l-<ref target="https://mt.wikipedia.org/wiki/Kampjonati_Ewropej_tal-Futbol_2004">Euro 2004</ref> ġab diżappunt hekk kif il-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref>, li qabel kienu kkwalifikaw biss għal edizzjoni waħda tat-Tazza tad-Dinja (1994) u edizzjoni waħda tal-Kampjonati Ewropej (1980), rebħu lill-ospiti tal-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> 1-0 f'finali drammatika (wara li kienu rebħulhom ukoll fil-partita tal-ftuħ) biex rebħu l-kampjonat b'sorpriża kbira. Fit-triq għall-finali huma rnexxielhom jirbħu lid-detenturi tat-tazza, Franza, kif ukoll lir-Repubblika Ċeka b'<ref target="https://mt.wikipedia.org/wiki/Gowl_tal-fidda">gowl tal-fidda</ref>, regola li ħadet post il-gowl tad-deheb fl-<ref target="https://mt.wikipedia.org/wiki/2003">2003</ref>, qabel ma kienet abolita ftit wara l-kampjonat.</p>
<p>L-<ref target="https://mt.wikipedia.org/wiki/Kampjonati_Ewropej_tal-Futbol_2008">edizzjoni tal-2008</ref>, ospitata mill-<ref target="https://mt.wikipedia.org/wiki/Awstrija">Awstrija</ref> u l-<ref target="https://mt.wikipedia.org/wiki/Svizzera">Isvizzera</ref> hi t-tieni darba li żewġ nazzjonijiet ospitaw edizzjoni waħda. Din bdiet fis-<ref target="https://mt.wikipedia.org/wiki/7_ta'_Ġunju">7 ta' Ġunju</ref> u spiċċat fid-<ref target="https://mt.wikipedia.org/wiki/29_ta'_Ġunju">29 ta' Ġunju</ref>. Il-finali saret bejn il-Ġermanja u Spanja fl-<ref target="https://mt.wikipedia.org/wiki/Ernst_Happel_Stadion">Ernst Happel Stadion</ref> ta' <ref target="https://mt.wikipedia.org/wiki/Vjenna">Vjenna</ref>, u l-Ispanjoli ttrijonfaw għat-tieni darba f'din il-kompetizzjoni b'rebħa ta' 1-0.</p>
Trofew
<p>It-Trofew Henri Delaunay, li hu mogħti lit-tim rebbieħ tal-Kampjonat Ewropew, huwa taħt l-isem ta' <ref target="https://mt.wikipedia.org/wiki/Henri_Delaunay">Henri Delaunay</ref> li kien l-ewwel Segretarju Ġenerali tal-<ref target="https://mt.wikipedia.org/wiki/UEFA">UEFA</ref> u li ħareġ bl-idea tal-Kampjonat Ewropew, imma laħaq miet ħames snin qabel l-ewwel edizzjoni. It-tifel tiegħu <ref target="https://mt.wikipedia.org/wiki/Pierre_Delaunay">Pierre Delaunay</ref> kien il-persuna li ħa ħsieb biex jagħmel it-trofew.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Mill-ewwel kampjonat it-trofew kien ġie mogħti lit-tim rebbieħ biex iżommu sal-kampjonat ta' wara.</p>
<p>Għall-<ref target="https://mt.wikipedia.org/wiki/Kampjonati_Ewropej_tal-Futbol_2008">kampjonat tal-2008</ref>, it-trofew kien daqxejn mibdul, hekk kif issa sar ikbar. It-trofew, li hu magħmula mill-fidda sterlina, issa jiżen 8 kilogrammi u hu twil 60 ċm. Il-figura żgħira li kienet tidher fuq wara tat-trofew oriġinali ġiet imneħħija. Il-bażi tat-trofew kellu jiġi mkabbar biex ikun aktar stabbli. L-ismijiet tal-pajjiżi rebbieħa nkitbu fin-naħa ta' wara tat-trofew.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> <ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Format
Il-kompetizzjoni
<p>Qabel l-1980, erba' timijiet biss setgħu jikkwalifikaw għall-kampjonat. Mill-1980 in-numru kiber għal tmienja waqt li fl-1996 il-kampjonat espanda biex minn dak iż-żmien sa issa, jilqa' sittax-il pajjiż. It-timijiet li jikkwalifikaw jiġu magħżula minn serje ta' logħob ta' kwalifikazzjoni: fl-1960 u fl-1964 permezz ta' <ref target="https://mt.wikipedia.org/wiki/Play-off">play-off</ref> li tintlagħab ġewwa u barra il-pajjiż tat-timijiet; fl-1968 kemm permezz ta' play-offs u gruppi ta' kwalifikazzjoni.</p>
<p>Wara l-espansjoni tal-kampjonat finali mill-1980, il-pajjiż (jew pajjiżi) li jintagħżlu biex jospitaw il-kompetizzjoni kienu jikkwalifikaw awtomatikament. Iċ-ċampjin qatt ma kien ingħata post awtomatiku fil-fażi finali.</p>
Il-futur
Edizzjonijiet futuri
<figure><caption>Mappa tan-numru ta' apparenzi tal-pajjiżi</caption></figure>
<p>Nhar it-<ref target="https://mt.wikipedia.org/wiki/18_ta'_April">18 ta' April</ref> <ref target="https://mt.wikipedia.org/wiki/2007">2007</ref>, il-<ref target="https://mt.wikipedia.org/wiki/Polonja">Polonja</ref> u l-<ref target="https://mt.wikipedia.org/wiki/Ukrajna">Ukrajna</ref> ġew magħżula bħala l-ospiti tal-kompetizzjoni tas-sena <ref target="https://mt.wikipedia.org/wiki/Kampjonati_Ewropej_tal-Futbol_2012">2012</ref>. Huma għelbu l-kompetizzjoni tal-favorita l-<ref target="https://mt.wikipedia.org/wiki/Italja">Italja</ref>, u l-<ref target="https://mt.wikipedia.org/wiki/Kroazja">Kroazja</ref> u l-<ref target="https://mt.wikipedia.org/wiki/Ungerija">Ungerija</ref> li ngħaqdu flimkien. Fl-2010, il-UEFA tiddeċiedi liema pajjiż se jospita l-<ref target="https://mt.wikipedia.org/wiki/Kampjonati_Ewropej_tal-Futbol_2016">Kampjonati Ewropej 2016</ref>. L-<ref target="https://mt.wikipedia.org/wiki/Żvezja">Iżvezja</ref> u n-<ref target="https://mt.wikipedia.org/wiki/Norveġja">Norveġja</ref> qed jippjanaw li jingħaqdu flimkien biex jospitaw flimkien il-kompetizzjoni, kif ukoll il-<ref target="https://mt.wikipedia.org/wiki/Galles">Galles</ref>, l-<ref target="https://mt.wikipedia.org/wiki/Irlanda">Irlanda</ref> u l-<ref target="https://mt.wikipedia.org/wiki/Skozja">Iskozja</ref>. Is-sottomissjonijiet iridu jintbagħtu sal-<ref target="https://mt.wikipedia.org/wiki/2008">2008</ref>.</p>
<p>Kemm il-<ref target="https://mt.wikipedia.org/wiki/Bulgarija">Bulgarija</ref> u r-<ref target="https://mt.wikipedia.org/wiki/Rumanija">Rumanija</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u r-<ref target="https://mt.wikipedia.org/wiki/Repubblika_Ċeka">Repubblika Ċeka</ref> u l-<ref target="https://mt.wikipedia.org/wiki/Slovakkja">Islovakkja</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> qed jikkonsidraw jospitawx l-<ref target="https://mt.wikipedia.org/wiki/Kampjonati_Ewropej_tal-Futbol_2020">edizzjoni tal-2020</ref>.</p>
Espansjoni għal 24 tim
<p>Hemm diskussjoni dwar jekk n-numru ta' pajjiżi li jikkwalifikaw għall-fażi finali jikber minn sittax għal erbgħa u għoxrin, minħabba n-numru ta' pajjiżi li ħarġu wara l-firda taċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>, il-<ref target="https://mt.wikipedia.org/wiki/Jugożlavja">Jugożlavja</ref> u l-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>. Il-president attwali <ref target="https://mt.wikipedia.org/wiki/Michel_Platini">Michel Platini</ref> qabel mal-idea imma l-Kumitat Eżekuttiv tal-UEFA formalment ċaħad l-idea ta' espansjoni fl-2012.</p>
Riżultati

<hi rend="bold">1</hi> L-ebda partita ma ntlagħbet għat-tielet post sal-1980; semifinalist telliefa huma mniżżla f'ordni alfabetiku.
<list type="unordered"><item><hi rend="bold">Leġġenda:</hi>
<list type="unordered"><item>ħs - <hi rend="italic"><ref target="https://mt.wikipedia.org/wiki/Ħin_supplementari">ħin supplementari</ref></hi></item>
<item>pen - <hi rend="italic"><ref target="https://mt.wikipedia.org/wiki/Għoti_tal-penalties">għoti tal-penalties</ref></hi></item>
<item>gd - <hi rend="italic"><ref target="https://mt.wikipedia.org/wiki/Gowl_tad-deheb">gowl tad-deheb</ref></hi></item></list></item></list>
Statistika
Rebbieħa u finalisti
<figure><caption>Mappa tal-pajjiżi rebbieħa</caption></figure>
<hi rend="italic">* = ospiti</hi>
<hi rend="italic">^ = tinkludi riżultati bħala Ġermanja tal-Punent sal-1988</hi>
<hi rend="italic">‡ = tinkludi riżultati bħala ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref> sal-1992</hi><ref target="https://mt.wikipedia.org/wiki/Il-Paġna_prinċipali#cite_note-7">[7]</ref>
<hi rend="italic">~ = tinkludi riżultati bħala l-<ref target="https://mt.wikipedia.org/wiki/Tim_nazzjonali_tal-futbol_tal-Unjoni_Sovjetika">Unjoni Sovjetika</ref> sal-1988, u l-<ref target="https://mt.wikipedia.org/wiki/Tim_nazzjonali_tal-futbol_tal-Komunità_tal-Istati_Indipendenti">Komunità tal-Istati Indipendenti</ref> fl-1992</hi><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>






Tripletti
<p><ref target="https://mt.wikipedia.org/wiki/Tripletta">Tripletta</ref> issir meta plejer jiskorja tliet gowls jew aktar f'partita waħda. Imniżżla f'ordni kronoloġiku.</p>



Nazzjonijiet parteċipanti
<figure><caption>Mappa tan-numru ta' parteċipazzjonijiet tal-pajjiż</caption></figure>
<p>1:Tinkludi 5 apparenzi bħal <hi rend="italic">Ġermanja tal-Punent</hi></p>
<p>2:Tinkludi 6 apparenzi bħala l-<ref target="https://mt.wikipedia.org/wiki/Tim_nazzjonali_tal-futbol_tal-Unjoni_Sovjetika">Unjoni Sovjetika</ref> u 1 bħala l-<ref target="https://mt.wikipedia.org/wiki/Tim_nazzjonali_tal-futbol_tal-Komunità_tal-Istati_Indipendenti">Komunità tal-Istati Indipendenti</ref></p>
<p>3:Tinkludi 3 apparenzi bħala ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref></p>
Statisika ġenerali
<p>L-aħħar aġġornament: 20 ta' Mejju 2013‎.</p>


Ħoloq esterni
<list type="unordered"><item><ref target="http://www.uefa.com/competitions/euro/index.html">Sit uffiċjali</ref> fuq uefa.com</item></list>
</text></body></html>