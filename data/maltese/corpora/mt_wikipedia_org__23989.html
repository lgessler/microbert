<html><body><text id="wikipedia_mt_wikipedia_org__23989.html" ns="0" revid="270407" sourceurl="https://mt.wikipedia.org/wiki/Charles_Thake" title="Charles Thake" type="wikipedia">Charles Thake
<p><hi rend="bold">Charles Thake</hi> (<ref target="https://mt.wikipedia.org/wiki/L-Isla">L-Isla</ref>, 21 ta' Diċembru 1927 – 12 ta' Mejju, 2018)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien attur Malti. Magħruf l-iktar għall-partijiet komiċi li kien jinterpreta f’rappreżentazzjonijiet teatrali, kif ukoll televiżivi u radjufoniċi.  Kien ukoll ta kontribut fl-istazzjonijiet tal-Public Broadcasting Services għal xi żmien.</p>
Teatru u TV
<p>Beda l-karriera meta kellu 15-il sena, meta ħa sehem fi produzzjoni tal-iskola Romeo &amp; Juliet.  </p>
<p>Wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref> ngħaqad mal-Maleth u fl-Istitut tal-produzzjonijiet tar-<ref target="https://mt.wikipedia.org/wiki/Renju_Unit">Renju Unit</ref> u segwa kors intensiv fid-drama mar-Royal Academy of Dramatic Art f’Londra. Wara waqfa ta’ għaxar snin, fl-1962 hu ssokta b’xogħol ta’ attur meta ħa sehem fil-film Treasure in Malta. Minn hemmhekk ma waqafx bejn xogħol fuq il-palk u t-teatru. </p>
<p>Ħa sehem f’bosta produzzjonijiet fuq stazzjonijiet tat-televixin lokali u barranin fosthom fl-ewwel teledramm li xxandar fuq it-televizjoni f’Malta: <hi rend="italic">F’Baħar Wieħed</hi> fejn Charles Thake kellu l-parti tal-Bidillu. Partijiet oħrajn sinonimi miegħu insibu dawk f'<hi rend="italic">Nhar it-Tieġ</hi>, u <hi rend="italic">Inkwiet</hi>.</p>
Films Internazzjonali
<p>Ħa sehem bħala attur f’diversi films barranin bħal <hi rend="italic">Agora</hi> ma’ Rachel Weisz li baqa’ jsemmi bħala l-akbar u l-aktar film li ħa pjaċir jaħdem fih, <hi rend="italic">Black Eagle</hi> u <hi rend="italic">Treasure in Malta</hi>.</p>
Ħajja Personali
<p>Kien miżżewweġ lil Liliana, missier ta’ 6 itfal u nannu ta’ 12-il neputi.</p>
<p>Charles Thake ħadem fis-servizz pubbliku, fil-qasam tas-servizzi soċjali. Ftit snin qabel ma miet, huwa ta kontribut ukoll fid-Dipartiment tal-Arkivji tal-PBS fejn identifika filmati u għen biex ġew klassifikati għall-ġenerazzjonijiet ta’ għada.</p>
<p>Kien popolari wkoll mal-komunità Maltija fl-<ref target="https://mt.wikipedia.org/wiki/Awstralja">Awstralja</ref>, filwaqt li kien iwettaq xogħol ta’ missjoni fil-<ref target="https://mt.wikipedia.org/wiki/Gwatemala">Gwatemala</ref>.</p>
<p>Kien ingħata l-Midalja għall-Qadi tar-Repubblika.</p>
</text></body></html>