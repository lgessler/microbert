<html><body><text id="wikipedia_mt_wikipedia_org__4517.html" ns="0" revid="250428" sourceurl="https://mt.wikipedia.org/wiki/Fenek_tal-vulkan" title="Fenek tal-vulkan" type="wikipedia">Fenek tal-vulkan
<p>Il-<hi rend="bold">fenek tal-vulkan</hi> (<hi rend="italic">Romerolagus diazi</hi>), magħruf ukoll bħala <hi rend="bold">teporingo</hi> jew <hi rend="bold">conejo zacatuche</hi> huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Erbivoru">erbivoru</ref> ċkejken tal-familja <ref target="https://mt.wikipedia.org/wiki/Leporidae">Leporidae</ref> li jgħix qalb il-muntanji vulkaniċi tal-<ref target="https://mt.wikipedia.org/wiki/Messiku">Messiku</ref>. Dan huwa it-tieni l-iżgħar <ref target="https://mt.wikipedia.org/wiki/Fenek">fenek</ref> fid-dinja u fenek tal-vulkan adult jiżen bejn 390 u 600 gramma, ftit akbar biss mil-<ref target="https://mt.wikipedia.org/wiki/Fenek_pigmew">fenek pigmew</ref> u għandu par widnejn żgħar ġejjin għat-tond, erba' saqajn qosra u pil qasir u oħxon. </p>
<p>Il-fenek tal-vulkan jgħix f'bejtiet taħt l-art fi gruppi minn 2 sa 5 u xi ħaġa rari fost il-fniek f'każ ta' periklu bħala komunikazzjoni, juża' ħsejjes bħal twerżieqa irqieqa u għolja minflok it-tisbit tas-saqajn mal-art li jużaw ħafna speċi ta' fniek oħra. Dan huwa fenek <ref target="https://mt.wikipedia.org/wiki/Notturn">notturn</ref> u għalkemm attiv matul il-lejl kollu, il-quċċata tal-attività tiegħu tkun fi tlugħ u nżul ix-xemx.</p>
<p>Il-popolazzjoni fis-salvaġġ tal-fenek tal-vulkan fl-1969 kienet niżlet drastikament għal mhux aktar minn 1,200 fenek. Illum il-ġurnata bħala sigurtà kontra l-possibilità ta' estinzjoni ta' dan il-fenek fis-salvaġġ, jeżistu kolonji ta' ripproduzzjoni f'Jersey Zoo, fir-<ref target="https://mt.wikipedia.org/wiki/Renju_Unit">Renju Unit</ref> u f'Chapultepec Zoo, fil-<ref target="https://mt.wikipedia.org/wiki/Belt_tal-Messiku">Belt tal-Messiku</ref> (Olney &amp; Ellis, 1993).</p>
Distribuzzjoni
<p>Il-fenek tal-vulkan huwa speċi endemika tal-Messiku u jgħix fuq il-ġnub tal-vulkani <ref target="https://mt.wikipedia.org/wiki/Iztaccihuatl">Iztaccihuatl</ref>, Pelado, <ref target="https://mt.wikipedia.org/wiki/Popocatépetl">Popocatépetl</ref> u Tlaloc f'għoli bejn 2,800 u 4250 metru ġo foresti tal-pinu fejn jikber ħafna ħaxix taħt is-siġar u f'artijiet b'ħagar vulkaniku li jissejħu assi transversali neo-vulkaniċi.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item>Familja <ref target="https://mt.wikipedia.org/wiki/Leporidae">Leporidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Romerolagus">Romerolagus</ref></hi>
<list type="unordered"><item><hi rend="bold">Fenek tal-vulkan</hi>, <hi rend="italic">Romerolagus diazi</hi></item></list></item></list></item></list></item></list>
Referenzi
<list type="unordered"><item>Lagomorph Specialist Group (1996). <ref target="http://www.iucnredlist.org/details/19742/0"><hi rend="italic">Romerolagus diazi</hi></ref>, Lista Ħamra tal-IUCN 2006</item></list>
Ħoloq esterni
<list type="unordered"><item>ARKive – <ref target="https://www.arkive.org/volcano-rabbit/romerolagus-diazi/">Stampi u filmati tal-fenek tal-vulkan</ref></item></list>
</text></body></html>