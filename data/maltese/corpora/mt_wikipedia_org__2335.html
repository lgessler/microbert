<html><body><text id="wikipedia_mt_wikipedia_org__2335.html" ns="0" revid="274262" sourceurl="https://mt.wikipedia.org/wiki/Qamar" title="Qamar" type="wikipedia">Qamar
<p>Il-<hi rend="bold">qamar</hi> huwa l-unika satellita naturali tad-dinja. Jorbita l-<ref target="https://mt.wikipedia.org/wiki/Pjaneta">pjaneta</ref> tagħna minn 350,000 għal 400,000 km; jakkumpanja d-dinja fit-tidwir madwar l-istilla tax-<ref target="https://mt.wikipedia.org/wiki/Xemx">xemx</ref>. Ġieli jissejjaħ Luna (mill-kelma <ref target="https://mt.wikipedia.org/wiki/Lingwa_Latina">Latina</ref> għal qamar), jew Selene. Is-simbolu tal-qamar hu nofs qamar (<ref target="https://mt.wikipedia.org/wiki/Unicode">Unicode</ref>: ☾). Minbarra l-kelmtejn qamri u lunari, it-termini Selene/Seleno- u Ċinzjan (ismijiet l-allat Selene u Ċinzja) jirreferu wkoll għall-qamar (aposelene, selenoċentriku, selenografija, periċinzjan, eċċ.). Id-dijametru tal-qamar huwa madwar kwart ta’ dak tad-dinja. Is-satelliti naturali tal-pjaneti l-oħra huma wkoll msejħa qmura bħall-qamar terrestri. Il-qamar huwa l-uniku korp ċelesti (barra d-dinja) li fuqu rifes il-bniedem. </p>
<figure><caption>Xi dettalji tas-sistema Art-Qamar. Barra r-radju ta' kull oġġett, jintwera wkoll ir-radju mill-<ref target="https://mt.wikipedia.org/wiki/Bariċentru">bariċentru</ref> Art-Qamar. Xbiegħat minn <ref target="http://visibleearth.nasa.gov/view_set.php?categoryID=2363">NASA</ref>. Informazzjoni minn <ref target="http://nssdc.gsfc.nasa.gov/planetary/factsheet/moonfact.html">NASA</ref>. Il-Pjaneti m'humiex sferi u l-orbiti m'humiex ċrieki perfetti, għalhekk in-numri huma biss indikattivi. Il-pjan orbitali tal-Qamar jippreċedi madwar l-Art f' <ref target="http://www.ifa.hawaii.edu/users/lin/ast110-6/applets/precession_of_moon_orbit.htm">ċiklu</ref> ta' 18.6-il sena. L-assi tiegħu jinstab mit-<ref target="https://mt.wikipedia.org/wiki/Tielet_Liġi_ta'_Cassini">Tielet Liġi ta' Cassini</ref>.</caption></figure>
Struttura u kompożizzjoni
<p>Minkejja li ħafna iżgħar mill-pjaneti l-oħra, il-qamar jista' jitqies bħala terrestri. Jista' jkun li għandu qalba solida tal-<ref target="https://mt.wikipedia.org/wiki/Ħadid">ħadid</ref>, inqas minn 360 km. Fuq din il-qalba nsibu l-mantell, li jesa' madwar id-90% tal-volum tas-satellita. In-nuqqas ta' qalba fluwida jispjega għala l-qamar għandu kamp manjetiku dgħajjef. Il-krosta tvarja fil-ħxuna minn ftit għexieren ta' kilometri taħt il-marja għal aktar minn 100 km fl-għoljiet. Fejn hemm fondoq, il-krosta tant iddgħajfet minn taħt li l-mantell tqabbeż 'il barra u kisser qiegħ il-fondoq. F'dawn il-punti, il-materjal tal-mantell l-iżjed dens jipproduċi il-flutwazzjonijiet fil-kamp gravitazzjonali; dawn ir-reġjuni ta' gravità ogħla huma magħrufa bħala konmas. </p>
<p>Fl-atmosfera lunari nstabu l-gassijiet <ref target="https://mt.wikipedia.org/wiki/Elju">elju</ref>, <ref target="https://mt.wikipedia.org/wiki/Neon">neon</ref>, <ref target="https://mt.wikipedia.org/wiki/Argon">argon</ref>, u <ref target="https://mt.wikipedia.org/wiki/Radon">radon</ref>. Billi kważi m'għandux atmosfera, m'hemm l-ebda tip ta' tħassir fuq is-superfiċi lunari. Il-qamar mhux protett la mir-riħ solari u lanqas mill-impatti mikrometeoritiċi. </p>
<p>Minħabba n-nuqqas ta' atmosfera, is-superfiċi qamrija tbati minn temperaturi estremament baxxi billejl u temperaturi estremament għoljin matul il-jum. Jingħad li fil-pol tan-Nofsinhar-<ref target="https://mt.wikipedia.org/wiki/Fondoq_Aitken">Fondoq Aitken</ref> (l-ikbar u l-iktar fondoq għoli magħruf fis-<ref target="https://mt.wikipedia.org/wiki/Sistema_Solari">Sistema Solari</ref> kollha) jistgħu jeżistu xi ammonti ċkejkna ta' ilma ffriżat; id-dawl tax-xemx qatt ma mess il-pol tan-Nofsinhar-Fondoq Aitken. </p>
Għamlet wiċċ il-qamar
<p>Meta nħarsu lejn il-qamar minn din id-dinja mingħajr strumenti ottiċi, nilmħu reġjuni skuri li huma l-<hi rend="italic">marja</hi> (singular <hi rend="italic">mare;</hi> bil-<ref target="https://mt.wikipedia.org/wiki/Lingwa_Maltija">Malti,</ref> ibħra), imħalltin u mferrxin ma' reġjuni oħra aktar ċari. Kien darba maħsub li dawn il-marja kienu ibħra likwidi iżda t-teleskopji wrew li huma arji ta' <ref target="https://mt.wikipedia.org/wiki/Lava">lava</ref> bażaltika. L-iktar fattizzi ovvji tal-qamar huma l-krateri tal-impatti. Dawn ivarjaw minn ħofor żgħar magħmula minn mikrometeoriti għall-ikbar fondoq ta' 'l fuq minn elf kilometru. </p>
<p>Il-materjal li nbeżaq mill-impatti ħoloq krateri oħra sekondarji. Xi krateri għandhom kisja tal-eġekta (materjal) li jifraq għal mijiet ta' kilometri mill-punt tal-impatt. Il-muntanji u l-għoljiet biswit il-ħofor iffurmaw minn boċoċ enormi ta' eġekta li ħarġu mill-impatti prinċipali. </p>
<p>Ħafna mill-krateri huma ċirkulari; minn hawn nindunaw li l-materjal mill-ispazju miftuħ li kkawża l-impatti ġie ivvaporizzat u kienet din ir-raġuni li xi krateri ġew imħaffra.</p>
Għamliet vulkaniċi
<p>Apparti mill-krateri tal-impatti, fuq il-qamar insibu wkoll ħofor li ġew magħmula minn attività vulkanika kmieni fl-<ref target="https://mt.wikipedia.org/wiki/Storja">istorja</ref> qamrija. Fost dawn il-fondoqijiet ta' min isemmi Summit u Rimless. Iżda l-akbar prova ta' attività vulkanika bikrija huma l-marja. Dawn iffurmaw meta impatti ġganteski seħħew fuq is-superfiċi lunari u ħallew ħofor kbar, żbroffaw il-vulkani u l-lava li ħarġet minnhom imliet il-krateri.</p>
Tagħrif ieħor
<p>Il-ġibda gravitazzjonali tal-qamar fuq id-dinja tikkawża l-frugħ u l-mili tal-baħar. L-istess effett fuq il-qamar jikkaġuna l-qofol tal-marea: il-perjodu rotazzjonali tiegħu huwa l-istess bħaż-żmien li jieħu biex jorbita madwar id-dinja. B'riżultat ta’ dan, aħna naraw dejjem l-istess parti ta’ wiċċ il-qamar. Bħalma l-qamar idur mad-dinja, partijiet differenti minn wiċċu jiġu mdawla mix-xemx, u dan iwassal għall-<ref target="https://mt.wikipedia.org/wiki/Fażijiet_lunari">fażijiet lunari</ref>. Il-qamar jista’ jaffettwa drastikament l-iżvilupp u l-ħajja fuq id-dinja billi jimmodifika t-temp. Xhieda paleontoloġika u simulazzjonijiet bil-<ref target="https://mt.wikipedia.org/wiki/Kompjuter">kompjuter</ref> juru li t-tmejjil tal-assi terrestri jiġi stabbilit mill-interazzjonijiet tal-marea mal-qamar. Xi teoriċi jsostnu li mingħajr din l-istabbilizzazzjoni kontra l-koppji applikati mix-xemx u l-pjaneti lin-nefħa ekwatorjali tad-dinja, l-assi rotazzjonali jistgħu jkunu instabbli għall-aħħar, bħalma jidher li hu għal <ref target="https://mt.wikipedia.org/wiki/Marte_(pjaneta)">Marte</ref>. Billi l-qamar huwa qrib id-dinja, tant li jidher kważi daqs tax-xemx (ix-xemx hija 400 darba ikbar mid-dinja iżda l-qamar hu 400 darba eqreb), dan jippermetti l-<ref target="https://mt.wikipedia.org/wiki/Eklissi">eklissi</ref> totali u anulari tax-xemx. </p>
<figure><caption><hi rend="italic">Tlugħ l-Art</hi> hekk kif jidher mill-qamar fuq <ref target="https://mt.wikipedia.org/wiki/Apollo_8">Apollo 8</ref>, l-24 ta' Diċembru 1968</caption></figure>
Oriġini lunari
<figure><caption>Animazzjoni fuq il-formazzjoni tal-qamar (ipoteżi)</caption></figure>
<p>L-iżjed teorija aċċettata dwar l-oriġini tal-qamar hija t-teorija tal-impatt ġgantesk, li tgħid li ġie ffurmat minn ħabta ta’ <ref target="https://mt.wikipedia.org/wiki/Protopjaneta">protopjaneta</ref> d-daqs ta’ Marte mad-dinja bikrija. Din l-ipoteżi tispjega (flimkien ma’ affarijiet oħra) in-nuqqas relattiv ta’ ħadid u elementi volatili fil-qamar, u l-fatt li l-kompożizzjoni tiegħu hija kważi l-istess bħal dik ta’ wiċċ id-dinja.</p>
Il-qamar bħala satellita tad-dinja għall-komunikazzjoni
<p>'Earth-Moon-Earth' (EME)  hija forma ta' komunikazzjoni bir-radju fejn is-sinjali mid-dinja jintbagħtu lejn il-qamar u dawn jiġu riflessi mill-wiċċ tal-qamar lura lejn id-dinja. Din is-sistema tintuża mid-dilettanti tar-radju.</p>
Il-qamar u l-isfera ċelesti
<p>Bejn wieħed u ieħor, kull 28 jum, il-qamar jagħmel orbita sħiħa tal-i<ref target="https://mt.wikipedia.org/wiki/Sfera_ċelesti">sfera ċelesti</ref>. Għal min josserva mill-art, jgħodd madwar 29,5 jum minn qamar ġdid għall-ieħor li jmiss (ara <ref target="https://mt.wikipedia.org/wiki/Fażijiet_lunari">fażijiet lunari</ref>). Dan minħabba l-moviment kontemporanju tad-dinja. Il-qamar jibqa' dejjem f'reġjun wieħed tas-sema li huwa ż-<ref target="https://mt.wikipedia.org/wiki/Żodijaku">Żodijaku</ref>, li jestendi madwar tmien gradi 'l fuq u 'l isfel mill-<ref target="https://mt.wikipedia.org/wiki/Eklittika">eklittika</ref>. Din tiġi maqsuma mill-qamar kull ġimagħtejn.</p>
<figure><caption>Id-dinja u l-qamar fuq skala.</caption></figure>
Fażijiet lunari
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Fażijiet_lunari">Fażijiet lunari</ref></hi>.
<p>Il-qamar idur dawra sħiħa madwar id-dinja kull xahar. F'dan il-perjodu, il-ġeometrija bejn it-tliet korpi - id-dinja, il-qamar, ix-xemx - tinbidel. Il-qamar jidher biss meta d-dawl tax-xemx jaqa' fuqu. F'qamar mitluf, xejn ma jkun jidher mis-satellita naturali tad-dinja għax tkun qiegħda bejnha u x-xemx, bid-dawl kollu tagħha jaqa' fuq il-parti tas-superfiċi lunari li ma tidhirx mid-dinja. L-isbaħ għamliet tal-qamar jidru fit-terminatur, il-linja bejn il-lejl u n-nhar.</p>
Eklissi lunari
<p>Xi kultant, il-qamar jgħaddi minn quddiem id-dell tad-dinja; dan ma jiġrix kull qamar kwinta għaliex il-qamar ma jdurx mad-dinja fuq l-istess pjan kif hija torbita madwar ix-xemx (eklittika), iżda meta l-qamar idur fuq l-istess pjan tal-eklittika, isseħħ l-eklissi lunari.</p>
Il-bniedem fuq il-qamar
<figure><caption>Buzz Aldrin</caption></figure>
<p>Total ta' 12-il persuna niżlu fuq is-superfiċi qamrija bejn l-1969 u 1972. Dawn l-<ref target="https://mt.wikipedia.org/wiki/Astronawti">astronawti</ref> żaru sitt reġjuni u ġabu magħhom fuq id-dinja 382 kg ta' materjal lunari. </p>
<p>Qabel il-missjoni Apollo, wiċċ il-qamar kien attentament studjat minn vetturi spazjali Sovjetiċi u <ref target="https://mt.wikipedia.org/wiki/Stati_Uniti">Amerikani</ref>. Darba minnhom, waqt wieħed mid-diskorsi tiegħu, il-President Amerikan <ref target="https://mt.wikipedia.org/wiki/John_F._Kennedy">John F. Kennedy</ref> wiegħed li l-bniedem kien se jitla' fuq il-qamar qabel l-1970 u minn dak il-ħin bdiet il-ġirja għall-ispazju. </p>
<p>L-ewwel sitt Apollojiet intużaw bħala prova, u b'xorti ħażina tliet astronawti tilfu ħajjithom waqt esperimenti fuq id-dinja, imma s-suċċess fl-aħħar wasal meta <ref target="https://mt.wikipedia.org/wiki/Buzz_Aldrin">Buzz Aldrin</ref> u <ref target="https://mt.wikipedia.org/wiki/Neil_Armstrong">Neil Armstrong</ref> ħarġu barra mill-vettura spazjali u għamlu l-ewwel passi fuq il-qamar fiż-żona msemmija Baħar it-Trankwillità fl-1969.</p>
<p>Apollo 12 niżel ħdejn is-sit ta' Surveyor 3, li kien niżel fl-oċean <hi rend="italic">Prosellarum</hi> sentejn qabel. Partijiet mis-<hi rend="italic">surveyor</hi> ġew irritornati fuq id-dinja għall-eżamijiet.</p>
<p>Apollo 14 niżel fl-arja ta' Fra Mauro. L-astronawti tal-aħħar tliet Apollijiet koprew ħafna iktar art minn dawk tal-bidu, u dan għaliex kienu megħjuna mir-rovers spazjali.</p>
<p>Minn mindu l-aħħar bniedem ħalla l-qamar fl-1972, ma kien hemm l-ebda pjan ieħor għal iżjed sbarki qamrin.</p>
Ħoloq interni
<list type="unordered"><item><ref target="https://mt.wikipedia.org/wiki/Art">Art</ref></item>
<item><ref target="https://mt.wikipedia.org/wiki/Pjaneta">Pjaneta</ref></item>
<item><ref target="https://mt.wikipedia.org/wiki/Eklissi">Eklissi</ref></item></list>
Referenzi

<p>Qiegħda fil-ponta ta' lsieni, Ġużè Gatt, Klabb kotba Maltin, 2006.</p>
<p>The Universe, Pam Spence u Iain Nicolson, Publisher:HarperCollins. </p>
</text></body></html>