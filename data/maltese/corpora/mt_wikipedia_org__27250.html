<html><body><text id="wikipedia_mt_wikipedia_org__27250.html" ns="0" revid="270827" sourceurl="https://mt.wikipedia.org/wiki/Cha%C3%AEne_des_Puys" title="Chaîne des Puys" type="wikipedia">Chaîne des Puys<figure><caption>Ix-Chaîne des Puys</caption></figure>
<p>Ix-<hi rend="bold">Chaîne des Puys</hi> (pronunzja bil-<ref target="https://mt.wikipedia.org/wiki/Lingwa_Franċiża">Franċiż</ref>: [ʃɛn de pɥi]) hija katina ta' <ref target="https://mt.wikipedia.org/wiki/Vulkan_(diżambigwazzjoni)">vulkani</ref> orjentati mit-Tramuntana għan-Nofsinhar, li jistgħu jinqasmu f'koni tal-ġamar maħruq, strutturi sferiċi tal-<ref target="https://mt.wikipedia.org/wiki/Lava">lava</ref>, u <hi rend="italic">maars</hi> (jiġifieri krater baxx, tipikament mimli b'lag vulkaniku, iffurmat bi żbroffar vulkaniku bi ftit lava) fil-Massif Central ta' <ref target="https://mt.wikipedia.org/wiki/Franza">Franza</ref>. il-katina ta' vulkani hija twila madwar 40 km (25 mil), u l-karatteristiċi vulkaniċi identifikati tagħha jinkludu 48 kon tal-ġamar, tmien struttura sferika tal-lava, u 15-il <hi rend="italic">maar</hi> u krater ta' splużjoni.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> L-ogħla punt tal-katina ta' vulkani hija l-istruttura sferika tal-lava msejħa Puy de Dôme, li tinsab qrib in-nofs tal-katina, li hija għolja 1,465 metru. L-isem tal-katina ta' vulkani ġej minn terminu Franċiż, <hi rend="italic">puy</hi>, li jirreferi għal muntanja vulkanika bi profil ittundjat. X'aktarx li l-aħħar żbroffar ta' vulkan tax-Chaîne des Puys seħħ fl-4040 <ref target="https://mt.wikipedia.org/wiki/Ante_Christum_natum">Q.K</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Ix-Chaîne des Puys ġew elenkati fil-lista ta' <ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2018.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Formazzjoni
<p>Il-katina bdiet tifforma bejn wieħed u ieħor xi 95,000 sena ilu, u l-attività vulkanika li ffurmat il-katina waqfet xi 10,000 sena ilu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-maġġoranza tal-koni ġew iffurmati bi żbroffar tat-tip ta' <ref target="https://mt.wikipedia.org/wiki/Stromboli">Stromboli</ref>, u dawn il-koni s-soltu jkollhom krateri fil-quċċata li jkunu ddefiniti sew. Uħud għandhom krateri moħbija, filwaqt li oħrajn għandhom krateri mkissrin minn fejn il-lava kienet niżlet.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>B'kuntrast ma' dan, il-Puy de Dôme nħolqot minn żbroffar tat-tip ta' <ref target="https://mt.wikipedia.org/wiki/Pelée">Pelée</ref>; dan it-tip ta' żbroffar huwa kkaratterizzat minn perjodi twal li fihom il-vulkan ikun rieqed, u perjodikament dawn il-perjodi jiġu interrotti ħesrem minn żbroffar esplożiv u vjolenti.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Żbroffar futur fix-Chaîne des Puys huwa possibbli u jirriżulta fil-formazzjoni ta' muntanji/vulkani ġodda.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Riċerka
<figure><caption>Il-Puy de Côme</caption></figure>
<p>Qabel l-1750 u l-identifikazzjoni tal-katina bħala waħda vulkanika, kien jingħad li l-Puys kienu tumbati fl-art magħmula mill-bniedem bl-iskart tax-xogħol fil-minjieri jew fran tal-forġa <ref target="https://mt.wikipedia.org/wiki/Imperu_Ruman">Rumani</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-katina kienet is-suġġett tar-riċerka pijuniera tal-ġeologu <ref target="https://mt.wikipedia.org/wiki/Renju_Unit">Ingliż</ref> <ref target="https://mt.wikipedia.org/wiki/George_Julius_Poulett_Scrope">George Julius Poulett Scrope</ref>, li bdiet fis-snin 20 tas-seklu 19. Fl-1827 huwa ppubblika l-<hi rend="italic">Memoir on the Geology of Central France, including the Volcanic formations of Auvergne, the Velay and the Vivarais</hi> (<hi rend="italic">Memorja dwar il-<ref target="https://mt.wikipedia.org/wiki/Ġeoloġija">Ġeoloġija</ref> ta' Franza Ċentrali</hi>, inkluż il-formazzjonijiet vulkaniċi ta' Auvergne, Velay u Vivarais) tiegħu li iktar 'il quddiem ġie ppubblikat mill-ġdid f'format revedut u kemxejn iktar popolari f'<hi rend="italic">The Geology and extinct Volcanos of Central France</hi> (Il-Ġeoloġija u l-Vulkani Estinti ta' Franza Ċentrali) fl-1858. Dawn il-kotba kienu l-ewwel deskrizzjonijiet ippubblikati b'mod wiesa' tax-Chaîne des Puys, u l-analiżi fihom wittiet it-triq għal bosta prinċipji bażiċi tal-vulkanoloġija.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Lista ta' wħud mill-vulkani
<figure><caption>Il-pożizzjoni tax-Chaîne des Puys fi Franza</caption></figure>
<figure><caption>Veduta oħra tax-Chaîne des Puys mill-mogħdijiet tal-mixi</caption></figure>
<p>Fin-nofs tal-katina ta' vulkani, l-ogħla struttura hija il-Puy de Dôme (1,465 metru), li tiddomina x-xefaq 600 metru iktar 'il fuq mill-pjanura għolja fejn jinsabu l-kumplament tal-istrutturi vulkaniċi. Dawn mhumiex ogħla minn 200 metru 'l fuq mill-pjanura għolja, u jlaħħqu għoli ta' madwar 800 metru 'l fuq mil-livell tal-baħar.</p>
<p>Mit-Tramuntana għan-Nofsinhar insibu:</p>
<list type="unordered"><item>il-Maar tal-Gour de Tazenat,</item>
<item>il-Puy de Montiroir,</item>
<item>il-Puy de Chalard,</item>
<item>il-Puy de Beaunit,</item>
<item>il-Puy de Verrière,</item>
<item>il-Puy de Paugnat,</item>
<item>il-Puy de la Goulie,</item>
<item>il-Puy de Lespinasse,</item>
<item>il-Puy de la Nugère,</item>
<item>il-Puy de Louchadière,</item>
<item>il-Puy de Jumes u t-tewmi Puy de la Coquille,</item>
<item>il-Puy des Gouttes, kon ta' fdalijiet vulkaniċi li minnu fforma wkoll il-Puy Chopine,</item>
<item>il-Puy de Lemptegy,</item>
<item>il-Puy de Chaumont,</item>
<item>il-Petit-Sarcouy,</item>
<item>il-Grand-Sarcouy,</item>
<item>il-Puy des Goules,</item>
<item>il-Puy Pariou,</item>
<item>il-Cliersou,</item>
<item>il-Puy de Côme,</item>
<item>Il Grand Suchet,</item>
<item>il-Petit Suchet,</item>
<item>il-Petit puy de Dôme,</item>
<item>il-Puy de Dôme,</item>
<item>il-Puy Besace,</item>
<item>il-Puy Grosmanaux,</item>
<item>il-Puy Montchier,</item>
<item>il-Puy de Barme,</item>
<item>il-Puy de Lachamps,</item>
<item>il-Puy de Mercœur,</item>
<item>il-Puy de la Vache u t-tewmi Puy de Lassolas,</item>
<item>il-Puy de Charmont,</item>
<item>il-Puy de la Rodde,</item>
<item>il-Puy de Monténard,</item>
<item>il-Puy Planta.</item></list>
<p>Ftit iktar lejn il-Lvant, lejn <ref target="https://mt.wikipedia.org/wiki/Royat">Royat</ref>, hemm ukoll il-Puy de Gravenoire, fix-xifer tal-qasma ġeoloġika.</p>
Sit ta' Wirt Dinji
<p>Ix-Chaîne des Puys, l-arena tettonika tal-qasma ġeoloġika ta' Limagne, ġiet iddeżinjata bħala Sit ta' Wirt Dinji tal-UNESCO fl-2018.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Il-valur universali straordinarju tas-sit ġie rrikonoxxut abbażi tal-<hi rend="bold">kriterju (viii)</hi> tal-kriterji tal-għażla tal-UNESCO: "Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta' art, jew il-karatteristiċi ġeomorfiċi jew fiżjografiċi sinifikanti".<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Veduta tax-Chaîne des Puys minn fuq il-Puy de Dome</caption></figure>
Biblijografija
<list type="unordered"><item>Scrope, George Poulett (1858). The Geology and extinct Volcanos of Central France. J. Murray, <ref target="https://mt.wikipedia.org/wiki/Londra">Londra</ref>. pp. 258. ISBN 0-405-10459-6. (stampat mill-ġdid fl-1978 minn Arno Press)</item></list>
<list type="unordered"><item>Scarth, Alwyn; Tanguy, Jean-Claude (2001). Volcanoes of Europe. Oxford University Press. pp. 243. ISBN 0-19-521754-3.</item></list>
<list type="unordered"><item>Cattermole, Peter (2001). Auvergne (Classic Geology in Europe 2). Terra Publishing. pp. 176. ISBN 1-903544-05-X.</item></list>
<list type="unordered"><item>"Chaîne des Puys". Global Volcanism Program. Smithsonian Institution.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></item></list>
<list type="unordered"><item>Boivin Pierre; <hi rend="italic">et al</hi>. (2004). Volcanologie de la Chaîne des Puys, Massif Central Français. Clermont-Ferrand: Parc Naturel Régional des Volcans d'Auvergne.</item></list>
</text></body></html>