<html><body><text id="wikipedia_mt_wikipedia_org__21204.html" ns="0" revid="271039" sourceurl="https://mt.wikipedia.org/wiki/Mesut_%C3%96zil" title="Mesut Özil" type="wikipedia">Mesut Özil
<p><hi rend="bold">Mesut Özil</hi> (<ref target="https://mt.wikipedia.org/wiki/Gelsenkirchen">Gelsenkirchen</ref>, <ref target="https://mt.wikipedia.org/wiki/15_ta'_Ottubru">15 ta' Ottubru</ref> <ref target="https://mt.wikipedia.org/wiki/1988">1988</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ġermanja">Ġermaniż</ref> li jilgħab ma' <ref target="https://mt.wikipedia.org/wiki/Fenerbahçe_SK">Fenerbahçe</ref>. Özil kien membru tat-tim nazzjonali żagħżugħ mill-2006, u membru tat-tim nazzjonali Ġermaniż mill-2009. Huwa kiseb attenzjoni internazzjonali matul it-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref> u kien nominat għall-<ref target="https://mt.wikipedia.org/wiki/Unuri_tat-Tazza_tad-Dinja_tal-Futbol#Ballun_tad-Deheb">Premju tal-Ballun tad-Deheb</ref>, li kien mogħti lill-aħjar plejer tal-kompetizzjoni. Fl-2006, Özil beda l-karriera professjonali tiegħu mal-klabb lokali <ref target="https://mt.wikipedia.org/wiki/FC_Schalke_04">Schalke</ref> fil-<ref target="https://mt.wikipedia.org/wiki/Bundesliga">Bundesliga</ref>, fl-2008 hu ġie trasferit ma' <ref target="https://mt.wikipedia.org/wiki/SV_Werder_Bremen">Werder Bremen</ref> u f'Awwissu 2010 ma' Real Madrid wara l-prestazzjoni brillanti tiegħu fit-Tazza tad-Dinja mal-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>. Fl-2011, Özil ġie kklassifikat l-ewwel fl-assisti fil-kompetizzjonijiet maġġuri u domestiċi Ewropej b'25. Fl-2012, hu reġa' ġie kklassifikat l-ewwel fil-klassifika tal-assisti ta' La Liga bi 17.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Hu kien wieħed mill-aqwa assisti kemm fit-Tazza tad-Dinja 2010 u kemm fil-<ref target="https://mt.wikipedia.org/wiki/Kampjonati_Ewropej_tal-Futbol_2012">Kampjonati Ewropej tal-Futbol 2012</ref>.</p>
Karriera
Gelsenkirchen u Rot-Weiss Essen
<p>Özil beda l-karriera tiegħu ma; diversi klabbs mill-belt ta' <ref target="https://mt.wikipedia.org/wiki/Gelsenkirchen">Gelsenkirchen</ref> u mbagħad lagħab ħames snin għal <ref target="https://mt.wikipedia.org/wiki/Rot-Weiss_Essen">Rot-Weiss Essen</ref>.</p>
Schalke 04
<p>Fl-2005, huwa mar fid-dipartiment taż-żgħażagħ ta' <ref target="https://mt.wikipedia.org/wiki/FC_Schalke_04">FC Schalke 04</ref>. Hu kien jilgħab bħala midfilder bin-numru 17 tal-flokk.</p>
Werder Bremen
<figure><caption>Özil ma' <ref target="https://mt.wikipedia.org/wiki/SV_Werder_Bremen">Werder Bremen</ref> f'April 2010</caption></figure>
<p>Fil-31 ta' Jannar 2008, hu mar ma' <ref target="https://mt.wikipedia.org/wiki/SV_Werder_Bremen">Werder Bremen</ref> għal ħlas totali ta' €4.3 miljun, billi ffirma  kuntratt mal-klabb Ġermaniż sat-30 ta' Ġunju 2011.<ref target="https://mt.wikipedia.org/wiki/Il-Paġna_prinċipali#cite_note-Transfermarkt-6">[6]</ref> Huwa skorja l-gowl tar-rebħa fil-finali tad-<ref target="https://mt.wikipedia.org/wiki/DFB-Pokal_2009">DFB-Pokal 2009</ref>, kontra <ref target="https://mt.wikipedia.org/wiki/Bayer_04_Leverkusen">Bayer Leverkusen</ref> f'Berlin.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>
Huwa wkoll eċċella fl-Ewropa fejn huwa mexxa lil Werder Bremen fl-aħħar finali tat-<ref target="https://mt.wikipedia.org/wiki/Tazza_UEFA">Tazza UEFA</ref>, iżda sfortunament tilfu ma' <ref target="https://mt.wikipedia.org/wiki/FC_Shakhtar_Donetsk">Shakhtar Donetsk</ref> tal-Ukraina.<ref target="https://mt.wikipedia.org/wiki/Il-Paġna_prinċipali#cite_note-Shapland,_Dave-8">[8]</ref> Għalkemm Bremen spiċċaw l-għaxar post diżappuntanti fil-Bundesliga 2008–09, Özil irnexxielhu jagħmel impatt sinifikanti fil-logħob billi skorja tlett gowls u għamel 15-il assisti rispettabbli.<ref target="https://mt.wikipedia.org/wiki/Il-Paġna_prinċipali#cite_note-Shapland,_Dave-8">[8]</ref></p>
<p>Fit-<ref target="https://mt.wikipedia.org/wiki/Bundesliga_2009–10">tieni staġun</ref> tiegħu, Bremen spiċċaw fit-tielet post rispettabbli, fejn Özil ikkontribwixxa 9 gowls u 17-il assisti f'31 apparenzi tal-kampjonat.</p>
Real Madrid
Staġun 2010–11
<figure><caption>Özil jilgħab għal <ref target="https://mt.wikipedia.org/wiki/Real_Madrid_CF">Real Madrid</ref> fl-2010</caption></figure>
<p>Minħabba l-prestazzjonijiet tajbin tiegħu fit-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>, huwa assigura post fost il-plejers talentużi fl-Ewropa. Hu kien mitlub minn timijiet bħal <ref target="https://mt.wikipedia.org/wiki/FC_Barcelona">Barcelona</ref>, <ref target="https://mt.wikipedia.org/wiki/Arsenal_FC">Arsenal</ref>, u <ref target="https://mt.wikipedia.org/wiki/Manchester_United_FC">Manchester United</ref> u saħansitra r-rapporti sostnew li ssieħeb ma' Barcelona. Werder Bremen ċaħdu r-rapport u fis-17 ta' Awwissu 2010, it-tim ħabbar li kien laħaq ftehim ma' <ref target="https://mt.wikipedia.org/wiki/Real_Madrid_CF">Real Madrid</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-ħlas għat-trasferiment kien madwar 15-il miljun ewro.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Malli iffirma, Özil qal, "Meta tiġi l-offerta biex tingħaqad ma' Real Madrid, m'hemm l-ebda deċiżjoni biex taċċetta. Ejja nkunu onesti – int ma tirrifjutawx dan il-klabb. Ma' kelli l-ebda għaġla biex inħalli lil Werder Bremen, iżda dan huwa l-klabb wieħed li għedt iva għalih. Huma għandhom istituzzjoni, klabb bi storja fantastika, stejdjum u skwadra mimlija bi plejers ta' klassi."<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Huwa għamel id-debutt tiegħu fit-22 ta' Awwissu f'logħba ta' ħbiberija kontra <ref target="https://mt.wikipedia.org/wiki/Hércules_CF">Hércules</ref>, fejn Real Madrid rebħu 3–1.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>In-numri tal-flokk ta' Özil kienu mibdula spiss qabel l-istaġun beda. Huwa ngħata n-numru 26 fil-pre-staġun u 19 għad-debutt tiegħu. Iżda wara t-trasferiment ta' <ref target="https://mt.wikipedia.org/wiki/Rafael_van_der_Vaart">Rafael van der Vaart</ref> ma' <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, hu kien mogħti n-numru 23.</p>
<p>Özil kien imressaq ma' sieħbu tat-tim <ref target="https://mt.wikipedia.org/wiki/Kaká">Kaká</ref>, iżda minħabba l-operazzjoni tiegħu, Özil irnexxielhu jibda l-irwol. Huwa mbagħad għamel id-debutt tiegħu f'La Liga għal Real Madrid bħala sostitut flok <ref target="https://mt.wikipedia.org/wiki/Ángel_di_María">Ángel di María</ref> fit-62 minuta kontra <ref target="https://mt.wikipedia.org/wiki/RCD_Mallorca">Mallorca</ref>, fid-dro ta' 0–0.<ref target="https://mt.wikipedia.org/wiki/Il-Paġna_prinċipali#cite_note-Real_Madrid-13">[13]</ref></p>
<figure><caption>Özil fl-azzjoni kontra <ref target="https://mt.wikipedia.org/wiki/Daniele_Bonera">Daniele Bonera</ref> ta' <ref target="https://mt.wikipedia.org/wiki/AC_Milan">Milan</ref> matul il-<ref target="https://mt.wikipedia.org/wiki/UEFA_Champions_League_2010–11">UEFA Champions League 2010–11</ref>.</caption></figure>
<p>Fil-15 ta' Settembru, Özil għamel id-debutt tal-istaġun tiegħu fil-<ref target="https://mt.wikipedia.org/wiki/UEFA_Champions_League">UEFA Champions League</ref>. Huwa għamel l-ewwel assist tiegħu ma Real Madrid fl-74 minuta kontra <ref target="https://mt.wikipedia.org/wiki/AFC_Ajax">Ajax</ref> wara li krossja għall-gowl ta' <ref target="https://mt.wikipedia.org/wiki/Gonzalo_Higuaín">Gonzalo Higuaín</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> L-ewwel gowl ta' Özil fiċ-Champions League ma' Real wasal fl-14-il minuta kontra <ref target="https://mt.wikipedia.org/wiki/AC_Milan">Milan</ref> fid-19 ta' Ottubru 2010.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Huwa spiċċa l-<ref target="https://mt.wikipedia.org/wiki/La_Liga_2010–11">istaġun</ref> b'25 assisti, l-ogħla għal kwalunkwe plejer fi kwalunkwe kompetizzjoni Ewropea maġġura f'dak l-istaġun. Il-prestazzjonijiet ta' Ozil għal Real Madrid matul l-ewwel staġun tiegħu kienu mfaħħra mill-midja, partitarji u plejers.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Staġun 2011–12
<p>Özil beda jilbes in-numru 10 tal-flokk għal Real Madrid fl-istaġun <ref target="https://mt.wikipedia.org/wiki/La_Liga_2011–12">2011–12</ref>, l-intenzjoni tal-kowċ <ref target="https://mt.wikipedia.org/wiki/José_Mourinho">José Mourinho</ref> kienet li juża lil Ġermaniż internazzjonali bħala l-midfilder prinċipali tiegħu.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Fl-14 ta' Awwissu 2011, Özil skorja l-ewwel gowl tiegħu fl-istaġun kontra <ref target="https://mt.wikipedia.org/wiki/FC_Barcelona">Barcelona</ref> f'<hi rend="italic"><ref target="https://mt.wikipedia.org/wiki/El_Clásico">El Clásico</ref></hi> fl-ewwel leg tas-<ref target="https://mt.wikipedia.org/wiki/Supercopa_de_España_2011">Supercopa de España 2011</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fis-17 ta' Awwissu 2011, Özil kien imkeċċi fl-aħħar minuta tat-tieni leg tas-Supercopa 2011 wara argument mal-attakkant ta' Barça <ref target="https://mt.wikipedia.org/wiki/David_Villa">David Villa</ref>.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Özil esprima x-xewqa tiegħu biex jispiċċa l-karriera tal-futbol tiegħu fil-klabb fl-intervista mar-rivista Ġermaniża <hi rend="italic">kicker</hi>, billi qal, "Nixtieq li nispiċċa l-karriera tiegħi ma' Real Madrid. Naf li se tkun diffiċli minħabba li jien għandi ħafna snin quddiemi u ħafna plejers iżgħar u tajba se jkunu wkoll hemmhekk, imma nixtieq li nkun parti minn dak il-futur. Naf dak li jien kapaċi għalih u jien konvint li se nibqgħa ma' Real Madrid għall-bosta snin."<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Özil kien fil-lista qasira tal-premju tal-<ref target="https://mt.wikipedia.org/wiki/FIFA_Ballon_d'Or">FIFA Ballon d'Or</ref>.</p>
<figure><caption>Iż-żarbun ta' Özil fil-mużew ta' Santiago Bernabeu.</caption></figure>
<p>Hu spiċċa fil-quċċatta tal-klassifika tal-assisti, bi 17.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Fit-2 ta' Mejju 2012, hu għen lil Real Madrid jiksbu t-32 titlu ta' <ref target="https://mt.wikipedia.org/wiki/La_Liga">La Liga</ref> fejn hu assista l-ewwel gowl ta' Real Madrid u skorja t-tieni gowl kontra Bilbao, imbagħad Real Madrid tilfu 3–0. Ħdax-il jum wara, Özil skorja żewġ gowls fil-logħba finali tal-istaġun regolari kontra <ref target="https://mt.wikipedia.org/wiki/RCD_Mallorca">RCD Mallorca</ref>, għal darb'oħra kkonsolida l-prestazzjoni eċċellenti tiegħu mal-klabb. Din ir-rebħa għamlet lil Real l-ewwel klabb Spanjol li ġabar 100 punt fi staġun wieħed.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Minħabba l-forma fina tiegħu ma' Real Madrid u mat-tim nazzjonali Ġermaniż, Özil ġie nominat għall-<ref target="https://mt.wikipedia.org/wiki/Premju_tal-Aqwa_Plejer_fl-Ewropa_tal-UEFA">Premju tal-Aqwa Plejer fl-Ewropa tal-UEFA</ref>, fejn huwa spiċċa l-10 post u kien l-iżgħar fost l-aqwa 10.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Staġun 2012–13
<p>Bil-wasla ta' <ref target="https://mt.wikipedia.org/wiki/Luka_Modrić">Luka Modrić</ref> qabel il-bidu tal-istaġun, xi wħud mil-midja allegaw li Özil ma' kienx kuntent ma' Real Madrid, iżda aktar tard huwa ċaħad u sostna li kien kuntent fil-klabb u ħerqan li jikkompeti għall-postu.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Wara l-bidu tal-istaġun, hu żied it-titlu tas-<ref target="https://mt.wikipedia.org/wiki/Supercopa_de_España">Supercopa de España</ref> mal-unuri tiegħu. F'logħba tal-kampjonat, huwa pprovda assist importanti lil <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> li ġab l-iskor fid-dro ta' 2–2 kontra Barcelona ġewwa Camp Nou.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Fis-6 ta' Novembru, Özil skorja <hi rend="italic">free-kick</hi> kruċjali fid-89 minuta biex isalva d-dro għal Real Madrid u żgura punt kontra <ref target="https://mt.wikipedia.org/wiki/Borussia_Dortmund">Borussia Dortmund</ref>.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Hu kompla l-forma tajba tiegħu fil-kampjonat billi skorja doppjeta oħra kontra Real Valladolid fejn Real Madrid rebħu 3–2.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Hu mbagħad mar biex jintemm l-istaġun b'29 assisti, għalkemm Real Madrid ma rebħu l-ebda medalji, il-prestazzjoni ta' Özil kienet imfaħra. Fl-aħħar tal-istaġun Özil kellhu aktar assisti minn kwalunkwe plejer ieħor fil-kampjonat, b'26 assisti.</p>
Arsenal
Trasferiment
<p>Fit-2 ta' Settembru 2013, Özil qabel li jingħaqad mal-klabb Ingliż <ref target="https://mt.wikipedia.org/wiki/Arsenal_FC">Arsenal</ref>.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Kemm it-tariffa u t-tul tal-kuntratt ma' kienux żvelata, iżda dawn huma maħsuba madwar £42.5 miljun għal ftehim ta' ħames snin.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Dan it-trasferiment għamel lil Özil l-<ref target="https://mt.wikipedia.org/wiki/Trasferiment_(futbol)#Plejers">aktar plejer tal-futbol Ġermaniż għoli ta' kull żmien</ref>.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Özil ġie assenjat in-numru 11 tal-flokk.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Fuq dan it-trasferiment, Özil qal: “Jien kont ċert li se nibqgħa ma' Real Madrid imma wara ndunajt li l-kowċ u kapijiet tal-klabb ma' kellhomx fidi fija. Jien plejer li neħtieġ din il-fidi u għalhekk mort ma' Arsenal."<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Diversi plejers ta' Real Madrid ma' kienux kuntenti minħabba t-tluq ta' Özil, speċjalment Ronaldo li qal: "Hu kien l-aħjar plejer li kien jaf il-passi tiegħi quddiem il-lasta...jien irrabjat minħabba t-tluq ta' Özil."<ref target="https://mt.wikipedia.org/wiki/Il-Paġna_prinċipali#cite_note-Ozil_Daily_Mail-34">[34]</ref></p>
Staġun 2013–14
<p>Fl-14 ta' Settembru 2013, Özil għamel id-debutt tiegħu għal Arsenal f'logħba tal-kampjonat kontra <ref target="https://mt.wikipedia.org/wiki/Sunderland_AFC">Sunderland</ref>.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> L-ewwel assist tiegħu fil-Premier League waslet meta assista l-gowl ta' <ref target="https://mt.wikipedia.org/wiki/Olivier_Giroud">Olivier Giroud</ref> fil-11-il minuta tal-logħba. Tlett ijiem wara, hu għamel id-debutt fiċ-Champions League għal Arsenal kontra Marseille.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Özil għamel id-debutt fl-<ref target="https://mt.wikipedia.org/wiki/Emirates_Stadium">Emirates Stadium</ref> kontra <ref target="https://mt.wikipedia.org/wiki/Stoke_City_FC">Stoke City</ref> f'rebħa ta' 3–1. Hu skorja l-ewwel gowl tiegħu għal Arsenal f'rebħa ta' 2–0 kontra <ref target="https://mt.wikipedia.org/wiki/SSC_Napoli">Napoli</ref> fiċ-Champions League.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
Karriera internazzjonali
Bidu
<p>Fl-intervista mar-rivista <hi rend="italic">FourFourTwo</hi>, Özil tkellem dwar l-għażla tiegħu li jilagħab għat-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">tim nazzjonali Ġermaniż</ref>: "Jiena t-tielet ġenerazzjoni fil-Ġermanja: missieri kiber hawn. It-Turkija dejjem se tkun pajjiż speċjali għalija imma jien m'għandix dubju fid-deċiżjoni tiegħi li nilagħab għall-Ġermanja. Jien bdejt nilagħab fit-timijiet taż-żgħażagħ tal-Ġermanja."<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
<p>F'Settembru 2006, Özil kien imsejjaħ għat-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_ta'_taħt_is-17-il_sena">tim nazzjonali Ġermaniż ta' taħt is-17-il sena</ref>. Özil kien membru wkoll tat-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_ta'_taħt_il-21_sena">tim nazzjonali ta' taħt il-21 sena</ref> sa mill-2007. Fid-29 ta' Ġunju 2009, Özil ġie magħżul ir-raġel tal-partita f'rebħa ta' 4–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra_ta'_taħt_il-21_sena">Ingilterra</ref> matul il-finali tal-<ref target="https://mt.wikipedia.org/wiki/Kampjonati_Ewropej_tal-Futbol_ta'_Taħt_il-21_sena_2009">Kampjonati Ewropej ta' Taħt il-21 sena</ref>.</p>
<p>Huwa għamel id-debutt tiegħu għat-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">tim nazzjonali tal-kbar</ref> matul logħba ta' ħbiberija kontra n-<ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġja</ref> fil-11 ta' Frar 2009. Hu skorja l-ewwel gowl tiegħu għat-tim tal-kbar fit-tielet dehra tiegħu, f'logħba ta' ħbiberija oħra kontra l-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref> fil-5 ta' Settembru ġewwa l-<ref target="https://mt.wikipedia.org/wiki/BayArena">BayArena</ref>, f'<ref target="https://mt.wikipedia.org/wiki/Leverkusen">Leverkusen</ref>.</p>
<figure><caption>Mesut Özil jilgħab għall-Ġermanja fl-2009</caption></figure>
<p>Fil-livell individwali, Özil ġie premjat għall-logħob pendenti tiegħu fil-Bundesliga fl-ewwel leg tal-istaġun 2009.<ref target="https://mt.wikipedia.org/wiki/Il-Paġna_prinċipali#cite_note-Real_profile_English-39">[39]</ref></p>
Tazza tad-Dinja 2010
<p>Özil kien magħżul għall-<ref target="https://mt.wikipedia.org/wiki/Timijiet_parteċipanti_fit-Tazza_tad-Dinja_tal-Futbol_2010#Ġermanja">iskwadra Ġermaniża</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref> fl-Afrika t'Isfel, hu beda mal-ewwel ħdax fil-logħbiet kollha tat-tim.
Özil provda assist għal gowl ta' <ref target="https://mt.wikipedia.org/wiki/Cacau">Cacau</ref> f'rebħa ta' 4–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref> fl-ewwel logħba tal-grupp. Hu skorja b'siequ x-xellugija mit-tarf tal-kaxxa kontra l-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref> fil-logħba finali tal-grupp, fl-istess ħin ħarġu rebbieħa ta' <ref target="https://mt.wikipedia.org/wiki/Tazza_tad-Dinja_tal-Futbol_2010#Grupp_D">Grupp D</ref>, b'sitt punti miksuba<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
<p>Fis-27 ta' Ġunju 2010, Özil lagħab kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> f'logħba tal-<ref target="https://mt.wikipedia.org/wiki/Tazza_tad-Dinja_tal-Futbol_2010#L-aħħar_16">aħħar 16</ref>, huwa ħadem l-aħħar gowl billi provda kross lil <ref target="https://mt.wikipedia.org/wiki/Thomas_Müller">Thomas Müller</ref> fejn il-Ġermanja ħarġu rebbieħa bl-iskor ta' 4–1.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Matul il-logħba tal-kwarti tal-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, hu assista t-tieni gowl għal <ref target="https://mt.wikipedia.org/wiki/Miroslav_Klose">Miroslav Klose</ref> biex b'hekk il-Ġermanja ssiġillaw rebħa oħra ta' 4–0. Il-<ref target="https://mt.wikipedia.org/wiki/FIFA">FIFA</ref> ħabbret li kien fost l-għaxar plejers tat-turnament nominati għall-<ref target="https://mt.wikipedia.org/wiki/Unuri_tat-Tazza_tad-Dinja_tal-Futbol">Ballun tad-Deheb</ref>.</p>
Kampjonati Ewropej 2012
<p>Özil kien wieħed mill-forzi ewlenin tal-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2012">kwalifikazzjoni</ref> tal-Ġermanja għall-<ref target="https://mt.wikipedia.org/wiki/Kampjonati_Ewropej_tal-Futbol_2012">Kampjonati Ewropej 2012</ref>, billi skorja ħames darbiet matul il-kampanja hekk kif il-Ġermanja rebħet 10 minn 10 logħbiet tal-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2012_-_Grupp_A">grupp</ref>.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Özil ikkonferma wkoll ir-reputazzjoni tiegħu bħala plejer li jippassja spiss, hekk kif hu provda seba assisti, aktar minn kull plejer internazzjonali Ewropej matul il-kwalifikazzjoni.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref><ref target="https://mt.wikipedia.org/wiki/Il-Paġna_prinċipali#cite_note-44">[44]</ref> Meta ġie mistoqsi dwar l-opportunitajiet tat-tim tiegħu għal dan it-turnew, Özil qal, "Aħna għandna l-potenzjal li negħlbu l-kullħadd u għandna dak li hemm bżonn biex nirbħu t-titolu."<ref target="https://mt.wikipedia.org/wiki/Il-Paġna_prinċipali#cite_note-autogeneratedcc-45">[45]</ref></p>
<p>Fid-29 ta' Frar 2012, Özil kien ġie rikonoxxut bħala l-aqwa Ġermaniż internazzjonali tas-sena għal 2011 matul il-ftuħ ta' logħba ta' ħbiberija kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> ġewwa <ref target="https://mt.wikipedia.org/wiki/Bremen">Bremen</ref>.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref><ref target="https://mt.wikipedia.org/wiki/Il-Paġna_prinċipali#cite_note-Ozil_to_receive_German_POTY_award-47">[47]</ref> Il-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> ta' Özil kienet abbozzata mal-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>, mad-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> u mal-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> fi <ref target="https://mt.wikipedia.org/wiki/Kampjonati_Ewropej_tal-Futbol_2012#Grupp_B">Grupp B</ref> tal-Kampjonati Ewropej 2012, b'mod wiesa kien magħruf il-"Grupp tal-Mewt".<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Minħabba l-prestazzjoni tajba tiegħu f'dan it-turnew, hu kiseb żewġ Premji tal-Carlsberg Man of the Match.</p>
Statistika
Klabb
<p><hi rend="italic">Aġġornata fid-19 ta' Settembru 2013</hi></p>
<p>aInklużi l-logħbiet tad-<ref target="https://mt.wikipedia.org/wiki/DFB-Pokal">DFB-Pokal</ref>, tal-<ref target="https://mt.wikipedia.org/wiki/Copa_del_Rey">Copa del Rey</ref>, u tal-<ref target="https://mt.wikipedia.org/wiki/FA_Cup">FA Cup</ref>.
bInklużi l-logħbiet tad-<ref target="https://mt.wikipedia.org/wiki/DFB-Ligapokal">DFB-Ligapokal</ref> u tal-<ref target="https://mt.wikipedia.org/wiki/Football_League_Cup">League Cup</ref>.
cInklużi l-logħbiet tas-<ref target="https://mt.wikipedia.org/wiki/Supercopa_de_España">Supercopa de España</ref>.
dApparenzi fit-<ref target="https://mt.wikipedia.org/wiki/Tazza_UEFA">Tazza UEFA</ref>
eApparenzi fil-<ref target="https://mt.wikipedia.org/wiki/UEFA_Champions_League">UEFA Champions League</ref>
fApparenzi fil-<ref target="https://mt.wikipedia.org/wiki/UEFA_Europa_League">UEFA Europa League</ref></p>


Unuri
Klabb
<ref target="https://mt.wikipedia.org/wiki/FC_Schalke_04">Schalke 04</ref>
<list type="unordered"><item><ref target="https://mt.wikipedia.org/wiki/Fußball-Bundesliga">Bundesliga</ref> 2ni post: <ref target="https://mt.wikipedia.org/wiki/Fußball-Bundesliga_2006–07">2006–07</ref></item>
<item><ref target="https://mt.wikipedia.org/wiki/DFB-Ligapokal">DFB-Ligapokal</ref> Finalisti: <ref target="https://mt.wikipedia.org/wiki/DFB-Ligapokal_2007">2007</ref></item></list>
<ref target="https://mt.wikipedia.org/wiki/SV_Werder_Bremen">Werder Bremen</ref>
<list type="unordered"><item><ref target="https://mt.wikipedia.org/wiki/DFB-Pokal">DFB-Pokal</ref>; <ref target="https://mt.wikipedia.org/wiki/DFB-Pokal_2008–09">2008–09</ref>; Finalisti: <ref target="https://mt.wikipedia.org/wiki/2009–10_DFB-Pokal">2009–10</ref></item>
<item><ref target="https://mt.wikipedia.org/wiki/Tazza_UEFA">Tazza UEFA</ref> Finalisti: <ref target="https://mt.wikipedia.org/wiki/Tazza_UEFA_2008–09">2008–09</ref></item></list>
<ref target="https://mt.wikipedia.org/wiki/Real_Madrid_CF">Real Madrid</ref>
<list type="unordered"><item><ref target="https://mt.wikipedia.org/wiki/La_Liga">La Liga</ref>: <ref target="https://mt.wikipedia.org/wiki/La_Liga_2011–12">2011–12</ref>; 2ni post: <ref target="https://mt.wikipedia.org/wiki/La_Liga_2010–11">2010–11</ref>, <ref target="https://mt.wikipedia.org/wiki/La_Liga_2012–13">2012–13</ref></item>
<item><ref target="https://mt.wikipedia.org/wiki/Copa_del_Rey">Copa del Rey</ref>: <ref target="https://mt.wikipedia.org/wiki/Copa_del_Rey_2010–11">2010–11</ref>; 2ni post: <ref target="https://mt.wikipedia.org/wiki/Copa_del_Rey_2012–13">2012–13</ref></item>
<item><ref target="https://mt.wikipedia.org/wiki/Supercopa_de_España">Supercopa de España</ref>: <ref target="https://mt.wikipedia.org/wiki/Supercopa_de_España_2012">2012</ref>; 2ni post: <ref target="https://mt.wikipedia.org/wiki/Supercopa_de_España_2011">2011</ref></item></list>
Pajjiż
<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_ta'_taħt_il-21_sena">Ġermanja U21</ref>
<list type="unordered"><item><ref target="https://mt.wikipedia.org/wiki/Kampjonati_Ewropej_tal-Futbol_ta'_Taħt_il-21_sena">Kampjonati Ewropej tal-Futbol U21</ref>: 2009</item></list>
Individwali
<list type="unordered"><item><ref target="https://mt.wikipedia.org/wiki/Kampjonati_Ewropej_tal-Futbol_ta'_Taħt_il-21_sena_2009#Finali">Finali tal-Kampjonati Ewropej tal-Futbol U21 2009</ref> – Raġel tal-Partita.</item>
<item><ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref> – Plejer bl-aktar assisti (3, flimkien ma' <ref target="https://mt.wikipedia.org/wiki/Thomas_Müller">Thomas Müller</ref>, <ref target="https://mt.wikipedia.org/wiki/Bastian_Schweinsteiger">Bastian Schweinsteiger</ref>, <ref target="https://mt.wikipedia.org/wiki/Kaká">Kaká</ref>, u <ref target="https://mt.wikipedia.org/wiki/Dirk_Kuyt">Dirk Kuyt</ref>)</item>
<item><ref target="https://mt.wikipedia.org/wiki/Kampjonati_Ewropej_tal-Futbol_2012">Kampjonati Ewropej 2012</ref> – Raġel tal-Partita (Ġermanja vs Portugall, Ġermanja vs Greċja)</item>
<item><ref target="https://mt.wikipedia.org/wiki/Timijiet_tat-Turnew_tal-Kampjonati_Ewropej_tal-Futbol">Tim tat-Turnew tal-Kampjonati Ewropej tal-Futbol</ref>: 2012</item>
<item><ref target="https://mt.wikipedia.org/wiki/Tim_tas-Sena_tal-UEFA">Tim tas-Sena tal-UEFA</ref>: 2012</item></list>


Ħoloq esterni

<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Fussballdaten">Fussballdaten</ref>}} għandu nieqes l-identifikatur u l-entità ma teżistix fuq Wikidata</item>
<item>Il-mudell {{<ref target="https://mt.wikipedia.org/wiki/Mudell:UEFA">UEFA</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>