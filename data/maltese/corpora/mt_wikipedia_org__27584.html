<html><body><text id="wikipedia_mt_wikipedia_org__27584.html" ns="0" revid="273304" sourceurl="https://mt.wikipedia.org/wiki/Seowon" title="Seowon" type="wikipedia">Seowon<figure><caption>Is-Seowon ta' Dosan f'<ref target="https://mt.wikipedia.org/wiki/Andong">Andong</ref> li deher ukoll fuq in-naħa ta' wara tal-karta tal-flus tal-1,000 won tal-Korea t'Isfel mill-1975 sal-2007</caption></figure>
<p>Is-<hi rend="bold">Seowon</hi> (bil-Korean: 서원; bil-Hanja: 書院) kienu l-iktar istituzzjonijiet <ref target="https://mt.wikipedia.org/wiki/Edukazzjoni">edukattivi</ref> komuni fil-<ref target="https://mt.wikipedia.org/wiki/Korea_t'Isfel">Korea</ref> matul nofs u l-aħħar tad-<ref target="https://mt.wikipedia.org/wiki/Dinastija_Joseon">dinastija Joseon</ref>. Dawn kienu istituzzjonijiet privati, u kienu jagħqdu flimkien il-funzjonijiet ta' santwarju tal-<ref target="https://mt.wikipedia.org/wiki/Konfuċju">Konfuċjoniżmu</ref> u ta' skola preparatorja. F'termini edukattivi, is-seowon kellhom l-għan ewlieni li jħejju lill-istudenti għall-eżamijiet tas-servizz ċivili nazzjonali. Fil-biċċa l-kbira tal-każijiet, is-seowon kienu jaqdu lill-istudenti tal-klassi aristokratika tal-<hi rend="italic">yangban</hi> biss. Fis-6 ta' Lulju 2019, l-<ref target="https://mt.wikipedia.org/wiki/UNESCO">UNESCO</ref> rrikonoxxiet ġabra ta' disa' seowon bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja
<figure><caption><ref target="https://mt.wikipedia.org/wiki/An_Hyang">An Hyang</ref>, il-filosfu Neo-Konfuċjan li għalih ġie ddedikat l-ewwel seowon li qatt ġie stabbilit</caption></figure>
<p>Is-seowon tfaċċaw għall-ewwel darba fil-Korea fil-bidu tad-dinastija Joseon. Ġew imsawra skont l-akkademji <ref target="https://mt.wikipedia.org/wiki/Ċina">Ċiniżi</ref> privati bikrin tat-tagħlim klassiku magħruf bħala <hi rend="italic">shuyuan</hi>. Dawn tal-aħħar oriġinaw fis-seklu 8 taħt id-<ref target="https://mt.wikipedia.org/wiki/Dinastija_Tang">dinastija Tang</ref> u iktar 'il quddiem tneħħew taħt id-<ref target="https://mt.wikipedia.org/wiki/Dinastija_Yuan">dinastija Yuan</ref> sabiex isiru skejjel preparatorji għall-eżamijiet imperjali taħt il-kontroll tal-gvern.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Għalkemm is-sena eżatta tal-introduzzjoni tas-seowon fil-Korea mhix magħrufa fiċ-ċert, fl-1418 ir-<ref target="https://mt.wikipedia.org/wiki/Re_Sejong">Re Sejong</ref> ħareġ premjijiet lil żewġ studjużi għall-ħidma tagħhom fit-twaqqif tas-seowon f'<ref target="https://mt.wikipedia.org/wiki/Gimje">Gimje</ref> u f'<ref target="https://mt.wikipedia.org/wiki/Gwangju">Gwangju</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-ewwel seowon li rċieva l-appoġġ irjali kien is-Seowon ta' Sosu f'<ref target="https://mt.wikipedia.org/wiki/Punggi">Punggi</ref>, ippresedut minn <ref target="https://mt.wikipedia.org/wiki/Toegye">Toegye</ref>, li ngħata tavla tat-tagħlim mir-<ref target="https://mt.wikipedia.org/wiki/Re_Myeongjong">Re Myeongjong</ref> fl-1550.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Bosta seowon ġew stabbiliti minn litterati ewlenin, jew minn gruppi lokali ta' familji <hi rend="italic">yangban</hi>. Pereżempju, <ref target="https://mt.wikipedia.org/wiki/Ju_Se-bong">Ju Se-bong</ref> stabbilixxa s-Seowon ta' Sosu, li baqa' jopera ferm wara <ref target="https://mt.wikipedia.org/wiki/Mewt">mewtu</ref>. Uħud mis-seowon inbnew minn studjużi Sarim li rtiraw fil-villaġġi fid-dawl tat-"tisfija" mil-litterati fis-seklu 16 u ntużaw bħala l-bażijiet politiċi tagħhom.</p>
<p>Il-biċċa l-kbira tas-seowon ġew magħluqa permezz ta' editt ta' <ref target="https://mt.wikipedia.org/wiki/Daewon-gun">Daewon-gun</ref> fl-aħħar snin turbolenti tas-seklu 19. Huwa pprojbixxa l-kostruzzjoni mhux awtorizzata tas-seowon fl-1864, u neħħa l-eżenzjoni li kellhom mit-taxxa fl-1868. Finalment, fl-1871, huwa ordna li s-seowon kollha jingħalqu ħlief xi ftit minnhom. Il-<hi rend="italic">yangban</hi> provinċjali kienu mgħaddbin b'dawn il-miżuri, u din kienet waħda mid-diversi raġunijiet li wasslu biex Daewon-gun jitneħħa mill-poter fl-1873; madankollu, is-seowon baqgħu magħluqin.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Sit ta' Wirt Dinji
<figure><caption>Is-Seowon ta' Byeongsan</caption></figure>
<p>Is-"Seowon, Akkademji Neo-Konfuċjani Koreani" huma ġabra ta' disa' seowon li ġew iddeżinjati bħala Sit ta' Wirt Dinji tal-UNESCO fl-2019.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Dawn li ġejjin huma d-disa' seowon:</p>
<list type="unordered"><item>is-Seowon ta' Sosu, <ref target="https://mt.wikipedia.org/wiki/Yeongju">Yeongju</ref>, Gyeongsangbuk-do</item>
<item>is-Seowon ta' Namgye, il-Kontea ta' Hamyang, Gyeongsangnam-do</item>
<item>is-Seowon ta' Oksan, <ref target="https://mt.wikipedia.org/wiki/Gyeongju">Gyeongju</ref>, Gyeongsangbuk-do</item>
<item>is-Seowon ta' Dosan, Andong, Gyeongsangbuk-do</item>
<item>is-Seowon ta' Piram, il-Kontea ta' Jangseong, Jeollanam-do</item>
<item>is-Seowon ta' Dodong, il-Kontea ta' Dalseong, il-Belt Metropolitana ta' <ref target="https://mt.wikipedia.org/wiki/Daegu">Daegu</ref></item>
<item>is-Seowon ta' Byeongsan, Andong, Gyeongsangbuk-do</item>
<item>is-Seowon ta' Museong, <ref target="https://mt.wikipedia.org/wiki/Jeongeup">Jeongeup</ref>, Jeollabuk-do</item>
<item>is-Seowon ta' Donam, <ref target="https://mt.wikipedia.org/wiki/Nonsan">Nonsan</ref>, Chungcheongnam-do</item></list>
<figure><caption>Eżempju ta' sala tat-tagħlim</caption></figure>
<p>Il-valur universali straordinarju tas-sit ġie rrikonoxxut abbażi ta' kriterju wieħed tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>