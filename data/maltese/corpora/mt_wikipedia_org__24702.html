<html><body><text id="wikipedia_mt_wikipedia_org__24702.html" ns="0" revid="272402" sourceurl="https://mt.wikipedia.org/wiki/MediaWiki" title="MediaWiki" type="wikipedia">MediaWiki
<p><hi rend="bold">MediaWiki</hi> huwa softwer ta' magna għall-wiki b'xejn u b'sors miftuħ. Huwa kien żviluppat għall-użu fuq il-<ref target="https://mt.wikipedia.org/wiki/Wikipedija">Wikipedija</ref> fl-2002, u ngħata l-isem "MediaWiki" fl-2003.<ref target="https://mt.wikipedia.org/wiki/Il-Paġna_prinċipali#cite_note-MediaWiki_history-1">[1]</ref> Għadu jintuża fuq il-Wikipedija u kważi l-websajts l-oħra kollha tal-Wikimedia, inklużi <ref target="https://mt.wikipedia.org/wiki/Wiktionary">Wiktionary</ref>, <ref target="https://mt.wikipedia.org/wiki/Wikimedia_Commons">Wikimedia Commons</ref> u <ref target="https://mt.wikipedia.org/wiki/Wikidata">Wikidata</ref>; dawn is-siti jkomplu jiddefinixxu parti kbira mir-rekwiżit stabbilit għal MediaWiki.<ref target="https://mt.wikipedia.org/wiki/Il-Paġna_prinċipali#cite_note-What_is_MediaWiki-2">[2]</ref> Oriġinarjament MediaWiki kien żviluppat minn <ref target="https://mt.wikipedia.org/wiki/Magnus_Manske">Magnus Manske</ref> u mtejjeb minn <ref target="https://mt.wikipedia.org/wiki/Lee_Daniel_Crocker">Lee Daniel Crocker</ref>.<ref target="https://mt.wikipedia.org/wiki/Il-Paġna_prinċipali#cite_note-manske-php-wikipedia-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-Barrett-4">[4]</ref> Eventwalment, l-iżvilupp tiegħu kien ikkoordinat mill-<ref target="https://mt.wikipedia.org/wiki/Fondazzjoni_Wikimedia">Fondazzjoni Wikimedia</ref>.</p>
<p>MediaWiki huwa miktub bil-lingwa ta' programmazzjoni PHP u jaħżen il-kontenut tat-test kollu f'database. Is-softwer huwa ottimizzat biex jimmaniġġja b'mod effiċjenti proġetti kbar b'kapaċità ta' terabytes ta' kontenut u mijiet ta' eluf ta' hits kull sekonda.<ref target="https://mt.wikipedia.org/wiki/Il-Paġna_prinċipali#cite_note-What_is_MediaWiki-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Minħabba li l-Wikipedija hija waħda mill-akbar websajts tad-dinja, kien importanti għall-iżviluppaturi li jibnu sistema ta' skalabbiltà permezz ta' għadd ta' saffi ta' caching u r-replikazzjoni tad-database. Aspett ewlieni ieħor tal-MediaWiki huwa l-internazzjonalizzazzjoni tiegħu; l-interface tiegħu huwa disponibbli f'iktar minn 300 lingwa.[11] Is-softwer għandu aktar minn 1,000 settings tal-konfigurazzjoni<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u aktar minn 1,800 estensjoni disponibbli biex jippermettu li diversi karatteristiċi jiġu miżjuda jew mibdula.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Minbarra l-użu fuq is-siti tal-Wikimedia, MediaWiki jintuża bħala sistema tal-immaniġġjar tal-għarfien u tal-ġestjoni tal-kontenut fuq bosta eluf ta' websajts, pubbliċi u privati, inklużi l-websajts wikiHow u Liquipedia, u installazzjonijiet fuq intranet ewlenin bħal <ref target="https://mt.wikipedia.org/wiki/Intellipedia">Intellipedia</ref> u <ref target="https://mt.wikipedia.org/wiki/Diplopedia">Diplopedia</ref>. F'Malta jintuża ukoll fuq il-wiki tal-<ref target="https://mt.wikipedia.org/wiki/M3P">M3P</ref>.</p>
</text></body></html>