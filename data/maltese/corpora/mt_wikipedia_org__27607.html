<html><body><text id="wikipedia_mt_wikipedia_org__27607.html" ns="0" revid="273489" sourceurl="https://mt.wikipedia.org/wiki/Ernst_Schr%C3%B6der" title="Ernst Schröder" type="wikipedia">Ernst Schröder
<p><hi rend="bold">Friedrich Wilhelm Karl Ernst Schröder</hi> (twieled fil-25 ta' Novembru 1841 f'<ref target="https://mt.wikipedia.org/wiki/Mannheim">Mannheim</ref>, Baden, il-<ref target="https://mt.wikipedia.org/wiki/Ġermanja">Ġermanja</ref> – miet fis-16 ta' Ġunju 1902 f'<ref target="https://mt.wikipedia.org/wiki/Karlsruhe">Karlsruhe</ref>, il-Ġermanja) kien matematiku Ġermaniż magħruf l-iktar għax-xogħol tiegħu fuq il-loġika <ref target="https://mt.wikipedia.org/wiki/Alġebra">alġebrajka</ref>. Huwa figura ewlenija fl-<ref target="https://mt.wikipedia.org/wiki/Storja">istorja</ref> tal-loġika <ref target="https://mt.wikipedia.org/wiki/Matematika">matematika</ref>, bis-saħħa li għamel sommarju u estensjoni tax-xogħol ta' <ref target="https://mt.wikipedia.org/wiki/George_Boole">George Boole</ref>, <ref target="https://mt.wikipedia.org/wiki/Augustus_De_Morgan">Augustus De Morgan</ref>, <ref target="https://mt.wikipedia.org/wiki/Hugh_MacColl">Hugh MacColl</ref>, u speċjalment <ref target="https://mt.wikipedia.org/wiki/Charles_Peirce">Charles Peirce</ref>. Huwa magħruf l-iktar għax-xogħol monumentali tiegħu <hi rend="italic">Vorlesungen über die Algebra der Logik</hi> (<hi rend="italic">Lekċers dwar l-Alġebra tal-Loġika</hi>, 1890-1905), fi tliet volumi, li witta t-triq biex titfaċċa l-loġika matematika bħala dixxiplina separata fis-seklu 20, permezz tas-sistematizzazzjoni tad-diversi sistemi tal-loġika formali ta' dak iż-żmien.</p>
Ħajja
<p>Schröder tgħallem il-matematika f'<ref target="https://mt.wikipedia.org/wiki/Heidelberg">Heidelberg</ref>, f'<ref target="https://mt.wikipedia.org/wiki/Königsberg">Königsberg</ref>, u fi <ref target="https://mt.wikipedia.org/wiki/Zürich">Zürich</ref>, taħt <ref target="https://mt.wikipedia.org/wiki/Otto_Hesse">Otto Hesse</ref>, <ref target="https://mt.wikipedia.org/wiki/Gustav_Kirchhoff">Gustav Kirchhoff</ref>, u <ref target="https://mt.wikipedia.org/wiki/Franz_Neumann">Franz Neumann</ref>. Wara li attenda l-iskola għal ftit snin, huwa ttrasferixxa ruħu fit-Technische Hochschule ta'<ref target="https://mt.wikipedia.org/wiki/Darmstadt">Darmstadt</ref> fl-1874. Sentejn wara studja l-matematika fil-Polytechnische Schule ta' <ref target="https://mt.wikipedia.org/wiki/Karlsruhe">Karlsruhe</ref>, fejn qatta' l-bqija ta' ħajtu. Huwa baqa' qatt ma żżewweġ.</p>
Xogħol
<p>Ix-xogħol bikri ta' Schröder fuq l-alġebra formali u l-loġika nkiteb mingħajr ma kellu l-għarfien dwar il-matematiċi Brittaniċi magħrufa għal-loġika, George Boole u Augustus De Morgan. Minflok, is-sorsi tiegħu kienu testi ta' <ref target="https://mt.wikipedia.org/wiki/Ohm">Ohm</ref>, <ref target="https://mt.wikipedia.org/wiki/Hankel">Hankel</ref>, <ref target="https://mt.wikipedia.org/wiki/Hermann_Grassmann">Hermann Grassmann</ref>, u <ref target="https://mt.wikipedia.org/wiki/Robert_Grassmann">Robert Grassmann</ref> (Peckhaus 1997: 233–296). Fl-1873, Schröder sar jaf bix-xogħol ta' Boole u ta' De Morgan fil-qasam tal-loġika. Sussegwentement, max-xogħol tagħhom żied diversi kunċetti importanti bis-saħħa ta' Charles Sanders Peirce, inkluż is-subsunzjoni u l-kwantifikazzjoni.</p>
<p>Schröder ta kontributi oriġinali għall-alġebra, it-teorija tas-settijiet, it-teorija tar-retikolat, is-settijiet ordinati u n-numri ordinali. Flimkien ma' <ref target="https://mt.wikipedia.org/wiki/Georg_Cantor">Georg Cantor</ref>, huwa skopra t-teorema ta' Cantor–Bernstein–Schröder, għalkemm il-prova ta' Schröder (1898) hija difettuża. <ref target="https://mt.wikipedia.org/wiki/Felix_Bernstein">Felix Bernstein</ref> (1878-1956) sussegwentement ikkoreġa l-prova bħala parti mit-teżi tiegħu għad-dottorat.</p>
<figure><caption>Il-paġna bit-titlu tal-ewwel verżjoni stampata tal-<hi rend="italic">Über die formalen Elemente der absoluten Algebra"</hi> (Dwar l-elementi formali tal-alġebra assoluta).</caption></figure>
<p>Schröder (1877) kien juri l-ideat ta' Boole fil-qosor fir-rigward tal-alġebra u l-loġika, u dan kien importanti biex ix-xogħol ta' Boole jsiru midħla tiegħu l-qarrejja kontinentali. L-influwenza tal-Grassmanns, speċjalment il-<hi rend="italic">Formenlehre</hi> ta' Robert, hija ċara. Għad-differenza ta' Boole, Schröder apprezza għalkollox id-duwalità. <ref target="https://mt.wikipedia.org/wiki/John_Venn">John Venn</ref> u <ref target="https://mt.wikipedia.org/wiki/Christine_Ladd-Franklin">Christine Ladd-Franklin</ref> it-tnejn li huma kkwotaw dan il-ktieb qasir ta' Schröder, u Charles Sanders Peirce użah bħala test meta kien jgħallem fl-Università Johns Hopkins.</p>
<p>Ix-xogħol ewlieni ta' Schröder, <hi rend="italic">Vorlesungen über die Algebra der Logik</hi>, ġie ppubblikat fi tliet volumi bejn l-1890 u l-1905, għas-spejjeż tal-awtur. It-tieni volum huwa maqsum f'żewġ partijiet, u t-tieni parti ġiet ippubblikata wara <ref target="https://mt.wikipedia.org/wiki/Mewt">mewtu</ref> u ġiet editjata minn <ref target="https://mt.wikipedia.org/wiki/Eugen_Müller">Eugen Müller</ref>. Il-<hi rend="italic">Vorlesungen</hi> kien stħarriġ komprensiv u ta' studjuż rigoruż tal-loġika alġebrajka sal-aħħar tas-seklu 19 u kellu influwenza konsiderevoli biex titfaċċa l-loġika matematika fis-seklu 20. Huwa żviluppa l-alġebra ta' Boole f'kalkolu ta' relazzjonijiet, abbażi tal-kompożizzjoni tar-relazzjonijiet bħala multiplikazzjoni. Ir-regoli ta' Schröder jagħtu interpretazzjonijiet alternattivi tal-prodott tar-relazzjonijiet.</p>
<p>Il-<hi rend="italic">Vorlesungen</hi> huwa voluminuż ferm u parti żgħira minnu ġiet tradotta bl-<ref target="https://mt.wikipedia.org/wiki/Lingwa_Ingliża">Ingliż</ref>. Dik il-parti, flimkien ma' diskussjoni estiża dwar il-<hi rend="italic">Vorlesungen</hi> kollu, tinsab f'Brady (2000). Wieħed jista' jara wkoll Grattan-Guinness (2000: 159–76).</p><p>

Schröder stqarr li l-għan tiegħu kien:</p><p>...li jfassal il-loġika bħala dixxiplina tal-kalkoli, speċjalment biex tagħti aċċess għall-indirizzar preċiż ta' kunċetti relattivi, u, minn hemm 'il quddiem, bl-emanċipazzjoni mill-istqarrijiet ta' rutina tal-lingwaġġ naturali, sabiex tinsilet kwalunkwe ħamrija għammiela mill-"cliché" fil-qasam tal-<ref target="https://mt.wikipedia.org/wiki/Filosofija">filosofija</ref> wkoll. Dan għandu jwitti t-triq għal lingwaġġ universali xjentifiku li jkun iktar qisu lingwa tas-sinjali milli lingwa mlissna.</p>
Influwenza
<p>L-influwenza ta' Schröder fuq l-iżvilupp bikri tal-kalkolu predikat, l-iktar billi ppopolarizza x-xogħol ta' C. S. Peirce fuq il-kwantifikazzjoni, kienet kbira mill-inqas daqs dik ta' Frege jew Peano. Għal eżempju tal-influwenza tax-xogħol ta' Schröder fuq il-matematiċi tal-loġika li jitkellmu bl-Ingliż tas-seklu 20, wieħed jista' jara Clarence Irving Lewis (1918). Il-kunċetti relazzjonali fil-<hi rend="italic">Principia Mathematica</hi> huma dovuti l-iktar għall-<hi rend="italic">Vorlesungen</hi>, ikkwotat fil-Prefazju tal-<hi rend="italic">Principia</hi> u fil-Prinċipji tal-Matematika ta' <ref target="https://mt.wikipedia.org/wiki/Bertrand_Russell">Bertrand Russell</ref>.</p><p>

Frege (1960) ma laqax ix-xogħol ta' Schröder, u l-ammirazzjoni għar-rwol ta' pijunier li kellu Frege ddominat id-diskussjonijiet storiċi sussegwenti. Madankollu, meta tqabbel lil Frege ma' Schröder u C. S. Peirce, <ref target="https://mt.wikipedia.org/wiki/Hilary_Putnam">Hilary Putnam</ref> (1982) tikteb:</p><p>Meta bdejt nittraċċa l-iżvilupp tal-loġika li ġie iktar tard, l-ewwel ħaġa li għamilt kienet li nagħti titwila lejn il-<hi rend="italic">Vorlesungen über die Algebra der Logik</hi> ta' Schröder, ... it-tielet volum tiegħu huwa dwar il-loġika tar-relazzjonijiet (<hi rend="italic">Algebra und Logik der Relative</hi>, 1895). It-tliet volumi minnufih saru l-iktar test magħruf tal-loġika avvanzata, u fihom dak kollu li kwalunkwe matematiku interessat fl-istudju tal-loġika kellu jkun jaf, jew mill-inqas kellu jkun midħla tiegħu fis-snin 90 tas-seklu 19.</p>
<p>Filwaqt li, sa fejn naf jien, ħadd għajr Frege qatt ma ppubblika dokument wieħed b'annotazzjoni għax-xogħol ta' Frege, bosta matematiċi famużi tal-loġika adottaw l-annotazzjonijiet għax-xogħol ta' Peirce-Schröder, u riżultati u sistemi famużi ġew ippubblikati fihom. Löwenheim iddikjara u ta l-provi għat-teorema ta' Löwenheim (li iktar 'il quddiem ingħatat provi ulterjuri u ġiet imsaħħa minn <ref target="https://mt.wikipedia.org/wiki/Thoralf_Skolem">Thoralf Skolem</ref>, li wassal biex ismu jiġi mehmuż ma' dak ta' Löwenheim) fl-annotazzjonijiet għax-xogħol ta' Peirce. Fil-fatt, ma hemm l-ebda referenza fix-xogħol ta' Löwenheim għal xi loġika għajr dik ta' Peirce. Biex nikkwota eżempju ieħor, Zermelo ppreżenta l-assjomi tiegħu għat-teorija tas-settijiet fl-annotazzjonijiet tax-xogħol ta' Peirce-Schröder, u mhux, kif forsi wieħed seta' jistenna, fl-annotazzjoniet tax-xogħol ta' Russell-Whitehead.</p><p>

Wieħed jista' jiġbor fil-qosor dawn il-fatti sempliċi (li kulħadd jista' jivverifika malajr) kif ġej: Frege ċertament kien l-ewwel wieħed li skopra l-kwantifikatur (erba' snin qabel <ref target="https://mt.wikipedia.org/wiki/Oscar_Howard_Mitchell">Oscar Howard Mitchell</ref>, meta wieħed iqis id-dati tal-pubblikazzjoni, li huma l-unika ħaġa li għandna sa fejn naf jien). Iżda <ref target="https://mt.wikipedia.org/wiki/Leif_Ericson">Leif Ericson</ref> x'aktarx li skopra l-<ref target="https://mt.wikipedia.org/wiki/Stati_Uniti">Amerka</ref> "l-ewwel" (aħfruli li mhux ngħodd l-Amerikani indiġeni, li tabilħaqq skopruha huma "l-ewwel"). Jekk l-iskopritur effettiv, minn puntdivista <ref target="https://mt.wikipedia.org/wiki/Ewropa">Ewropew</ref>, huwa <ref target="https://mt.wikipedia.org/wiki/Kristofru_Kolombu">Kristofru Kolombu</ref>, dan għaliex skopriha biex tibqa' skoperta (mill-Ewropej ovvjament), u sabiex l-iskoperta ssir magħrufa (mill-Ewropej). Frege "skopra" l-kwantifikatur fis-sens li għandu l-jedd fuq il-prijorità; iżda Peirce u l-istudenti tiegħu skoprewh fis-sens effettiv. Il-fatt hu li sa meta Russell apprezza x'kien għamel, Frege kien relattivament intesa, u kien Peirce li milli jidher kien magħruf mal-komunità dinjija kollha tal-matematiċi tal-loġika. Kemm huma n-nies li jaħsbu li "Frege vvinta l-loġika" li tassew huma konxji minn dawn il-fatti?</p>
Xogħlijiet
<list type="unordered"><item>Schröder, E., 1877. <hi rend="italic">Der Operationskreis des Logikkalküls</hi>. Leipzig: B.G. Teubner.</item>
<item>Schröder, E., 1890–1905. <hi rend="italic">Vorlesungen über die Algebra der Logik</hi>, 3 vols. Leipzig: B.G. Teubner. Mitbugħ mill-ġdid: 1966, Chelsea; 2000, Thoemmes Press.
<list type="unordered"><item><hi rend="italic">Vorlesungen über die Algebra der Logik (Exakte Logik)</hi>, Volum 1,</item>
<item><hi rend="italic">Vorlesungen über die Algebra der Logik (Exakte Logik)</hi>, Volum 2, Abt. 1</item>
<item><hi rend="italic">Vorlesungen über die Algebra der Logik (Exakte Logik)</hi>, Volum 2, Abt. 2</item>
<item><hi rend="italic">Algebra und Logik der Relative, der Vorlesungen über die Algebra der Logik 3</hi>, Volum 3, Abt. 1</item></list></item>
<item>Schröder, E., 1898. "Über zwei Definitionen der Endlichkeit und G. Cantor'sche Sätze", <hi rend="italic">Abh. Kaiserl. Leop.-Car. Akad. Naturf 71</hi>: 301–362.</item></list>
Antoloġiji
<list type="unordered"><item>Brady, Geraldine, 2000. <hi rend="italic">From Peirce to Skolem</hi>. North Holland. Jinkludi traduzzjoni bl-Ingliż ta' partijiet mill-<hi rend="italic">Vorlesungen</hi>.</item></list>
Referenzi
<ref target="https://mt.wikipedia.org/wiki/Portal:Matematika">Portal tal-Matematika</ref>
</text></body></html>