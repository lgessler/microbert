<html><body><text id="wikipedia_mt_wikipedia_org__18996.html" ns="0" revid="272976" sourceurl="https://mt.wikipedia.org/wiki/Tito_Vilanova" title="Tito Vilanova" type="wikipedia">Tito Vilanova
<p><hi rend="bold">Francesc "Tito" Vilanova Bayó</hi> (twieled fis-17 ta' Settembru 1968 – miet fil-25 ta' April 2014) kien plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Spanja">Spanjol</ref> li lagħab bħala <ref target="https://mt.wikipedia.org/wiki/Midfilder">midfilder ċentrali</ref> u serva bħala kowċ għal staġun ma' <ref target="https://mt.wikipedia.org/wiki/FC_Barcelona">Barcelona</ref>.</p>
Karriera
<p>Vilanova twieled ġewwa <ref target="https://mt.wikipedia.org/wiki/Bellcaire_d'Empordà">Bellcaire d'Empordà</ref>, <ref target="https://mt.wikipedia.org/wiki/Provinċja_ta'_Girona">Girona</ref>, fil-<ref target="https://mt.wikipedia.org/wiki/Katalonja">Katalonja</ref>. Wara li tela' mis-settur taż-żgħażagħ ta' <ref target="https://mt.wikipedia.org/wiki/FC_Barcelona">Barcelona</ref>, huwa ħalla lill-klabb fl-1990 wara li ma sabx opportunitajiet fl-ewwel tim. Mat-tieni klabb tiegħu, <ref target="https://mt.wikipedia.org/wiki/UE_Figueres">Figueres</ref>, hu għenhom jispiċċaw fit-tielet post fl-istaġun 1991–92 tas-<ref target="https://mt.wikipedia.org/wiki/Segunda_División">Segunda División</ref> għalkemm tilfu l-finali tal-<hi rend="italic">play-off</hi> kontra <ref target="https://mt.wikipedia.org/wiki/Cádiz_CF">Cádiz</ref>. Sussegwentement, Vilanova ngħaqad ma' <ref target="https://mt.wikipedia.org/wiki/Celta_de_Vigo">Celta de Vigo</ref> fl-<ref target="https://mt.wikipedia.org/wiki/La_Liga">ogħla diviżjoni Spanjola</ref>, iżda fit-tliet snin li għamel magħhom hu deher biss 26 logħba fil-kampjonat.</p>
<p>Vilanova beda l-karriera ta' kowċ fit-<ref target="https://mt.wikipedia.org/wiki/Tercera_División">Tielet Diviżjoni Spanjola</ref> ma' <ref target="https://mt.wikipedia.org/wiki/FC_Palafrugell">Palafrugell</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-2007, ġie maħtur bħala assistent kowċ ta' <ref target="https://mt.wikipedia.org/wiki/FC_Barcelona_B">Barcelona B</ref>, taħt il-kowċ <ref target="https://mt.wikipedia.org/wiki/Pep_Guardiola">Pep Guardiola</ref>.</p>
<p>Fis-sajf tal-2008, wara li wasslu lit-tim tar-riservi għall-promozzjoni lejn is-<ref target="https://mt.wikipedia.org/wiki/Segunda_División_B">Segunda División B</ref>, kemm Vilanova u Guardiola ħadu t-tmun tal-ewwel tim tal-belt Katalana. L-ewwel staġun tagħhom kien l-iktar ta' suċċess fl-istorja tal-klabb hekk kif irnexxielhom jirbħu sitt unuri u saru l-ewwel klabb Spanjol li rebħu t-<ref target="https://mt.wikipedia.org/wiki/Tazza_tar-Re">Tazza tar-Re</ref>, il-kampjonat u l-<ref target="https://mt.wikipedia.org/wiki/UEFA_Champions_League">UEFA Champions League</ref> (il-famuża <ref target="https://mt.wikipedia.org/wiki/It-Tripletta">tripletta</ref>) fl-istaġun.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fis-27 ta' April 2012, f'konferenza stampa li fiha Barcelona kkonfermaw it-tluq ta' Guardiola, ġie mħabbar li Vilanova kien se jieħu postu, u fil-15 ta' Ġunju ffirma kuntratt ta' sentejn.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Matul l-istaġun it-tim tilef biss tmien logħbiet hekk kif ġew inkurunati ċampjins għat-22 darba fl-istorja.</p>
<p>Fid-19 ta' Diċembru 2012, Barcelona ħabbru li Vilanova kien qiegħed isofri minn <ref target="https://mt.wikipedia.org/wiki/Kanċer">kanċer</ref> għat-tieni darba.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Vilanova għadda mill-kirurġija fl-20 ta 'Diċembru, u għas-sitt ġimgħat ta' wara kien fil-kura tal-<ref target="https://mt.wikipedia.org/wiki/Kimoterapija">kimoterapija</ref> u <ref target="https://mt.wikipedia.org/wiki/Radjoterapija">radjoterapija</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-assistent tiegħu <ref target="https://mt.wikipedia.org/wiki/Jordi_Roura">Jordi Roura</ref> ħa postu matul dan il-perjodu, u Vilanova rritorna lura fuq il-bankina f'Marzu tal-2013.</p>
<p>Nhar id-19 ta' Lulju 2013, minħabba problemi mediċi Vilanova ħalla l-kariga tiegħu bħala kowċ tal-ewwel tim.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fil-25 ta' April 2014, minħabba kumplikazzjonijiet relatati mal-marda tal-kanċer, Vilanova miet fl-età ta' 45 sena.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>


Unuri
Kowċ
Barcelona
<list type="unordered"><item><ref target="https://mt.wikipedia.org/wiki/La_Liga">La Liga</ref>: 2012–13</item></list>


Ħoloq esterni

<list type="unordered"><item><ref target="https://www.bdfutbol.com/en/j/j799.html">Profil</ref> fuq BDFutbol</item></list>
</text></body></html>