<html><body><text id="wikipedia_mt_wikipedia_org__25738.html" ns="0" revid="262282" sourceurl="https://mt.wikipedia.org/wiki/Kolossew" title="Kolossew" type="wikipedia">Kolossew<figure><caption>Il-Kolossew binhar</caption></figure>
<p>Il-<hi rend="bold">Kolossew</hi>, magħruf ukoll bil-<ref target="https://mt.wikipedia.org/wiki/Lingwa_Latina">Latin</ref> bħala <hi rend="italic">Amphitheatrum Flavium</hi>, huwa anfiteatru ovali ta’ żmien l-<ref target="https://mt.wikipedia.org/wiki/Imperu_Ruman">Imperu Ruman</ref> fiċ-ċentru ta’ <ref target="https://mt.wikipedia.org/wiki/Ruma">Ruma</ref>, l-<ref target="https://mt.wikipedia.org/wiki/Italja">Italja</ref>. Il-Kolossew jinsab ftit ’il bogħod mill-Forum Ruman, kemm kemm fil-Lvant, u huwa l-ikbar anfiteatru li qatt inbena fid-dinja. Il-kostruzzjoni tiegħu bdiet taħt l-imperatur <ref target="https://mt.wikipedia.org/wiki/Vespasjanu">Vespasjanu</ref> (li rrenja mid-69 sad-79 W.K.) fis-sena 72 W.K.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u tlestiet fis-sena 80 W.K. taħt is-suċċessur u l-eredi tiegħu, <ref target="https://mt.wikipedia.org/wiki/Titu">Titu</ref> (li rrenja mid-79 sal-81 W.K.).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Matul ir-renju ta’ <ref target="https://mt.wikipedia.org/wiki/Domizjanu">Domizjanu</ref> (li rrenja mill-81 sas-96 W.K.) sarulu modifiki ulterjuri.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> It-tliet imperaturi li kellhom il-patroċinju tax-xogħlijiet ta’ kostruzzjoni huma magħrufa bħala d-dinastija Flavjana, u għalhekk l-anfiteatru ġie msejjaħ bħala l-Anfiteatru Flavjan minn klassiċisti u arkeologi li ġew wara, minħabba li huwa assoċjat ma’ isem il-familja Flavjana <hi rend="italic">(Flavius)</hi>.</p>
<p>Il-Kolossew inbena bil-<ref target="https://mt.wikipedia.org/wiki/Ġebla_tal-ġir">ġebel tal-ġir</ref> travertin, bit-tufu (blata vulkanika), u bil-konkoż miksi bil-brikks. Huwa stmat li kien jiflaħ bejn 50,000 u 80,000 spettatur f’diversi żminijiet tal-<ref target="https://mt.wikipedia.org/wiki/Storja">istorja</ref> tiegħu tul is-sekli<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, b’udjenza medja ta’ xi 65,000 ruħ<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>; kien jintuża għall-ġlied bejn il-<ref target="https://mt.wikipedia.org/wiki/Gladjatur">gladjaturi</ref> u għall-ispettakli pubbliċi bħal battalji taparsi fuq il-baħar (għal perjodu qasir ħafna peress li l-ipoġew malajr imtela b’mekkaniżmi għal attivitajiet oħra), għall-<ref target="https://mt.wikipedia.org/wiki/Kaċċa">kaċċa</ref> tal-annimali, għall-iġġustizzjar, għall-battalji taparsi li kienu jfakkru xi battalji famużi, u għad-<ref target="https://mt.wikipedia.org/wiki/Dramm">drammi</ref> bbażati fuq il-<ref target="https://mt.wikipedia.org/wiki/Mitoloġija_Rumana">mitoloġija Rumana</ref>. Fil-bidu tal-<ref target="https://mt.wikipedia.org/wiki/Medjuevu">Medju Evu</ref> l-binja ma baqgħetx tintuża għad-divertiment. Minflok tul is-sekli ntużat għall-akkomodazzjoni, għall-gabbani tas-snajja’, għall-kwartieri ta’ ordni reliġjuża, bħala fortizza, bħala barriera u bħala santwarju <ref target="https://mt.wikipedia.org/wiki/Kristjaneżmu">Kristjan</ref>.</p>
<figure><caption>Il-Kolossew billejl</caption></figure>
<p>L-isem “Kolossew” beda jintuża mill-Medju Evu ’l quddiem, u oriġina mill-aġġettiv Latin <hi rend="italic">colosseum</hi> (li jfisser “kolossali”, kif fil-fatt kien jidher speċjalment fil-Medju Evu qalb id-djar ta’ sular jew żewġ sulari<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>) jew inkella, iktar probabbli, peress li viċin tiegħu kien hemm statwa akrolitika kolossali ta’ <ref target="https://mt.wikipedia.org/wiki/Neruni">Neruni</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Minkejja li ġarrab ħsarat sostanzjali minħabba t-terremoti kif ukoll minħabba s-serq tal-ġebel biex jerġa’ jintuża f’kostruzzjonijiet ġodda, il-Kolossew xorta waħda għadu simbolu ikoniku tal-Imperu Ruman u ġie elenkat bħala wieħed mis-<ref target="https://mt.wikipedia.org/wiki/Seba’_Għeġubijiet_Ġodda_tad-Dinja">Seba’ Għeġubijiet Ġodda tad-Dinja</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Huwa wieħed mill-attrazzjonijiet turistiċi popolari ta’ Ruma u għandu rabtiet ukoll mal-<ref target="https://mt.wikipedia.org/wiki/Knisja_Kattolika">Knisja Kattolika Rumana</ref>, peress li kull sena fil-Ġimgħa l-Kbira, il-<ref target="https://mt.wikipedia.org/wiki/Papa">Papa</ref> jmexxi purċissjoni tal-<hi rend="italic">Via Crucis</hi> li tibda proprju minn ħdejn il-Kolossew.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Il-Kolossew jidher ukoll fuq il-verżjoni Taljana tal-munita ta’ ħames ċenteżmi tal-<ref target="https://mt.wikipedia.org/wiki/Ewro">ewro</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Storja
Kostruzzjoni, inawgurazzjoni u rinnovazzjonijiet Rumani
<figure><caption>Il-faċċata oriġinali tal-Kolossew</caption></figure>
<p>Il-post fejn jinsab il-Kolossew intgħażel minħabba li kienet żona ċatta f’wied baxx bejn l-għoljiet magħrufa bl-ismijiet Celio, Esquilino u Palatino. Minn dawn l-għoljiet kienet tgħaddi nixxiegħa tal-ilma f’kanal u fejn kien hemm lag artifiċjali.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Sat-tieni seklu Q.K., iż-żona kellha densità tal-popolazzjoni għolja ħafna. Iż-żona ġiet devastata min-<ref target="https://mt.wikipedia.org/wiki/Nar_il-Kbir_ta’_Ruma">Nar il-Kbir ta’ Ruma</ref> fis-sena 64 W.K., u Neruni ħataf il-biċċa l-kbira taż-żona għalih. Huwa bena <hi rend="italic">Domus Aurea</hi> grandjuża fil-post, u quddiemha ħoloq lag artifiċjali mdawwar b’padiljuni, ġonna u portiċi. L-akwedott eżistenti msejjaħ <hi rend="italic">Aqua Claudia</hi> ġie estiż biex iforni l-ilma liż-żona kollha u tpoġġiet statwa kolossali tal-bronż ta’ Neruni ħdejn l-entrata tad-<hi rend="italic">Domus Aurea</hi>.<ref target="https://mt.wikipedia.org/wiki/Il-Paġna_prinċipali#cite_note-:1-14">[14]</ref></p>
<p>Għalkemm il-Kolossew ġie ppreservat sa żminijietna, il-biċċa l-kbira tad-<hi rend="italic">Domus Aurea</hi> tkissret. Il-lag ġie mimli bir-radam u l-art intużat għall-Anfiteatru Flavjan il-ġdid. Fil-qrib, fl-art fejn qabel kien hemm ħafna mid-<hi rend="italic">Domus Aurea</hi> nbnew skejjel tal-gladjaturi u binjiet oħra. Id-deċiżjoni ta’ Vespasjanu li jibni l-Kolossew fis-sit fejn kien hemm il-lag artifiċjali ta’ Neruni tista’ titqies bħala ġest populista li art li Neruni kien ħataf għalih innifsu tintradd lin-nies. F’kuntrast ma’ ħafna anfiteatri oħra li kienu jinsabu fil-periferiji tal-belt, il-Kolossew inbena fiċ-ċentru tal-belt, effettivament fil-qalba ta’ Ruma, kemm simbolikament kif ukoll ġeografikament.</p>
<p>Il-kostruzzjoni kienet iffinanzjata bir-rikkezzi li kienu nsterqu mit-Tempju Lhudi wara l-ewwel gwerra bejn il-<ref target="https://mt.wikipedia.org/wiki/Lhud">Lhud</ref> u r-Rumani fis-sena 70 W.K. li wasslet għall-Assedju ta’ <ref target="https://mt.wikipedia.org/wiki/Ġerusalemm">Ġerusalemm</ref>. Skont ir-rikostruzzjoni ta’ iskrizzjoni li nstabet fil-post, “l-imperatur Vespasjanu ordna li dan l-anfiteatru ġdid jinbena mis-sehem tal-ġeneral” (fir-rigward ta’ dawk ir-rikkezzi misruqa). Spiss jingħad li l-priġuniera tal-gwerra Lhud inġiebu Ruma u kkontribwew flimkien mal-forza tax-xogħol enormi li kienet meħtieġa għall-kostruzzjoni tal-anfiteatru, iżda ma hemm l-ebda evidenza antika dwar dan. Madankollu, kienet tkun plawżibbli għaliex il-prattika tas-soltu tar-Rumani kienet li jkomplu jumiljaw il-popolazzjoni maħkuma. Flimkien ma’ dan is-sors bla ħlas ta’ ħaddiema mingħajr ħiliet, timijiet ta’ bennejja, inġiniera, artisti, bajjada u dekoraturi professjonali Rumani wettqu l-kompiti iktar speċjalizzati meħtieġa fil-kostruzzjoni tal-Kolossew.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<figure><caption>Munita kommemorattiva tal-inawgurazzjoni tal-Kolossew</caption></figure>
<p>Il-kostruzzjoni tal-Kolossew bdiet taħt it-tmexxija ta’ Vespasjanu għall-ħabta tas-snin 70-72 W.K. (is-snin 73-75 W.K. skont xi sorsi). Meta Vespasjanu miet fis-sena 79 W.K., il-Kolossew kien tlesta sat-tielet sular. Is-sular ta’ fuq nett tlesta minn ibnu Titu s-sena ta’ wara, u fis-snin 80 u 81 W.K. sar il-logħob ta’ inawgurazzjoni.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref> <ref target="https://mt.wikipedia.org/wiki/Dione_Kassju">Dione Kassju</ref> jirrakkonta li nqatlu iktar minn 9,000 annimal selvaġġ waqt il-logħob ta’ inawgurazzjoni tal-anfiteatru. Ġew izzekkati wkoll muniti kommemorattivi biex jiċċelebraw l-inawgurazzjoni tal-Kolossew.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Il-binja kompliet tiġi mmudellata iktar taħt l-iben iż-żgħir nett ta’ Vespasjanu, Domizjanu, li kien għadu kemm isir l-imperatur il-ġdid. Huwa bena l-ipoġew, li kien sensiela ta’ mini li kienu jintużaw għall-annimali u għall-<ref target="https://mt.wikipedia.org/wiki/Skjavitù">iskjavi</ref>. Huwa żied ukoll gallerija fuq in-naħa ta’ fuq nett tal-anfiteatru, biex il-Kolossew ikun jesa’ iktar nies bilqiegħda.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Fis-sena 217, il-Kolossew ġarrab ħsarat estensivi minn nar kbir (li skont Dione Kassju kien ikkawżat mis-sajjetti<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>) li qered dak kollu li kien hemm fis-sulari ta’ fuq nett li kien magħmul mill-<ref target="https://mt.wikipedia.org/wiki/Injam">injam</ref>. It-tiswijiet ma kinux għadhom tlestew sas-sena 240 u fis-snin 250, 252 u 320 saru tiswijiet oħra. <ref target="https://mt.wikipedia.org/wiki/Onorju">Onorju</ref> pprojbixxa l-prattika tal-ġlied tal-gladjaturi fis-sena 399 u mill-ġdid fis-sena 404. Dan il-ġlied issemma għall-aħħar darba għall-ħabta tas-sena 435. Iskrizzjoni li nstabet issemmi li sar restawr ta’ diversi partijiet tal-Kolossew taħt it-tmexxija ta’ <ref target="https://mt.wikipedia.org/wiki/Teodosju_II">Teodosju II</ref> u <ref target="https://mt.wikipedia.org/wiki/Valentinjan_III">Valentinjan III</ref> (irrenjaw bejn l-425 u l-455), possibbilment biex isewwu l-ħsarat ikkawżati minn terremot kbir li seħħ fis-sena 443; u fl-484 u fil-508 twettqu iktar xogħlijiet. L-arena kompliet tintuża għal avvenimenti pubbliċi anke fis-seklu 6. Il-kaċċa tal-annimali fl-arena kompliet mill-inqas sas-sena 523, meta <ref target="https://mt.wikipedia.org/wiki/Aniċju_Massimu">Aniċju Massimu</ref> ċċelebra l-konsulat tiegħu b’xi <hi rend="italic">venationes</hi> (spettakli bil-kaċċa tal-annimali), u ġie kkritikat mir-Re <ref target="https://mt.wikipedia.org/wiki/Teodoriku_l-Kbir">Teodoriku l-Kbir</ref> għaliex kienu jiswew wisq flus.<ref target="https://mt.wikipedia.org/wiki/Il-Paġna_prinċipali#cite_note-:1-14">[14]</ref></p>
Medju Evu
<figure><caption>Mappa ta’ Ruma fil-Medju Evu bil-Kolossew fin-nofs </caption></figure>
<p>Il-Kolossew sarulu bidliet radikali fl-użu tiegħu. Sal-aħħar tas-seklu 6, inbniet <ref target="https://mt.wikipedia.org/wiki/Kappella">kappella</ref> żgħira fl-istruttura tal-anfiteatru, minkejja li apparentament din ma tatx xi importanza reliġjuża partikolari lill-Kolossew inġenerali. L-arena ġiet ikkonvertita f’ċimiterju. Id-diversi spazji msaqqfa bil-ħnejjiet fl-arkati taħt il-postijiet fejnin-nies kienu joqogħdu bilqiegħda ġew ikkonvertiti f’akkomodazzjoni u f’gabbani tas-snajja’, u ġie ddokumentat li dawn baqgħu jinkrew saħansitra fis-seklu 12. Għall-ħabta tal-1200, il-<ref target="https://mt.wikipedia.org/wiki/Familja_Frangipani">familja Frangipani</ref> ħadu l-Kolossew f’idejhom, iffortifikawh, u milli jidher użawh bħala <ref target="https://mt.wikipedia.org/wiki/Kastell">kastell</ref>.</p>
<p>Il-Kolossew reġa’ ġarrab ħsarat estensivi minħabba terremot kbir li heżżu fl-1349, u n-naħa ta’ barra tiegħu fin-Nofsinhar, li kienet qed isserraħ fuq art inqas stabbli, ċediet għalkollox. Ħafna mill-ġebel tal-parti li ċediet reġa’ ntuża biex jinbnew palazzi, knejjes, sptarijiet u binjiet oħra fi nħawi oħra f’Ruma. Ordni reliġjuża bdiet tuża t-tielet sular tal-Kolossew, fuq in-naħa tat-Tramuntana, f’nofs is-seklu 14<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> u baqgħet tgħix hemmhekk saħansitra sal-bidu tas-seklu 19. Ħafna mill-ġebel tal-parti ta’ ġewwa tal-anfiteatru ttieħed biex jintuża f’binjiet oħra, u l-faċċata tal-<ref target="https://mt.wikipedia.org/wiki/Irħam">irħam</ref> ġiet maħruqa biex jiġi prodott il-<ref target="https://mt.wikipedia.org/wiki/Ġibs_verġni">ġibs verġni</ref> (solidu abjad jew griż fl-abjad prodott fi kwantitajiet kbar bit-tisħin tal-<ref target="https://mt.wikipedia.org/wiki/Karbonat_tal-kalċju">karbonat tal-kalċju</ref> biex minnu jitneħħa d-<ref target="https://mt.wikipedia.org/wiki/Diossidu_tal-karbonju">diossidu tal-karbonju</ref>). Il-biċċiet tal-bronż li kienu jintużaw għall-ikklampjar tal-ġebliet biex jinżammu ma’ xulxin, ġew maqlugħin bil-forza jew imqaċċtin b’kollox mill-ħitan, u dan wassal għall-ħafna toqob fil-ħitan li naraw fil-binja llum.<ref target="https://mt.wikipedia.org/wiki/Il-Paġna_prinċipali#cite_note-:1-14">[14]</ref></p>
Storja kontemporanja
<figure><caption>Il-fdalijiet tal-arena tal-Kolossew</caption></figure>
<p>Matul is-sekli 16 u 17, l-uffiċjali tal-Knisja ħasbu fi rwol produttiv għall-Kolossew. Il-<ref target="https://mt.wikipedia.org/wiki/Papa_Sistu_V">Papa Sistu V</ref> (1585-1590) ippjana li jikkonverti l-binja f’fabbrika tas-<ref target="https://mt.wikipedia.org/wiki/Suf">suf</ref> biex jipprovdi impjieg għall-prostituti ta’ Ruma, għalkemm il-mewta prematura tiegħu wasslet biex il-proposta tiegħu qatt ma twettqet. Fl-1671, il-<ref target="https://mt.wikipedia.org/wiki/Kardinal_Altieri">Kardinal Altieri</ref> awtorizza l-użu tal-binja għat-<ref target="https://mt.wikipedia.org/wiki/Tawromakija">tawromakija</ref> (il-ġlied kontra l-<ref target="https://mt.wikipedia.org/wiki/Barri">barrin</ref>), iżda protesta pubblika qawwija wasslet biex l-idea tiġi abbandunata.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Fl-1749, il-<ref target="https://mt.wikipedia.org/wiki/Papa_Benedittu_XIV">Papa Benedittu XIV</ref> approva l-ħsieb li l-Kolossew kien post sagru fejn l-ewwel Kristjani kienu jmutu <ref target="https://mt.wikipedia.org/wiki/Martri">martri</ref>. Huwa pprojbixxa l-użu tal-Kolossew bħala barriera u kkonsagra l-binja għall-Passjoni ta’ Kristu u installa l-Posti tal-<hi rend="italic">Via Crucis</hi>, filwaqt li ddikjaraha mqaddsa fid-dawl tad-demm tal-martri Kristjani li nxtered hemmhekk. Madankollu, ma hemm l-ebda evidenza storika li tappoġġa dan, u lanqas ma hemm evidenza li tissuġġerixxi li xi ħadd qabel is-seklu 16 għamel dan.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Il-Papiet li ġew wara taw bidu lil diversi proġetti ta’ stabbilizzazzjoni u ta’ restawr, sabiex titneħħa l-ħaxix ħażin estensiv li kien kiber mal-istruttura u li kien qed jissogra li jikkawżalha iktar ħsara. Il-faċċata ġiet imsaħħa b’ifilsa triangolari tal-brikks fl-1807 u fl-1827, u l-partijiet interni sarulhom tiswijiet fl-1831, fl-1846 u fis-snin 30 tas-seklu 20. Is-sottostruttura tal-arena sarulha skavi parzjali fl-1810-1814 u fl-1874, u din ġiet esposta għalkollox taħt <ref target="https://mt.wikipedia.org/wiki/Benito_Mussolini">Benito Mussolini</ref> fis-snin 30 tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-:1-14">[14]</ref></p>
<p>Il-Kolossew illum il-ġurnata huwa wieħed mill-attrazzjonijiet turistiċi l-iktar popolari u jilqa’ miljuni ta’ viżitaturi kull sena. L-effetti tat-<ref target="https://mt.wikipedia.org/wiki/Tniġġis">tniġġis</ref> u d-deterjorament ġenerali tul iż-żmien wasslu għal programm kbir ta’ restawr li twettaq bejn l-1993 u s-sena 2000, u reġa’ kien hemm xogħlijiet maġġuri ta’ restawr fis-seklu 21<ref target="https://mt.wikipedia.org/wiki/Il-Paġna_prinċipali#cite_note-23">[23]</ref>.</p>
<figure><caption>Il-Kolossew kif jidher mill-qalba urbana tal-belt ta’ Ruma</caption></figure>
<p>Minħabba l-qagħda mwiegħra tal-arena fuq ġewwa, il-Kolossew ma jistax jintuża biex jospita avvenimenti kbar; xi kultant jiġu akkomodati xi ftit mijiet ta’ spettaturi f’konfigurazzjoni temporanja. Minkejja dan, saru diversi kunċerti kbar barra l-Kolossew, bil-binja fl-isfond tal-palk. Fost l-artisti li wettqu spettakli bħal dawn kien hemm <ref target="https://mt.wikipedia.org/wiki/Ray_Charles">Ray Charles</ref> (f’Mejju 2002)<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>, <ref target="https://mt.wikipedia.org/wiki/Paul_McCartney">Paul McCartney</ref> (f’Mejju 2003)<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>, <ref target="https://mt.wikipedia.org/wiki/Elton_John">Elton John</ref> (f’Settembru 2005)<ref target="https://mt.wikipedia.org/wiki/Il-Paġna_prinċipali#cite_note-26">[26]</ref>, u <ref target="https://mt.wikipedia.org/wiki/Billy_Joel">Billy Joel</ref> (f’Lulju 2006), filwaqt li fost l-uħud li wettqu avveniment fil-Kolossew innifsu dan l-aħħar kien hemm l-eks plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Francesco_Totti">Francesco Totti</ref> li ppreżenta l-<ref target="https://mt.wikipedia.org/wiki/Bijografija">bijografija</ref> tiegħu f’avveniment speċjali f’Settembru 2018<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> u l-kantanta <ref target="https://mt.wikipedia.org/wiki/Laura_Pausini">Laura Pausini</ref> li kantat f’Settembru 2020 f’avveniment imxandar fuq l-<ref target="https://mt.wikipedia.org/wiki/Internet">internet</ref> biex jinġabru fondi b’risq il-<ref target="https://mt.wikipedia.org/wiki/Libanu">Libanu</ref>, wara l-isplużjoni li seħħet fil-port ta’ <ref target="https://mt.wikipedia.org/wiki/Bejrut">Bejrut</ref> fl-2020<ref target="https://mt.wikipedia.org/wiki/Il-Paġna_prinċipali#cite_note-28">[28]</ref>.</p>
Sit ta’ Wirt Dinji
<p>Il-Kolossew huwa wieħed mill-monumenti ikoniċi taċ-ċentru storiku ta’ Ruma, li flimkien mal-proprjetajiet tal-<ref target="https://mt.wikipedia.org/wiki/Vatikan">Vatikan</ref> f’dik il-belt, ġew iddeżinjati bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1980 (is-sit ġie estiż ukoll fl-1990).</p>
<p>Dan is-Sit ta’ Wirt Dinji tqies li għandu valur universali straordinarju abbażi ta’ ħames kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
</text></body></html>