<html><body><text id="wikipedia_mt_wikipedia_org__2585.html" ns="0" revid="260492" sourceurl="https://mt.wikipedia.org/wiki/Eddie_Fenech_Adami" title="Eddie Fenech Adami" type="wikipedia">Eddie Fenech Adami
<p><hi rend="bold">Edward Fenech Adami</hi> (<ref target="https://mt.wikipedia.org/wiki/Birkirkara">Birkirkara</ref>, <ref target="https://mt.wikipedia.org/wiki/7_ta'_Frar">7 ta' Frar</ref> <ref target="https://mt.wikipedia.org/wiki/1934">1934</ref>) kien l-<ref target="https://mt.wikipedia.org/wiki/President_ta'_Malta">President</ref> tar-<ref target="https://mt.wikipedia.org/wiki/Malta">Repubblika ta' Malta</ref> bejn l-<ref target="https://mt.wikipedia.org/wiki/2004">2004</ref>, u l-2009 wara <ref target="https://mt.wikipedia.org/wiki/Guido_de_Marco">Guido de Marco</ref>. Qabel inħatar President, kien serva wkoll ta' <ref target="https://mt.wikipedia.org/wiki/Prim_Ministru_ta'_Malta">Prim Ministru</ref> bejn l-1987 u l-1996 u mill-1998 sal-2004.</p>
Bijografija
<p>Bin Luigi, uffiċjal tad-dwana, u Josephine imwielda Pace.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa kien miżżewweġ lil <ref target="https://mt.wikipedia.org/wiki/Mary_Fenech_Adami">Mary née Sciberras</ref> u kellhom ħamest itfal John, Beppe, Michael, Maria u Luigi.</p>
<p>Fenech Adami ħa l-edukazzjoni tiegħu fil-<ref target="https://mt.wikipedia.org/wiki/Kulleġġ_tal-Ġiżwiti_(Malta)">Kulleġġ tal-Ġiżwiti</ref> f'<ref target="https://mt.wikipedia.org/wiki/Birkirkara">Birkirkara</ref>. Kompla l-istudji tiegħu fl-<ref target="https://mt.wikipedia.org/wiki/Università_ta'_Malta">Università ta' Malta</ref> fejn għall-bidu studja l-<ref target="https://mt.wikipedia.org/wiki/Ekonomija">ekonomija</ref> u l-letteratura klassika u aktar tard il-<ref target="https://mt.wikipedia.org/wiki/Liġi">liġi</ref>.</p>
Politika
<p>Fenech Adami ingħaqad mal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> fil-bidu tal-1960. Huwa daħal għall-ewwel darba fil-Parlament fl-1969. Fl-1977, wara li kien serva f'bosta karigi fil-partit, li jinkludu President tal-Amministrazzjoni u Kunsilli Ġenerali, Fenech Adami ġie elett kap tal-Partit, u ħa post <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref>.</p>
<p>Mill-1969, Fenech Adami ġie elett f'kull elezzjoni ġenerali u bħala Kap tal-Partit huwa rebaħ erba' elezzjonijiet 1987, 1992, 1998 u 2003. Fl-1981, għalkemm il-Partit Nazzjonalista ġabu l-maġġoranza tal-voti, ma rnexxilux iġib il-maġġoranza ta' siġġijiet fil-Parlament u għalhekk baqa' fl-Oppożizzjoni. Tibdil fil-kostituzzjoni ta garanzija li l-partit li jirbaħ b'maġġoranza assoluta ta' voti jkollu maġġoranza ta' unijiet. Fil-fatt hekk ġara fl-1987. </p>
Priministru
<p>Bejn l-1987 u l-1996, Fenech Adami bħala <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref> ikkommetta ruħu għal bidla kbira f'Malta. L-infrastruttura tal-pajjiż, l-istrutturi tal-qasam tax-xogħol u dawk legali ġew leġislati mill-ġdid. Il-settur tal-kummerċ ukoll ingħata bidu ġdid u ġie meħlus mis-settur pubbliku. Il-fergħa tal-<ref target="https://mt.wikipedia.org/wiki/Kounikazzjoni">komunikazzjoni</ref>, tal-bank u servizzi tal-finanzi ġew liberalizzati u privatizzati. <ref target="https://mt.wikipedia.org/wiki/Malta">Malta</ref> bdiet ukoll żmien ta' integrazzjoni mal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. Malta applikat għall-Unjoni Ewropea fis-<ref target="https://mt.wikipedia.org/wiki/16_ta'_Lulju">16 ta' Lulju</ref> <ref target="https://mt.wikipedia.org/wiki/1990">1990</ref>. </p>
<p>Bejn l-1996 u l-1998 Fenech Adami reġa' serva bħala Kap tal-Oppożizzjoni sakemm il-partit tiegħu rritorna fil-gvern f'Settembru 1998. Fenech Adami serva ħames snin oħra bħala Prim Ministru u kap tal-partit tiegħu. </p>
Id-Dħul ta' Malta fl-Unjoni Ewropea
<p>L-applikazzjoni ta' Malta għall-Unjoni Ewropea ġiet attivata mill-ġdid minħabba l-Gvern Laburista ta' qablu waqfu l-applikazzjoni. In-negozjati mal-Unjoni Ewropea ġew konklużi f'Diċembru 2002. F'April 2003 wara rebħa kemm fir-Referendum dwar is-sħubija ta' Malta fl-Unjoni Ewropea kif ukoll fl-Elezzjoni Ġenerali, huwa ġie kkonfermat bħala Prim Ministru mill-ġdid.</p>
<p>Ftit jiem wara, fis-<ref target="https://mt.wikipedia.org/wiki/16_ta'_April">16 ta' April</ref> <ref target="https://mt.wikipedia.org/wiki/2003">2003</ref>, Fenech Adami iffirma s-sħubija ta' Malta fl-Unjoni Ewropea, flimkien ma' kapijiet oħra li kienu se jissieħbu fl-Unjoni Ewropea fl-<ref target="https://mt.wikipedia.org/wiki/1_ta'_Mejju">1 ta' Mejju</ref> <ref target="https://mt.wikipedia.org/wiki/2004">2004</ref>. Bħala Prim Ministru Fenech Adami attenda bosta summits tal-Unjoni Ewropea u irrapreżenta lil Malta f'bosta laqgħat tal-Commonwealth. Bħala kap tal-partit huwa attenda diversi laqgħat tal-<ref target="https://mt.wikipedia.org/wiki/Partit_Popolari_Ewropew">Partit Popolari Ewropew</ref>. </p>
<p>F'Diċembru 2003 Fenech Adami irċieva l-premju tal-Ewropew tas-Sena 2003. Il-Premju kien mingħand il-gazzetta famuża <ref target="https://mt.wikipedia.org/wiki/European_Voice">European Voice</ref> għall-isforz li għamel sabiex idaħħal lil Malta fl-Unjoni Ewropea.</p>
President tar-Repubblika
<p>Fis-<ref target="https://mt.wikipedia.org/wiki/7_ta'_Frar">7 ta' Frar</ref> <ref target="https://mt.wikipedia.org/wiki/2004">2004</ref>, mal-għeluq tas-sebgħin sena tiegħu, Fenech Adami irriżenja minn kap tal-Partit Nazzjonalista. Fit-<ref target="https://mt.wikipedia.org/wiki/23_ta'_Marzu">23 ta' Marzu</ref> <ref target="https://mt.wikipedia.org/wiki/2004">2004,</ref> huwa irriżenja minn Prim Ministru kif ukoll ċeda s-siġġu parlamentari tiegħu. </p>
<p>Inqas minn ġimgħatejn wara, Fenech Adami nħatar <ref target="https://mt.wikipedia.org/wiki/President_ta'_Malta">President ta' Malta</ref> fejn ħa post <ref target="https://mt.wikipedia.org/wiki/Guido_de_Marco">Guido de Marco</ref> bħala s-seba' <ref target="https://mt.wikipedia.org/wiki/President_ta'_Malta">President tar-Repubblika Maltija</ref>.</p>
<p>F'<ref target="http://www.inewsmalta.com/mart/20141216-il-presidenza-ma-kontx-qed-nistennieha-ma-ridthiex-fenech-adami">intervista</ref> li huwa ta fl-2014, qal hekk: “Ma kontx qed nistennieha, u ma ridthiex. U l-mara ma ridithiex aktar minni. Is-sentiment tagħha kien li konna għamilna biżżejjed għall-pajjiż u ma kienx hemm għalfejn naċċettaw din il-kariga wkoll. Niftakar li kien ċempilli l-Prim Ministru <ref target="https://mt.wikipedia.org/wiki/Lawrence_Gonzi">Lawrence Gonzi</ref> u qalli li kien wasal iż-żmien li ntih risposta – iva jew le. Sejjaħt lill-mara u għedtilha li ried risposta, u hi baqgħet tinsisti li ma kellix naċċetta. Fl-aħħar qalet iva, basta ma mmorrux noqogħdu fil-Palazz ta' Sant' Anton (u dan meta jien kont insistejt ħafna li l-President ta' Malta għandu jgħix f'dan il-palazz). Min-naħa tagħhom, it-tfal la kellhom reazzjoni pożittiva u lanqas negattiva għall-aħbar li kont se nsir President. Kif jgħidu bl-Ingliż, 'they took it in their stride'.”</p>
<p>Fenech Adami u l-mara tiegħu qatt ma ġarrew għall-Palazz ta' Sant' Anton. Kienu jgħixu hemmhekk fi tmiem il-ġimgħa biss, u fis-sajf kienu jmorru fil-Palazz Verdala, li Mary Fenech Adami kienet tippreferih ħafna mill-Palazz ta' Sant' Anton.</p>
<p>“Il-ħajja bħala Prim Ministru kienet impenjattiva ħafna. Il-ħajja bħala President kienet relattivament kalma u trankwilla. Kelli ħafna aktar ħin liberu, għalkemm kont ikun preżenti fejn ikun hemm bżonn. Min-natura tiegħi, jien bniedem riservat u nsibha diffiċli biex nikkomunika iżda kont nifhem x'tirrikjedi l-ogħla kariga tal-pajjiż. U minkejja li ma ridtx insir President, il-fatt li okkupajt l-ogħla kariga fil-pajjiż kien sodisfaċenti u l-kulminu ta' karriera politika li kienet ilha għaddejja mill-1962, anke jekk il-Presidenza fissret li ma nkunx involut aktar fil-politika partiġġjana.”</p>
<p>Fenech Adami ma jaħsibx li r-rwol tal-President ta' Malta għandu jġorr miegħu aktar poteri. “Ir-rwol tal-President hu stabbilit bħala l-ogħla kariga, 'il fuq mill-politika partiġjana, u naħseb li l-Presidenti kollha tawh statura bħala kariga rispettata minn kulħadd għax iġorr miegħu element ta' għaqda. Dejjem kont tal-fehma li r-rwol tal-President għandu jibqa' mhux eżekuttiv. Minkejja li l-poteri tiegħu jistgħu jidhru limitati, fir-realtà dawn il-poteri jistgħu jkunu ta' importanza mhux żgħira f'każ ta' kriżi politika. Jista' jkun hemm mumenti ta' kriżi fejn dawn il-poteri jkunu importanti ħafna, pereżempju biex xi ħadd jingħata l-inkarigu li jifforma gvern. Din neħduha for granted, imma jista' jkun hemm każijiet ta' qasma f'partit jew elezzjoni mhux konklużiva – każijiet fejn huwa l-President li għandu l-poter li jiddeċiedi.</p>
<p>Fenech Adami ma jaqbilx lanqas mal-proposta li min ikun serva bħala Prim Ministru ma jistax iservi bħala President. “President għandu jintgħażel biss abbażi tal-idoneità tiegħu, irrispettivament minn jekk xi darba serviex bħala Prim Ministru jew jekk qattx kien involut fil-politika.”</p>
L-Aħħar Snin
<p>Wara li fl-2009 spiċċa minn President, huwa reġa' beda jagħti sehmu fil-Partit Nazzjonalista. Fl-aħħar mass meeting tal-Partit Nazzjonalista fuq il-Fosos tal-Floriana lejlet l-Elezzjoni Ġenerali tal-2013 Eddie Fenech Adami, huwa indirizza lill-folla fuq stedina tal-Prim Ministru ta' dak iż-żmien <ref target="https://mt.wikipedia.org/wiki/Lawrence_Gonzi">Lawrence Gonzi</ref>.</p>
<p>Huwa iżżewweġ lil Mary mwielda Sciberras fl-1965, li mietet fl-2011. Huma kellhom ħames ulied, lil John, Beppe, Michael, Maria u Luigi. Beppe u Michael komplew fil-ħajja politika. <ref target="https://mt.wikipedia.org/wiki/Beppe_Fenech_Adami">Beppe Fenech Adami</ref> huwa l-Viċi Kap tal-Partit Nazzjonalisti u Michael kien Sindku ta' B'Kara.</p>
<p>Fi Frar 2014, ħarġet l-awto-bijografija tiegħu, <hi rend="italic">Eddie: My Journey</hi>, mill-intervisti ta' Steve Mallia ma' Fenech Adami.</p>
<p>Fl-2015, Eddie Fenech Adami iddaħħal l-isptar b'uġigħ f'sidru. Snin qabel kien għamel interventi f'qalbu.</p>


Ħoloq esterni
<list type="unordered"><item><ref target="http://president.gov.mt/presidenti-emeriti/dr-eddie-fenech-adami/">Profil</ref> fuq president.gov.mt</item></list>
</text></body></html>