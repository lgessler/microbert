<html><body><text id="wikipedia_mt_wikipedia_org__8506.html" ns="0" revid="273941" sourceurl="https://mt.wikipedia.org/wiki/Saffi_tal-g%C5%BCejjer_Maltin" title="Saffi tal-gżejjer Maltin" type="wikipedia">Saffi tal-gżejjer Maltin
<p>Il-<ref target="https://mt.wikipedia.org/wiki/Blat">Blat</ref> tal-gżejjer Maltin huma magħrufa bħala depożitu sedimantari u ssawru min fdalijiet ta' qxur ta' <ref target="https://mt.wikipedia.org/wiki/Kalċit">kalċit</ref> irqiq, primarjament minn organiżmi zgħar tal-baħar li nġemgħu f'qiegħ il-baħar. Frak tal-arzell u bebbux ieħor tal-baħar jiffurmaw ukoll parti mit-taħlita f'dan il-proċess. Mill-aktar parti, il-ġebel tal-gżejjer Maltin jikkonsisti mill-<ref target="https://mt.wikipedia.org/wiki/Ġebla_tal-ġir">ġebla tal-ġir</ref>. Fil-blat tal-gżejjer Maltin m'hemm ebda minerali, jiġifieri materja prima, lanqas hemm ġebla volkanika. Il-ġeoloġija ta' Malta tista' tinqasam f'ħames saffi li huma distinti wieħed mill-ieħor u li ssawru mal-milja taż-żmien, wieħed fuq l-ieħor. L-eqdem saff, dak ta' taħt nett, ifforma madwar 25 miljun sena ilu. Minħabba effetti mill-atmosfera tul iż-żmien, is-saffi ma jidhrux dejjem wieħed fuq l-ieħor . Dawk li kienu l-aktar mikxufa, jew dgħajfin, xterdu fix-xejn jew għebu għalkollox. Effett ta' tibdil ieħor fuq is-saffi b'forom oħra tal-ġebla tal-ġir sar b'imluħa tal-kalċju maħlula fl-ilma tax-xita (Pereżempju stalakmiti u stalagtiti juffurmaw fl-għerien). Billi ċerti saffi sfondaw, l-uċuħ ta' dawn is-saffi jinsabu f'livelli differenti. Dan il-proċess jirriżulta f'<ref target="https://mt.wikipedia.org/wiki/Falja">falja</ref> jew tarġa. </p>
Qawwi ta' fuq
<p>Il-Qawwi ta' fuq, jinsab l-aktar għoli u hu l-aktar riċenti. L-għoljiet kollha ta' Malta u Għawdex huma magħmula minn dan is-saff, għalkemm il-gżira ta' Kemmuna u dik ta' Filfla, li mhumiex għoljin, huma wkoll ta' dan is-saff.</p>
Ġebla s-safra
<p>Il-ġebla s-safra, tinsab taħt is-saff tal-qawwi ta' fuq. Minħabba li hi fraġli ħafna, tinkiser u tintradam bit-toqol ta' fuqha u sikwit tkun nieqsa.</p>
Tafal kaħlani
<p>Billi t-tafal l-aktar li jinħall fl-ilma, dan is-saff jista jistagħadar u jinfirex f'medda u jagħti impressjoni li hu ħafna akbar milli hu. Miġemgħa kbar ta' tafal jinsabu f'postijiet bħal <ref target="https://mt.wikipedia.org/wiki/Għajn_Tuffieħa">Għajn Tuffieħa</ref> u f'bosta nħawi f'<ref target="https://mt.wikipedia.org/wiki/Għawdex">Għawdex</ref>.</p>
Ġebla tal-franka (tal-bini)
<p>Il-ġebla tal-franka jew tal-bini tieħu isimha mill-kelma "franka" li tfisser li hija ħielsa minn saffi jew impuritajiet oħra li ma jagħmluhiex tajba għall-bini. Il-ħxuna ta' dan is-saff tvarja minn 100 sa 150 <ref target="https://mt.wikipedia.org/wiki/Metru">metru</ref> u fejn mikxuf, il-kulur maż-żmien jibjad jew jisfar.</p>
<p>Dan is-saff jinqasam f'disa' tipi distinti:</p>
<list type="unordered"><item>Saff lewn griż li huwa artab ħafna u jiskura meta jkun espost għall-arja.</item>
<item>Saff magħmul minn għoqod ta' lewn kannella skur</item>
<item>Blat artab b'għoqod fiħ</item>
<item>Għoqod ta' kanella skur</item>
<item>Fili għoqod ta' lewn ħadrani</item>
<item>Saff ta' lewn roża safrani jew ikħal li jibbies ħafna</item>
<item>Blat safrani ċar li għandu għoqod ibsin ħafna</item>
<item>Sodda rqiqa ta' għoqod</item>
<item>Saff safrani ċar li minnu jittieħed il-ġebel għal-bini. Xi drabi ċar ħafna u kważi abjad. Meta jkun ta' dal-lewn ikun fiħ għoqod tal-qawwi.</item></list>
Iż-Żonqor tal-qiegħ
<p>Dan il-ġebel jinsab fis-swar ta' quddiem il-baħar. Iż-żonqor ta' taħt huwa ftit differenti miż-żonqor tal-wiċċ, billi jidher li hu aktar magħqud, aktar iebes u kristallin. Dan il-ġebel jinqasam fi tliet kategoriji:</p>
<list type="unordered"><item>Soll Aħmar: Dan għandu grani kbar. Espost għall-atmosfera joskura u jrabbi lega.</item>
<item>Soll Safrani: Dan jagħti fl-isfar, xi drabi jkun abjad b'tebgħat sofor.</item>
<item>Soll Kaħlani: Dan jagħti fl-aħdar, u fih ħafna vini.</item></list>
</text></body></html>