<html><body><text id="wikipedia_mt_wikipedia_org__25702.html" ns="0" revid="261195" sourceurl="https://mt.wikipedia.org/wiki/Kavallier_ta%E2%80%99_San_%C4%A0akbu" title="Kavallier ta’ San Ġakbu" type="wikipedia">Kavallier ta’ San Ġakbu<figure><caption>Il-Kavallier ta’ San Ġakbu tal-Belt Valletta</caption></figure>
<p>Il-<hi rend="bold">Kavallier ta' San Ġakbu</hi> huwa <ref target="https://mt.wikipedia.org/wiki/Fortifikazzjonijiet_ta'_Żmien_il-Kavallieri_f'Malta">fortifikazzjoni</ref> tas-seklu 16 fil-<ref target="https://mt.wikipedia.org/wiki/Valletta">Belt Valletta</ref> li nbniet mill-<ref target="https://mt.wikipedia.org/wiki/Ordni_Militari_Sovran_ta'_Malta">Kavallieri tal-Ordni ta’ San Ġwann</ref>. </p>
<figure><caption>Pjanta tas-Sur ta’ San Ġakbu li turi l-pożizzjoni tal-Kavallier</caption></figure>
<p>It-terminu “kavallier” ifisser fortifikazzjoni mibnija fi ħdan fortifikazzjoni ikbar, u li tkun ogħla mill-istrutturi difensivi l-oħra. Il-Kavallier iħares fuq is-<ref target="https://mt.wikipedia.org/wiki/Sur_ta’_San_Ġakbu">Sur ta’ San Ġakbu</ref>, sur kbir b’anglu ottuż li jifforma parti mis-Swar tal-Belt Valletta fil-<ref target="https://mt.wikipedia.org/wiki/Port_ta’_Marsamxett">Port ta’ Marsamxett</ref>. Huwa wieħed mid-disa’ kavallieri li kienu ġew ippjanati biex jinbnew fil-Belt Valletta, għalkemm fl-aħħar mill-aħħar kienu nbnew tnejn biss, il-Kavallier ta’ San Ġakbu tal-Belt Valletta u l-Kavallier ta’ San Ġakbu tal-<ref target="https://mt.wikipedia.org/wiki/Birgu">Birgu</ref>. </p>
<p>Il-Kavallier ta’ San Ġakbu fil-Belt Valletta ġie ddisinjat mill-<ref target="https://mt.wikipedia.org/wiki/Inġinier">inġinier</ref> militari <ref target="https://mt.wikipedia.org/wiki/Taljan">Taljan</ref> <ref target="https://mt.wikipedia.org/wiki/Francesco_Laparelli">Francesco Laparelli</ref>, filwaqt li l-kostruzzjoni ġiet issorveljata mill-assistent <ref target="https://mt.wikipedia.org/wiki/Malti">Malti</ref> tiegħu <ref target="https://mt.wikipedia.org/wiki/Ġlormu_Cassar">Ġlormu Cassar</ref>. Dan il-kavallier qatt ma esperjenza xi kunflitt militari, iżda kellu rwol fir-<ref target="https://mt.wikipedia.org/wiki/Rewwixta_tal-Qassisin">Rewwixta tal-Qassisin</ref> fl-1775.</p>
<p>Il-Kavallier jinsab fi Pjazza Kastilja, qrib il-<ref target="https://mt.wikipedia.org/wiki/Berġa_ta’_Kastilja">Berġa ta’ Kastilja</ref>, il-<ref target="https://mt.wikipedia.org/wiki/Bank_Ċentrali_ta'_Malta">Bank Ċentrali ta’ Malta</ref>, il-<ref target="https://mt.wikipedia.org/wiki/Parlament_ta’_Malta">Parlament ta’ Malta</ref>, il-<ref target="https://mt.wikipedia.org/wiki/Borża_ta’_Malta">Borża ta’ Malta</ref> u l-uffiċċju postali f’<ref target="https://mt.wikipedia.org/wiki/Dar_Annona">Dar Annona</ref>. Bħala parti mill-Proġett tal-Millenju ta’ <ref target="https://mt.wikipedia.org/wiki/Malta">Malta</ref>, il-Kavallier ta’ San Ġakbu tal-Belt Valletta ġie rrestawrat u issa huwa ċentru kulturali magħruf bħala Spazju Kreattiv.</p>
Storja
Żmien il-Kavallieri
<p>Wara l-Assedju l-Kbir ta’ Malta fl-1565, meta l-Imperu Ottoman ipprova jaħkem lil Malta mingħajr ma rnexxielu, il-Kavallieri tal-Ordni ta’ San Ġwann iddeċidew li jibqgħu b’mod permanenti fuq il-Gżejjer Maltin. L-Ordni ddeċidiet li tibni belt iffortifikata ġdida bħala l-belt kapitali u sejħitha l-Belt Valletta wara l-<ref target="https://mt.wikipedia.org/wiki/Jean_Parisot_de_la_Valette">Gran Mastru Jean Parisot de la Vallette</ref>. Sabiex iwettaq din id-deċiżjoni, il-Gran Mastru talab l-għajnuna finanzjarja ta’ diversi mexxejja Ewropej. Il-<ref target="https://mt.wikipedia.org/wiki/Papa_Piju_XII">Papa Piju V</ref> mhux biss għen finanzjarjament, iżda bagħat ukoll lill-inġinier militari Taljan Francesco Laparelli Malta biex jiddisinja l-fortifikazzjonijiet tal-belt kapitali l-ġdida. Il-kostruzzjoni tal-belt bdiet f’Marzu 1566, u x-xogħol kompla tul is-snin 70 tas-seklu 16. Wara li Laparelli telaq minn Malta u sussegwentement miet, il-kostruzzjoni tal-belt ġiet inkarigata lill-assistent Malti tiegħu, l-arkitetti u l-inġinier militari Ġlormu Cassar.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-Kavallier ta’ San Ġakbu tal-Belt Valletta, fl-ewwel snin li nbena, kien magħruf ukoll bħala t-Torri tal-Kavallier.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Il-Kavallier minn anglu ieħor</caption></figure>
<p>Il-Kavallier ta’ San Ġakbu kien wieħed mill-ewwel binjiet li nbnew fil-Belt Valletta, flimkien mal-<ref target="https://mt.wikipedia.org/wiki/Knisja_tal-Vitorja">Knisja tal-Vitorja</ref> u l-bqija tal-fortifikazzjonijiet.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Il-Kavallier inbena bħala pjattaforma olzata li fuqha kienu jitqiegħdu l-kanuni jew l-armi tan-nar biex jiddefendu l-belt mill-attakki mill-art, fin-naħa fejn imbagħad inbniet il-belt tal-<ref target="https://mt.wikipedia.org/wiki/Furjana">Furjana</ref>. Apparti l-funzjoni ewlenija tal-Kavallier li ma jippermettix id-dħul fil-belt, kellu wkoll il-funzjoni li jservi ta’ theddida għal dawk li b’xi mod jew ieħor jinzerta jirnexxielhom jgħaddu mill-ewwel għadd ta’ sistemi difensivi tal-belt. Qabel kien hemm ukoll passaġġ taħt l-art li kien jagħti għas-Sur ta’ San Ġakbu li issa ngħalaq.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-Kavallier kien jintuża wkoll bħala punt tas-sinjalar bl-<ref target="https://mt.wikipedia.org/wiki/Arma_tan-nar">armi tan-nar</ref>. Tliet darbiet kuljum, ma’ tlugħ ix-xemx, f’nofsinhar u ma’ nżul ix-xemx, kienu jiġu sparati tliet munizzjonijiet. L-ewwel u l-aħħar munizzjonijiet kienu jimmarkaw il-ftuħ u l-għeluq tal-bibien tal-belt. Is-sinjalar bl-armi tan-nar baqa’ jsir mill-Kavallier sa madwar is-sena 1800, meta mbagħad beda jsir mill-<ref target="https://mt.wikipedia.org/wiki/Batterija_tas-Salut">Batterija tas-Salut</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fl-1686, waqt il-maġistratura ta’ <ref target="https://mt.wikipedia.org/wiki/Gregorio_Carafa">Gregorio Carafa</ref>, binja żgħira magħrufa bħala Dar Annona ġiet imġannta man-naħa tal-Lvant tal-Kavallier. Il-binja oriġinarjament kienet is-sede tal-<hi rend="italic">Università dei Grani</hi><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, u issa tintuża bħala uffiċċju postali.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fit-8 ta’ Settembru 1775, il-Kavallier ta’ San Ġakbu għadda f’idejn ir-ribelli waqt ir-Rewwixta tal-Qassisin. Il-bandiera tal-Ordni tniżżlet u bandalora ta’ <ref target="https://mt.wikipedia.org/wiki/Pawlu_l-Appostlu">San Pawl</ref> ittellgħet minlokha. Ir-ribelli rnexxielhom jieħdu l-kontroll ukoll tal-<ref target="https://mt.wikipedia.org/wiki/Forti_Sant'Iermu">Forti Sant’Iermu</ref>, iżda wara ftit tiri bl-armi tan-nar l-Ordni reġgħet ħaditu taħt il-kontroll tagħha. Ftit wara li ttieħed il-Forti Sant’Iermu, ir-ribelli fil-Kavallier ta’ San Ġakbu ċedew mill-ewwel. Tlieta minnhom ġew ġustizzjati, filwaqt li l-oħrajn ġew eżiljati jew intefgħu l-ħabs.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-irjus tat-tliet irġiel li ġew ġustizzjati tħallew fil-beraħ fl-irkejjen tal-Kavallier, iżda tneħħew ftit wara li <ref target="https://mt.wikipedia.org/wiki/Emmanuel_de_Rohan-Polduc">Emmanuel de Rohan-Polduc</ref> ġie elett Gran Mastru f’Novembru tal-istess sena.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Sekli 19 u 20
<figure><caption>Veduta tal-Kavallier ta’ San Ġakbu minn Pjazza Kastilja u Dar Annona fuq il-lemin</caption></figure>
<p>Wara li ħadu l-kontroll ta’ Malta fil-bidu tas-seklu 19, il-Brittaniċi kkonvertew il-Kavallier ta’ San Ġakbu f’post fejn l-uffiċjali kienu jiltaqgħu biex jieklu u jissoċjalizza. Dak iż-żmien saru xi modifiki fl-istruttura, fosthom is-sostituzzjoni tar-rampa li twassal sal-bejt b’taraġ, u ż-żieda fl-għadd ta’ kmamar billi nbena saqaf bl-arkati fil-kamra fl-istess livell tat-triq, biex b’hekk jinħoloq it-tieni sular. Saru bidliet ukoll biex tonqos l-<ref target="https://mt.wikipedia.org/wiki/Umdità">umdità</ref>.<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref></p>
<p>Iktar ’il quddiem, żewġ ċisterni tħaffru fi ħdan il-Kavallier biex jinħażen l-ilma li kien jiġi ppumpjat lejn il-Belt Valletta mill-<ref target="https://mt.wikipedia.org/wiki/Akwedott_ta’_Wignacourt">Akwedott ta’ Wignacourt</ref>. The cavalier stored water for the entire city.<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref></p>
<p>Fl-1853, tressqet proposta biex il-Kavallier jiġi demolit biex jinbena <ref target="https://mt.wikipedia.org/wiki/Sptar">sptar</ref>, iżda l-proposta qatt ma twettqet.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, il-binja ntużat ukoll bħala <ref target="https://mt.wikipedia.org/wiki/Xelter">xelter</ref> kenni mill-bombi, filwaqt li s-sular ta’ fuq tiegħu sar maħżen tal-ikel għall-Flotta Navali, għall-Armata u għall-Forza tal-Ajru.<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref></p>
<p>Fis-snin 70 tas-seklu 20, l-Istamperija tal-Gvern tressqet mill-<ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref> għall-Kavallier ta’ San Ġakbu, u baqgħet hemmhekk sa meta nfetaħ l-istabbiliment ġdid fiż-żona industrijali tal-<ref target="https://mt.wikipedia.org/wiki/Il-Marsa">Marsa</ref> fl-1996.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Ċentru kulturali
<figure><caption>Ritratt tal-Kavallier minn ġewwa</caption></figure>
<p>Fis-snin 90 tas-seklu 20, il-<ref target="https://mt.wikipedia.org/wiki/Gvern_ta'_Malta">Gvern ta’ Malta</ref> kkummissjona Pjan Direzzjonali għar-riabilitazzjoni tal-Belt Valletta u l-madwar.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Il-proġett kien jinkludi r-restawr tal-Kavallier ta’ San Ġakbu biex jiġi kkonvertit għal skopijiet kulturali. Ir-restawr twettaq mill-arkitett Malti <ref target="https://mt.wikipedia.org/wiki/Richard_England">Richard England</ref>.<ref target="https://mt.wikipedia.org/wiki/Il-Paġna_prinċipali#cite_note-:1-10">[10]</ref></p>
<p>Matul ix-xogħlijiet ta’ tiġdid, il-Kavallier ta’ San Ġakbu ġie ttrasformat minn binja maħsuba għall-projbizzjoni tad-dħul għal waħda li tilqa’ l-viżitaturi. England iddeskriva l-kompitu li jwettaq din il-bidla bħala li “għamel ħiltu biex il-binja takkomoda l-ħtiġijiet ġodda b’tali mod li, filwaqt li tirrispetta l-imgħoddi, iżda bla biża’ ta’ xejn taċċetta l-kunċett tal-bidla”. Madankollu, inqalgħet kontroversja sħiħa minħabba dawn ix-xogħlijiet u meta tlestew ħafna Maltin qalu li xejn ma kienu sodisfatti, Dan parzjalment wassal biex proġetti oħra li kienu ppjanati fil-Belt Valletta jitwaqqfu minnufih, u ttieħdet id-deċiżjoni li jiġu inkarigati arkitetti rinomati, fosthom <ref target="https://mt.wikipedia.org/wiki/Renzo_Piano">Renzo Piano</ref>. Il-proġett l-oħra bdew fl-2008, meta bdew ix-xogħlijiet fuq <ref target="https://mt.wikipedia.org/wiki/Bieb_il-Belt">Bieb il-Belt</ref>, it-<ref target="https://mt.wikipedia.org/wiki/Teatru_Rjali">Teatru Rjali</ref>, il-binja l-ġdida tal-Parlament ta’ Malta u l-kumplament taż-żona madwar id-daħla tal-Belt Valletta.</p>
<figure><caption>Il-logo tal-Ispazju Kreattiv</caption></figure>
<p>Waħda mill-ikbar sfidi li kellu jiffaċċja England kienet li jara kif se jżid l-aċċessibbiltà f’binja li kienet inbniet proprju biex ma tħallix lill-invażuri potenzjali jidħlu. Għalhekk, kien meħtieġ intervent strutturali kbir u kellhom jittieħdu deċiżjonijiet iebsin ħafna dwar liema partijiet tal-binja kellu jsirilhom dan l-intervent tant drastiku.</p>
<p>Dan il-kompitu twettaq flimkien mal-konverżjoni taż-żewġ ċisterni tal-ilma, waħda fl-ispazju teatrali spettakolari tal-Kavallier ta’ San Ġakbu u l-oħra fl-atriju. B’hekk kollox ġie amalgamat fi spazju magħluq li jagħti aċċess għall-galleriji ta’ fuq. Madankollu, id-disinn inkorpora pannelli tal-<ref target="https://mt.wikipedia.org/wiki/Ħġieġ">ħġieġ</ref> u għarfien spazjali mill-aqwa li jippermettu lill-viżitatur japprezza l-istorja narrattiva taċ-ċisterni.</p>
<p>Ix-xogħol twettaq b’kollaborazzjoni mal-espert tar-restawr <ref target="https://mt.wikipedia.org/wiki/Michael_Ellul">Michael Ellul</ref>. Saret enfasi biex kemm jista’ jkun ma jintużawx repliki jew imitazzjonijiet. Għalhekk, dak kollu li jidher antik u tas-seklu 16, huwa tassew tas-seklu 16, u dak li jidher kontemporanju, huwa tassew kontemporanju. L-organizzazzjoni tal-wirt nazzjonali <ref target="https://mt.wikipedia.org/wiki/Fondazzjoni_Wirt_Artna">Fondazzjoni Wirt Artna</ref> pprotestat kontra t-tneħħija ta’ xelter kenni rari mill-gass tat-Tieni Gwerra Dinjija u xi fdalijiet storiċi oħra minn żmien il-Brittaniċi f’Malta.</p>
<figure><caption>Veduta tal-Kavallier billejl</caption></figure>
<p>Din it-tema hija partikolarment evidenti fis-sular li qiegħed livell mat-triq. Fil-Kamra tal-<ref target="https://mt.wikipedia.org/wiki/Mużika">Mużika</ref>, is-saqaf li kienu għamlu l-Brittanniċi tneħħa, u l-kamra reġgħet lura għal kif kienet oriġinarjament. Il-ħanut tal-Ispazju Kreattiv, min-naħa l-oħra, huwa maqsum fi tnejn. Fi swali oħra, it-tneħħija parzjali tas-saqaf ippermettiet li jiġu rrappreżentati ż-żewġ perjodi f’interpretazzjoni moderna ta’ binja daqstant storika.</p>
<p>Ir-restawr tal-Kavallier tlesta sal-aħħar tas-sajf tas-sena 2000, u fetaħ għall-pubbliku bħala Ċentru għall-Kreattività fit-22 ta’ Settembru ta’ dik is-sena, b’wirja bit-titlu “L-Arti f’Malta Llum”.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Issa l-Kavallier fih teatru żgħir, ċinema, kmamar tal-mużika u galleriji tal-arti. Diversi wirjiet u avvenimenti kulturali oħra jsiru regolarment hemmhekk għalkemm l-għan ewlieni taċ-Ċentru kien il-kreattività inġenerali. Minn mindu nfetaħ laqa’ iktar minn miljun viżitatur.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> F’Awwissu 2015, iċ-Ċentru ngħata l-isem ġdid <hi rend="bold">Spazju Kreattiv<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></hi>, immexxi mid-direttur <ref target="https://mt.wikipedia.org/wiki/Toni_Sant">Toni Sant</ref> sal-2020.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Il-Kavallier ta’ San Ġakbu huwa skedat bħala monument nazzjonali tal-ewwel livell, u huwa elenkat ukoll fl-Inventarju Nazzjonali tal-Proprjetà Kulturali tal-Gżejjer Maltin.<ref target="https://mt.wikipedia.org/wiki/Il-Paġna_prinċipali#cite_note-:2-17">[17]</ref></p>
Arkitettura
<p>Il-Kavallier ta’ San Ġakbu huwa pjattaforma ffortifikata kbira tal-artillerija bi pjanta pentagonali. L-istruttura ma ġietx iddisinjata bi ħsieb estetiku, iżda l-enfasi kienet fuq il-funzjoni tal-post li kienet purament ta’ utilità militari.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Minkejja l-impressjoni tal-kobor minħabba l-aspett estern tal-binja, nofs l-istruttura kienet ġiet mimlija b’ħamrija kkumpattata u l-bqija tal-binja tikkonsisti minn sensiela ta’ kmamar jew kompartimenti sparsi u rampa li permezz tagħha l-kanuni setgħu jittellgħu sa fuq nett.</p>
<p>Il-Kavallier jokkupa n-naħa ta’ wara tas-Sur ta’ San Ġakbu, u kien maħsub biex minnu jkunu jistgħu jiġu sparati balal tal-kanuni jew tiri tal-armi tan-nar ’il fuq mill-parapett prinċipali tas-sur, mingħajr ma jkun hemm interferenza mal-isparar mis-sur innifsu. Għadd ta’ mħażen tal-porvli kienu jinsabu fin-naħa ta’ wara tal-istruttura.<ref target="https://mt.wikipedia.org/wiki/Il-Paġna_prinċipali#cite_note-:2-17">[17]</ref></p>
Għal iktar tagħrif
<list type="unordered"><item><hi rend="italic">St James Cavalier; Centre for Creativity in Malta</hi>. Book Distributors Limited. 2005. ISBN 88-87202-67-2.</item>
<item>Rix, Juliet (2015). <hi rend="italic">Malta and Gozo</hi>. Bradt Travel Guides. pp. 120-121. ISBN 9781784770259.</item></list>
</text></body></html>