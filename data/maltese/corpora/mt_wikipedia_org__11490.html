<html><body><text id="wikipedia_mt_wikipedia_org__11490.html" ns="0" revid="271327" sourceurl="https://mt.wikipedia.org/wiki/Wayne_Rooney" title="Wayne Rooney" type="wikipedia">Wayne Rooney
<p><hi rend="bold">Wayne Rooney</hi> (<ref target="https://mt.wikipedia.org/wiki/Liverpool">Liverpool</ref>, <ref target="https://mt.wikipedia.org/wiki/24_ta'_Ottubru">24 ta' Ottubru</ref> <ref target="https://mt.wikipedia.org/wiki/1985">1985</ref>) huwa eks-plejer u kowċ tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li bħalissa jinsab imexxi lit-tim ta' <ref target="https://mt.wikipedia.org/wiki/Derby_County_FC">Derby County</ref>.</p>
Bijografija
<p>Rooney hu l-ewwel wild ta' Thomas Wayne u Jeanette Marie Rooney (née Morrey). Hu trabba fi Croxteth flimkien ma' ħutu iżgħar minnu, Graeme u John, u t-tliet li huma kienu jattendu fl-Iskola De La Salle. Wayne trabba jagħti s-sosten tiegħu lill-klabb ta' <ref target="https://mt.wikipedia.org/wiki/Everton_FC">Everton FC</ref>, u l-aktar player li kien jammira kien <ref target="https://mt.wikipedia.org/wiki/Duncan_Ferguson">Duncan Ferguson</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Karriera
Everton
<p>Everton kisbu lil Wayne Rooney fl-età ta' għaxar snin, wara li kien impressjona ma' Liverpool Schoolboys u Dynamo Brownwings. Fid-19 ta' Ottubru 2002, ħamest ijiem wara għeluq is-sbatax-il sena, Rooney skorja l-gowl tar-rebħa kontra ċ-ċampjins renjanti <ref target="https://mt.wikipedia.org/wiki/Arsenal_FC">Arsenal</ref>; barra milli din ir-rebħa għal Everton wasslet it-tmiem għat-tletin partita mingħajr telfa li kienu qed iżommu l-<hi rend="italic">Gunners</hi>, Rooney sar l-iżgħar plejer li skorja fl-istorja tal-<ref target="https://mt.wikipedia.org/wiki/Premier_League">Premier League</ref>, rekord li ġie megħlub darbtejn s'issa minn <ref target="https://mt.wikipedia.org/wiki/James_Milner">James Milner</ref> u minn <ref target="https://mt.wikipedia.org/wiki/James_Vaughan">James Vaughan</ref>.</p>
<p>Fi tmiem l-istaġun 2003–04, Rooney, li kien stqarr l-inabilità ta' Everton biex jisfidaw għal post fl-<ref target="https://mt.wikipedia.org/wiki/UEFA">Ewropa</ref>, għamel rikjesta ta' trasferiment li Everton irrifjutawha jekk is-somma kellha tkun inqas minn <ref target="https://mt.wikipedia.org/wiki/Lira_sterlina">£</ref>50 miljun. F'Awwissu 2004, l-aġent ta' Rooney irrifjuta kuntratt ta' tliet snin bi £12,000 kull ġimgħa li kien offrielu l-klabb, biex b'hekk ħalla lil <ref target="https://mt.wikipedia.org/wiki/Manchester_United_FC">Manchester United</ref> u <ref target="https://mt.wikipedia.org/wiki/Newcastle_United_FC">Newcastle United</ref> jikkompetu għall-firma tiegħu. <hi rend="italic"><ref target="https://mt.wikipedia.org/wiki/The_Times">The Times</ref></hi> irrapurtat li Newcastle kienu qrib l-akkwist ta' Rooney, kif kien ikkonfermat stess mill-aġent ta' Rooney, però Manchester United irnexxielhom fl-aħħar tax-xahar jiksbu l-firma tal-plejer għal somma ta' £31 miljun.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Dan it-trasferiment immarka l-iktar trasferiment għoli għal żagħżugħ, hekk kif Rooney kien għadu xi ġimgħat 'il bogħod milli jagħlaq id-dsatax-il sena meta sar it-trasferiment.</p>
Manchester United
<p>Rooney għamel id-debutt ma' United fit-28 ta' Settembru 2004 f'rebħa ta' 6–2 fil-fażi tal-gruppi tal-<ref target="https://mt.wikipedia.org/wiki/UEFA_Champions_League">UEFA Champions League</ref> kontra <ref target="https://mt.wikipedia.org/wiki/Fenerbahçe_SK">Fenerbahçe SK</ref>, fejn skorja <ref target="https://mt.wikipedia.org/wiki/Tripletta">tripletta</ref> u pprovda assist.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Sena wara, hu ġie mkeċċi fil-pari ta' mingħajr gowls fil-partita taċ-Champions League kontra <ref target="https://mt.wikipedia.org/wiki/Villarreal_CF">Villarreal CF</ref> fi <ref target="https://mt.wikipedia.org/wiki/Spanja">Spanja</ref> nhar l-14 ta' Settembru 2005, wara li sarkastikament applawda lir-referi Kim Milton Nielsen.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-ewwel trofew ma' united wasal fil-<ref target="https://mt.wikipedia.org/wiki/Football_League_Cup">League Cup</ref> 2006, u hu ġie msemmi wkoll bħala l-plejer tal-partita wara li skorja darbtejn fir-rebħa ta' 4-0 fuq <ref target="https://mt.wikipedia.org/wiki/Wigan_Athletic_FC">Wigan Athetlic</ref>.</p>
<p>Rooney ġie mkeċċi fil-partita tat-<ref target="https://mt.wikipedia.org/wiki/Turnew_ta'_Amsterdam">Turnew ta' Amsterdam</ref> kontra <ref target="https://mt.wikipedia.org/wiki/FC_Porto">FC Porto</ref> fl-4 ta' Awwissu 2006 wara li laqat lid-<ref target="https://mt.wikipedia.org/wiki/Difensur">difensur</ref> ta' Porto <ref target="https://mt.wikipedia.org/wiki/Képler_Laveran_Lima_Ferreira">Pepe</ref> bil-minkeb. Hu ġie sospiż għal tliet partiti mill-<ref target="https://mt.wikipedia.org/wiki/Federazzjoni_tal-futbol_tal-Ingilterra">FA Ingliża</ref> wara rapport ta' 23 paġna mir-referi Ruud Bossen li spjega d-deċiżjoni tiegħu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Rooney kiteb ittra ta' protesta lill-FA, fejn stqarr fuq in-nuqqas ta' kastig li ngħata lejn plejers oħra li ġew imkeċċija fil-logħob ta' ħbiberija. </p>
<p>Matul l-ewwel nofs tal-<ref target="https://mt.wikipedia.org/wiki/Premier_League_2006–07">istaġun 2006–07</ref>, Rooney temm sensiela ta' għaxar partiti mingħajr gowl meta skorja tripletta kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref>, u x-xahar ta' wara iffirma estenzjoni tal-kuntratt għal sentejn oħrajn li b'hekk se jżommu ma' United sal-2012. Sa tmiem April, b'kombinazzjoni ta' żewġ gowls fl-iskor aggregat ta' 8–3 fil-kwarti tal-finali kontra <ref target="https://mt.wikipedia.org/wiki/AS_Roma">AS Roma</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u tnejn oħra fir-rebħa fl-ewwel leg ta' 3–2 fis-semifinali kontra <ref target="https://mt.wikipedia.org/wiki/AC_Milan">AC Milan</ref>,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> wassal in-numru ta' gowls ta' Rooney f'kull kompetizzjoni.</p>
<p>United ħabbru qabel il-bidu tal-istaġun li Rooney kien se jieħu l-flokk numru 10 li kien vakant wara li <ref target="https://mt.wikipedia.org/wiki/Ruud_van_Nistlerooy">Ruud van Nistlerooy</ref> kien telaq għal <ref target="https://mt.wikipedia.org/wiki/Real_Madrid">Real Madrid</ref> sena qabel. Hu ġie ppreżentat bil-flokk f'konferenza stampa fit-28 ta' Ġunju 2007 mill-attaknt veteran ta' United <ref target="https://mt.wikipedia.org/wiki/Denis_Law">Denis Law</ref>, li kien libes dan il-flokk matul iż-żmien mal-klabb.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Rooney jiġi assistit wara li kiser siequ</caption></figure>
<p>Fit-12 ta' Awwissu 2007, Rooney kiser il-<ref target="https://mt.wikipedia.org/wiki/Metatarsu">metatarsu</ref> xellugi fil-partita tal-ftuħ tal-kampjonat il-ġdid kontra <ref target="https://mt.wikipedia.org/wiki/Reading_FC">Reading</ref>. Wara li dam għal sitt ġimgħat barra mil-logħob, hu rritorna għar-rebħa ta' United fil-<ref target="https://mt.wikipedia.org/wiki/UEFA_Champions_League">UEFA Champions League</ref> kontra <ref target="https://mt.wikipedia.org/wiki/AS_Roma">Roma</ref> fit-2 ta' Ottubru, fejn kien hu li skorja l-unika gowl tal-partita. Madanakollu, madwar biss xahar mir-ritorn tiegħu, Rooney weġġa' l-irkoppa matul sessjoni ta' taħriġ fid-9 ta' Novembru, u tilef ġimgħatejn oħra. Ir-ritorn lura wasal fit-3 ta' Diċembru kontra <ref target="https://mt.wikipedia.org/wiki/Fulham_FC">Fulham</ref>, fejn lagħab sebħgin minuta. Rooney tilef total ta' għaxar partiti u temm l-<ref target="https://mt.wikipedia.org/wiki/Premier_League_2007–08">istaġun 2007-08</ref> bi tmintax-il gowl, hekk kif United kisbu kemm il-Premiership u anki ċ-Champions League. Rooney skorja tliet gowls fil-kampanja rebbieħa ta' United tat-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2008">Tazza tad-Dinja tal-Klabbs 2008</ref>, fejn mhux biss spiċċa bħala l-aqwa skorer tat-tornew imma wkoll ingħata l-unur tal-Ballun tad-Deheb bħala l-aqwa plejer matul it-tornew.</p>
<p>Nhar l-14 ta' Jannar 2009, wara li skorja l-gowl rebbieħ wara biss 54 sekonda tal-partita kontra <ref target="https://mt.wikipedia.org/wiki/Wigan_Athletic_FC">Wigan Athletic</ref>, ħareġ barra imweġġa wara tmien minuti. Wara madwar erba' ġimgħat barra, Rooney irritorna għal-logħob fil-partita kontra <ref target="https://mt.wikipedia.org/wiki/Fulham_FC">Fulham</ref>, fejn daħal bħala sostitut għal <ref target="https://mt.wikipedia.org/wiki/Dimitar_Berbatov">Berbatov</ref> fejn skorja t-tielet u l-aħħar gowl tal-konfront fir-rebħa ta' 3–0. Rooney spiċċa l-istaġun b'20 gowl f'kull kompetizzjoni, tnax-il minnhom fil-kamjonat.</p>
<p>L-<ref target="https://mt.wikipedia.org/wiki/Premier_League_2009–10">istaġun 2009–10</ref> bdieh b'gowl fid-90 minuta fil-<ref target="https://mt.wikipedia.org/wiki/FA_Community_Shield">Community Shield</ref> li ġab l-iskor ta' 1–1, minkejja li Chelsea ħarġu rebbieħa bil-penalties.</p>
Internazzjonali
<figure><caption>Wayne Rooney bil-flokk tat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref></caption></figure>
<p>Rooney sar l-iżgħar plejer li qatt lagħab għall-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> meta għamel l-ewwel apparenza f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref> fit-12 ta' Frar 2003 fl-età ta' sbatax-il sena, l-istess età fejn sar l-iżgħar plejer li qatt skorja gowl għas-selezzjoni Ingliża. Iż-żagżugħ ta' <ref target="https://mt.wikipedia.org/wiki/Arsenal_FC">Arsenal</ref> <ref target="https://mt.wikipedia.org/wiki/Theo_Walcott">Theo Walcott</ref> kiser ir-rekord tal-apparenza ta' Rooney b'36 ġurnata f'Ġunju 2006.</p>
<p>L-ewwel tornew li ħa sehem fih kien l-<ref target="https://mt.wikipedia.org/wiki/Kampjonati_Ewropej_tal-Futbol_2004">Euro 2004</ref>, fejn sar l-iżgħar plejer li skorja fl-istorja ta' din il-kompetizzjoni meta skorja doppjetta kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref> fis-17 ta' Ġunju 2004; madanakollu, dan ir-rekord inkiser biss erbat ijiem wara grazzi għall-<ref target="https://mt.wikipedia.org/wiki/Żvizzera">Iżvizzeru</ref> <ref target="https://mt.wikipedia.org/wiki/Johan_Vonlanthen">Johan Vonlanthen</ref>. Rooney weġġa' fil-kwarti tal-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> hekk kif l-Ingilterra ġew eliminati bl-<ref target="https://mt.wikipedia.org/wiki/Għoti_tal-penalties">għoti tal-penalties</ref>.</p>
<p>Wara li weġġa' saqajh f'partita tal-<ref target="https://mt.wikipedia.org/wiki/Premier_League">Premier League</ref> f'April 2006, Rooney kien jinsab fi sfida biex ikun b'saħħtu biex jilgħab fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>. Rooney irnexxielu jkun preżenti fil-partita kontra t-<ref target="https://mt.wikipedia.org/wiki/Tim_nazzjonali_tal-futbol_tat-Trinidad_u_Tobago">Trinidad u Tobago</ref> u dik segwenti kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>. Madanakollu, ma rnexxielhux iħalli l-marka bħalma ħalla fit-tornew preċedenti hekk kif ma skorja l-ebda gowl, waqt li l-Ingilterra spiċċaw barra mill-kompetizzjoni, għal darb'oħra minħabba l-għoti tal-penalties.</p>
<p>Rooney, fl-aħħar partita tal-kampanja Ingliża fit-Tazza tad-Dinja 2006 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> spiċċa mkeċċi wara 62 minuta logħob wara li tela' fuq id-difensur <ref target="https://mt.wikipedia.org/wiki/Portugall">Portugiż</ref> <ref target="https://mt.wikipedia.org/wiki/Ricardo_Carvalho">Ricardo Carvalho</ref>, hekk kif it-tnejn kienu qed jiġġieldu għall-possessjoni tal-ballun. Din ġabet kontroversja sħiħa minħabba l-involviment ta' sieħbu fit-tim ta' United <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> li pprotesta bil-miftuħ, waqt li r-referi <ref target="https://mt.wikipedia.org/wiki/Horacio_Elizondo">Horacio Elizondo</ref> innega li kien influwenzat mill-atteġġjament ta' Ronaldo.</p>
Ħajja personali
<p>Rooney iltaqa' ma' martu, <ref target="https://mt.wikipedia.org/wiki/Coleen_Rooney">Coleen Rooney</ref> (née McLoughlin), waqt li t-tnejn li huma kienu fl-aħħar sena ta' skola sekondarja. Huma żżewġu fit-12 ta' Ġunju 2008 wara sitt snin għerusija, li matulhom Rooney ammetta li kien sfrutta l-<ref target="https://mt.wikipedia.org/wiki/Prostituzzjoni">prostituzzjoni</ref> f'<ref target="https://mt.wikipedia.org/wiki/Liverpool">Liverpool</ref> fl-2004.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Hu għandu tattoo bil-kliem "Just Enough Education To Perform", minn titlu ta' album tal-grupp favorit tiegħu, <ref target="https://mt.wikipedia.org/wiki/Stereophonics">Stereophonics</ref>, li daqqew ukoll matul ir-riċeviment tat-tieġ.</p>
<p>Il-familja Rooney tgħix f'villa fir-raħal ta' <ref target="https://mt.wikipedia.org/wiki/Prestbury_(Cheshire)">Prestbury</ref> li tiswa' £4.25 miljun, li nbniet minn kumpanija posseduta minn Dawn Ward, il-mara tal-attakant veteran ta' <ref target="https://mt.wikipedia.org/wiki/Sheffield_United_FC">Sheffield United</ref> <ref target="https://mt.wikipedia.org/wiki/Ashley_Ward">Ashley Ward</ref>.</p>
Statistika
<p><hi rend="italic">Statistika korretta sal-5 ta' Novembru 2017</hi><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>

Unuri
Klabb
Manchester United
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2006–07, 2007–08, 2008–09, 2010–11, 2012–13</item>
<item><ref target="https://mt.wikipedia.org/wiki/FA_Cup">FA Cup</ref>: 2015–16</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2005–06, 2009–10, 2016–17</item>
<item><ref target="https://mt.wikipedia.org/wiki/Community_Shield">Community Shield</ref>: 2007, 2007, 2010, 2011, 2016</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/UEFA_Europa_League">UEFA Europa League</ref>: 2016–17</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>
Individwali
<list type="unordered"><item><ref target="https://mt.wikipedia.org/wiki/Plejer_Żagħżugħ_tas-Sena_tal-FIFPro">Plejer Żagħżugħ tas-Sena tal-FIFPro</ref>: 2004–05</item>
<item><ref target="https://mt.wikipedia.org/wiki/Trofew_Bravo">Trofew Bravo</ref>: 2003</item>
<item>Tim tat-Turnew <ref target="https://mt.wikipedia.org/wiki/Kampjonat_Ewropej_tal-Futbol_2004">Kampjonati Ewropej 2004</ref></item>
<item><ref target="https://mt.wikipedia.org/wiki/Plejer_tas-Sena_tal-PFA">Plejer tas-Sena tal-PFA</ref>: 2009–10</item>
<item><ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena tal-PFA</ref>: 2004–05, 2005–06</item>
<item><ref target="https://mt.wikipedia.org/wiki/FIFPro_World_XI">FIFA/FIFPro World XI</ref>: 2011</item></list>


Ħoloq esterni


<list type="unordered"><item><ref target="https://www.officialwaynerooney.com/">Sit uffiċjali</ref></item>
<item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item><ref target="https://www.manutd.com/en/players-and-staff/detail/wayne-rooney">Profil</ref> fuq is-sit uffiċjali ta' Manchester United</item></list>
</text></body></html>