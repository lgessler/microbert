<html><body><text id="wikipedia_mt_wikipedia_org__16554.html" ns="0" revid="267056" sourceurl="https://mt.wikipedia.org/wiki/Ludmilla_Radchenko" title="Ludmilla Radchenko" type="wikipedia">Ludmilla Radchenko
<p><hi rend="bold">Ludmilla Radchenko</hi> (bir-<ref target="https://mt.wikipedia.org/wiki/Lingwa_Russa">Russu</ref>: Людмила Радченко; <ref target="https://mt.wikipedia.org/wiki/Omsk">Omsk</ref>, <ref target="https://mt.wikipedia.org/wiki/11_ta'_Novembru">11 ta' Novembru</ref> <ref target="https://mt.wikipedia.org/wiki/1978">1978</ref>) hija mudella, artista u attriċi <ref target="https://mt.wikipedia.org/wiki/Russja">Russa</ref>, l-aktar magħrufa ġewwa l-<ref target="https://mt.wikipedia.org/wiki/Italja">Italja</ref> u fil-pajjiżi Anglosassoni.</p>
Bijografija
<p>Imwielda ġewwa <ref target="https://mt.wikipedia.org/wiki/Omsk">Omsk</ref>, li kienet tifforma parti mill-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>, hi ggradwat fid-disinn tal-moda fl-1999. Fl-1997 ġiet eletta bħala <hi rend="italic">Miss Charm</hi> fil-kompetizzjoni tal-<hi rend="italic">Miss Russia</hi>. Ġewwa art twelidha kellha xi esperjenzi fit-televiżjoni ġewwa <ref target="https://mt.wikipedia.org/wiki/Moska">Moska</ref> u <ref target="https://mt.wikipedia.org/wiki/San_Pietruburgu">San Pietruburgu</ref></p>
<p>Mal-wasla tagħha fl-Italja, bdiet il-karriera tagħha fix-xena tal-ispettaklu meta ħadet sehem f'reklam televiżiv li kien jixxandar waqt <hi rend="italic"><ref target="https://mt.wikipedia.org/wiki/Paperissima">Paperissima</ref></hi>. Aktar tard, fl-2001, daħlet bħala żeffiena fil-programm <hi rend="italic">La sai l'ultima?</hi> u s-sena ta' wara kienet fost it-tfajliet hekk imsejħa "letterine" fil-kwiżż <hi rend="italic">Passaparola</hi> immexxi minn <ref target="https://mt.wikipedia.org/wiki/Gerry_Scotti">Gerry Scotti</ref>.</p>
<p>Fl-2003 ippreżentat ir-rokna <hi rend="italic">Spicy Tg</hi> fuq <ref target="https://mt.wikipedia.org/wiki/Antenna_3">Antenna 3</ref>. Fil-frattemp baqgħet tisfila bħala mudella, u fl-2004 kienet il-protagonista tal-kalendarju tar-rivista <hi rend="italic">Fox</hi>. Fl-2005 ħadet sehem f'<hi rend="italic">La Talpa</hi>, fejn ġiet eliminata fis-semifinali, ġimgħa biss 'il bogħod mill-aħħar serata.</p>
<p>Fis-sajf tal-2006 kienet protagonista tal-programm <hi rend="italic">On the Road</hi> f'<ref target="https://mt.wikipedia.org/wiki/Miami">Miami</ref> li xxandar fuq <ref target="https://mt.wikipedia.org/wiki/Italia_1">Italia 1</ref>. Is-sena ta' wara ppreżentat <hi rend="italic">Tuning and fanatics</hi>, trażmess fuq <ref target="https://mt.wikipedia.org/wiki/SKY">SKY</ref>.</p>
<p>Ġiet magħżula minn Fapim, azjenda li timmanifattura t-twieqi, biex tippoża għall-kalendarju 2008 fil-pożi erotiċi l-aktar popolari fl-istorja taċ-ċinema internazzjonali. Ħadmet ukoll ma' All Music fil-programm dwar il-moda <hi rend="italic">Modeland</hi>.</p>
<p>Wara l-parteċipazzjoni tagħha f'<hi rend="italic"><ref target="https://mt.wikipedia.org/wiki/La_Talpa">La Talpa</ref></hi>, reġgħet qabdet il-passjoni lejn il-pittura (meta kienet żgħira kienet attendiet xi skejjel tal-arti) u bdiet tesponi diversi kollezzjonijiet f'<ref target="https://mt.wikipedia.org/wiki/Milan">Milan</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Bħala attriċi rreċtat fil-film <hi rend="italic">Il viaggio</hi> (2005) u ħadet sehem f'żewġ episodji ta' <hi rend="italic">R.I.S. - Delitti imperfetti</hi>, minbarra li kienet parteċipi f'rwoli żgħar f'produzzjonijiet Taljani oħrajn. Fl-2008 ħadet sehem fil-film <hi rend="italic">A Light of Passion</hi>.</p>
<p>Wara l-esperjenza fit-televiżjoni, fl-2008 reġgħet lura għall-passjoni vera tagħha: il-pittura. L-ewwel wirjiet ikkonvinċewha sabiex tħalli definittivament id-dinja tal-ispettaklu u tiddedika ħinha għall-arti. Wara li studjajt ġewwa <ref target="https://mt.wikipedia.org/wiki/New_York">New York</ref>, għamlet diversi kollezzjonijiet li aktar tard ġew esposti f'diversi galleriji, avvenimenti, u wirjiet tal-arti. Fl-2010, għamel baqra kbira għall-"Cow Parade 2010", espożizzjoni tad-disinn internazzjonali. Ħadet sehem ukoll f'instalazzjoni artistika fit-Triennale di Milano u f'wirja fil-Mużew tal-Arti Kontemporanja f'<ref target="https://mt.wikipedia.org/wiki/Lucca">Lucca</ref>. Ftit xhur wara l-esebizzjoni tagħha fit-<ref target="https://mt.wikipedia.org/wiki/Teatro_alla_Scala">Teatro alla Scala</ref>, ġiet magħżula għall-konkors internazzjonali tal-pittura Gemlucart ta' Monako, fejn bdiet il-kollaborazzjoni tagħha mal-Opera Gallery.</p>
<p>F'Diċembru tal-2010, fil-libreriji tal-Feltrinelli ħareġ l-ewwel katalgu tagħha "Power pop", ippubblikat minn Skira. Fi Frar tal-2011, il-<ref target="https://mt.wikipedia.org/wiki/Provinċja_ta'_Milan">provinċja ta' Milan</ref> sostniet esebizzjoni ta' Ludmilla fil-Kamra tal-Kulturi tad-Dinja. F'Marzu tal-istess sena, gallerija tal-arti fi New York ippreżentat lil Ludmilla għall-festival "Eating Art" u l-opri tagħha ġew esposti għall-gallerija Crown Fine Art f'<ref target="https://mt.wikipedia.org/wiki/Soho">Soho</ref>.</p>
Televiżjoni
<list type="unordered"><item><hi rend="italic">La sai l'ultima?</hi> (2001)</item>
<item><hi rend="italic">Passaparola</hi> (2001–2002)</item>
<item><hi rend="italic">Spicy Tg</hi> (2003)</item>
<item><hi rend="italic">La talpa</hi> (2005)</item>
<item><hi rend="italic">On the Road</hi> (2006)</item>
<item><hi rend="italic">Tuning and Fanatics</hi> (2007)</item>
<item><hi rend="italic">Reality Game</hi> (2007)</item>
<item><hi rend="italic">Modeland</hi> (2008)</item></list>




Ħoloq esterni
<list type="unordered"><item><ref target="http://www.ludmillapopart.it/">Sit uffiċjali</ref></item>
<item><ref target="http://www.imdb.com/name/nm1994060/">Il-Paġna prinċipali</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item></list>
</text></body></html>