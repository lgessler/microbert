<html><body><text id="wikipedia_mt_wikipedia_org__27566.html" ns="0" revid="273173" sourceurl="https://mt.wikipedia.org/wiki/Severo_Ochoa" title="Severo Ochoa" type="wikipedia">Severo Ochoa
<p><hi rend="bold">Severo Ochoa de Albornoz</hi> ([seˈβeɾo oˈtʃoa ðe alβoɾˈnoθ]; twieled fl-24 ta' Settembru 1905 – miet fl-1 ta' Novembru 1993) kien fiżiku u bijokimiku <ref target="https://mt.wikipedia.org/wiki/Spanja">Spanjol</ref>, u rebbieħ konġunt fl-1959 tal-<ref target="https://mt.wikipedia.org/wiki/Premju_Nobel">Premju Nobel</ref> għall-Fiżjoloġija jew għall-<ref target="https://mt.wikipedia.org/wiki/Mediċina">Mediċina</ref> ma' <ref target="https://mt.wikipedia.org/wiki/Arthur_Kornberg">Arthur Kornberg</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Edukazzjoni u ħajja bikrija<p>
Ochoa twieled f'<ref target="https://mt.wikipedia.org/wiki/Luarca">Luarca</ref> (<ref target="https://mt.wikipedia.org/wiki/Asturias">Asturias</ref>), Spanja. Missieru kien l-<ref target="https://mt.wikipedia.org/wiki/Avukat">avukat</ref> u n-negozjant <ref target="https://mt.wikipedia.org/wiki/Severo_Manuel_Ochoa">Severo Manuel Ochoa</ref>, (li ssemma għalih), u ommu kienet <ref target="https://mt.wikipedia.org/wiki/Carmen_de_Albornoz">Carmen de Albornoz</ref>. Ochoa kien in-neputi ta' <ref target="https://mt.wikipedia.org/wiki/Álvaro_de_Albornoz">Álvaro de Albornoz</ref> (il-President tat-Tieni Repubblika Spanjola li ġie eżiljat, 1947-1951), u l-kuġin tal-<ref target="https://mt.wikipedia.org/wiki/Poeta">poeta</ref> u tal-kritiku <ref target="https://mt.wikipedia.org/wiki/Aurora_de_Albornoz">Aurora de Albornoz</ref>. Missieru miet meta Ochoa kellu seba' snin, u hu u ommu ttrasferew ruħhom f'<ref target="https://mt.wikipedia.org/wiki/Málaga">Málaga</ref>, fejn attenda l-iskola primarja sal-iskola postsekondarja. L-interess tiegħu fil-<ref target="https://mt.wikipedia.org/wiki/Bijoloġija">bijoloġija</ref> ġiet stimolata mill-pubblikazzjonijiet tan-newrologu Spanjol u rebbieħ tal-Premju Nobel <ref target="https://mt.wikipedia.org/wiki/Santiago_Ramón_y_Cajal">Santiago Ramón y Cajal</ref>. Fl-1923, huwa mar fl-Iskola Medika tal-Università ta' <ref target="https://mt.wikipedia.org/wiki/Madrid">Madrid</ref>, fejn ittama li jaħdem ma' Cajal, iżda Cajal irtira. Huwa studja mal-patri <ref target="https://mt.wikipedia.org/wiki/Pedro_Arrupe">Pedro Arrupe</ref>, u <ref target="https://mt.wikipedia.org/wiki/Juan_Negrín">Juan Negrín</ref> kien l-<ref target="https://mt.wikipedia.org/wiki/Għalliem">għalliem</ref> tiegħu:<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p><p>Negrin fetaħli beraħ l-orizzonti affaxxinanti tal-immaġinazzjoni tiegħi, mhux biss permezz tal-lekċers tiegħu u t-tagħlim tiegħu fil-laboratorju, iżda anke permezz tal-pariri, tal-inkoraġġiment u tal-istimolu tiegħu biex naqra monografi u kotba akkademiċi <ref target="https://mt.wikipedia.org/wiki/Xjenza">xjentifiċi</ref> b'lingwi oħra mhux bl-<ref target="https://mt.wikipedia.org/wiki/Lingwa_Spanjola">Ispanjol</ref> biss.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p><p>Negrín ħeġġeġ lil Ochoa u lil student ieħor, <ref target="https://mt.wikipedia.org/wiki/José_Valdecasas">José Valdecasas</ref>, biex jiżolaw il-kreatinina mill-urina. Iż-żewġ studenti rnexxielhom u żviluppaw ukoll metodu biex ikejlu livelli żgħar ta' kreatinina tal-muskoli. Ochoa qatta' s-sajf tal-1927 fl-Università ta' <ref target="https://mt.wikipedia.org/wiki/Glasgow">Glasgow</ref> jaħdem ma' <ref target="https://mt.wikipedia.org/wiki/D._Noel_Paton">D. Noel Paton</ref> fuq il-metaboliżmu tal-kreatinina u jtejjeb il-ħiliet lingwisitiċi tiegħu fl-<ref target="https://mt.wikipedia.org/wiki/Lingwa_Ingliża">Ingliż</ref>. Huwa kompla jtejjeb ukoll il-proċedura tal-assaġġ u kif reġa' lura Spanja hu u Valdecasas ippreżentaw dokument li jiddeskrivi x-xogħol tagħhom fil-<hi rend="italic">Ġurnal tal-<ref target="https://mt.wikipedia.org/wiki/Kimika">Kimika</ref> Bijoloġika</hi>, fejn malajr ġie aċċettat<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, u dan immarka l-bidu tal-karriera ta' Ochoa fil-bijokimika.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Severo Ochoa ma' martu fl-1959</caption></figure>
<p>Ochoa kiseb l-ewwel lawrja medika tiegħu fis-sajf tal-1929 u ddeċieda li jerġa' jsiefer biex ikompli jikseb iktar esperjenza fir-riċerka. Ix-xogħol tiegħu rigward il-kreatina u l-kreatinina wasslu għal stedina biex jissieħeb mal-laboratorju ta' <ref target="https://mt.wikipedia.org/wiki/Otto_Meyerhof">Otto Meyerhof</ref> fl-Istitut Kaiser Wilhelm għall-Bijoloġija f'Berlin-Dahlem fl-1929. Dak iż-żmien l-istitut kien "art għammiela" tad-dixxiplina tal-bijokimika li kienet qed tevolvi malajr ħafna, u b'hekk Ochoa kellu l-esperjenza li jiltaqa' u jinteraġixxi ma' xjenzati oħra bħal <ref target="https://mt.wikipedia.org/wiki/Otto_Heinrich_Warburg">Otto Heinrich Warburg</ref>, <ref target="https://mt.wikipedia.org/wiki/Carl_Neuberg">Carl Neuberg</ref>, <ref target="https://mt.wikipedia.org/wiki/Einar_Lundsgaard">Einar Lundsgaard</ref>, u <ref target="https://mt.wikipedia.org/wiki/Fritz_Lipmann">Fritz Lipmann</ref> apparti Meyerhof stess li kien irċieva l-Premju Nobel għall-Fiżjoloġija u l-Mediċina inqas minn deċennju qabel.
Fl-1930 Ochoa rritorna f'Madrid biex ilesti r-riċerka għat-teżi tiegħu li ppreżenta dik is-sena. Fl-1931 iżżewweġ lil <ref target="https://mt.wikipedia.org/wiki/Carmen_García_Cobián">Carmen García Cobián</ref>. Huma ma kellhomx tfal flimkien. Imbagħad beda l-istudji ta' wara d-dottorat tiegħu fl-Istitut Nazzjonali għar-Riċerka Medika f'<ref target="https://mt.wikipedia.org/wiki/Londra">Londra</ref>, fejn ħadem ma' <ref target="https://mt.wikipedia.org/wiki/Henry_Hallett_Dale">Henry Hallett Dale</ref>. Ir-riċerka tiegħu f'Londra kienet fuq l-enżima gliossalasju u kienet punt ta' tluq importanti fil-karriera ta' Ochoa għal żewġ raġunijiet. L-ewwel nett, ix-xogħol tiegħu mmarka l-bidu tal-interess dejjiemi ta' Ochoa fl-enżimi. It-tieni, il-proġett witta t-triq għall-istudju tal-metaboliżmu intermedjarju li kien qed jevolvi malajr ħafna.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Karriera u riċerka
<p>Fl-1933 Ochoa rritorna f'Madrid flimkien ma' martu u beda jistudja l-glikoliżi fil-muskoli tal-<ref target="https://mt.wikipedia.org/wiki/Qalb">qalb</ref>. Fi żmien sentejn, huwa ngħata t-tmexxija tas-Sezzjoni tal-Fiżjoloġija fl-Istitut ġdid għar-Riċerka Medika fl-Iskola Medika tal-Università ta' Madrid. B'xorti ħażina l-ħatra waslet fl-istess żmien li faqqgħet il-Gwerra Ċivili Spanjola. Ochoa ddeċieda li jipprova jwettaq ir-riċerka f'ambjent li qered għal dejjem "l-opportunitajiet tiegħu li qatt isir xjenzat". B'hekk, "wara ħafna ħsieb, flimkien ma' martu ddeċieda li jitlaq minn Spanja". F'Settembru 1936 bdew dak li iktar 'il quddiem huwa sejjaħ is-"snin tal-ivvjaġġar" fejn ivvjaġġa minn Spanja sal-<ref target="https://mt.wikipedia.org/wiki/Ġermanja">Ġermanja</ref>, sal-<ref target="https://mt.wikipedia.org/wiki/Renju_Unit">Ingilterra</ref>, u fl-aħħar fl-<ref target="https://mt.wikipedia.org/wiki/Stati_Uniti">Istati Uniti</ref> fi żmien ta' erba' snin.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Ochoa telaq minn Spanja u rritorna fl-Istitut Kaiser Wilhelm għall-Bijoloġija ta' Meyerhof li issa ġie rrilokat f'<ref target="https://mt.wikipedia.org/wiki/Heidelberg">Heidelberg</ref>, fejn Ochoa beda jiffoka fuq riċerka kompletament differenti. Matul iż-żjara tiegħu tal-1930, ix-xogħol tal-laboratorju kien tal-"fiżjoloġija klassika", li Ochoa ddeskriva bħala "żmien fejn wieħed kien jara l-muskoli kullimkien". Sal-1936 il-laboratorju ta' Meyerhof kien sar wieħed mill-faċilitajiet bijokimiċi ta' quddiem nett fid-<ref target="https://mt.wikipedia.org/wiki/Id-Dinja">dinja</ref> ffukati fuq proċessi bħall-glikoliżi u l-fermentazzjoni. Minflok l-istudju tal-muskoli, il-laboratorju beda jippurifika u jikkaratterizza l-enżimi involuti fl-azzjoni tal-muskoli u dawk involuti fil-fermentazzjoni tal-ħmira. </p>
<p>Minn dak iż-żmien sal-1938, kellu bosta karigi u ħadem ma' ħafna nies f'diversi postijiet. Pereżempju, Otto Meyerhof ħatru Assistent tar-Riċerka Temporanju fl-Istitut Kaiser Wilhelm għar-Riċerka Medika f'Heidelberg għal sena. Mill-1938 sal-1941 huwa kien Dimostratur u Assistent tar-Riċerka ta' Nuffield fl-Università ta' <ref target="https://mt.wikipedia.org/wiki/Oxford">Oxford</ref>.</p>
Stati Uniti
<p>Ochoa mbagħad mar l-Istati Uniti, fejn mill-ġdid kellu bosta karigi f'diversi universitajiet. Bejn l-1940 u l-1942, Ochoa ħadem għall-Fakultà tal-Mediċina tal-Università ta' Washington f'St. Louis. Fl-1942 inħatar Riċerkatur tal-Mediċina fl-Iskola tal-Mediċina tal-Università ta' New York u sussegwentement sar ukoll Assistent Professur tal-Bijokimika (1945), Professur tal-Farmakoloġija (1946), Professur tal-Bijokimika (1954), u President tad-Dipartiment tal-Bijokimika.</p>
<p>Fl-1956 sar ċittadin Amerikan. Fl-1959, Ochoa u Arthur Kornberg ingħataw il-Premju Nobel għall-Fiżjoloġija jew għall-Mediċina "għall-iskoperta tagħhom tal-mekkaniżmi fis-sinteżi bijoloġika tal-aċidu ribonuklejku u tal-aċidu deossiribonuklejku".</p>
<p>Ochoa kompla r-riċerka dwar is-sinteżi tal-proteini u r-replikazzjoni tal-viruses tal-RNA sal-1985, meta rritorna fi Spanja li kienet saret demokratika u ta konsulenzi lill-awtoritajiet Spanjoli tal-politika tax-xjenza. Ochoa rċieva wkoll il-Medalja Nazzjonali għax-Xjenza tal-Istati Uniti fl-1978.</p>
<p>Severo Ochoa miet f'Madrid, Spanja fl-1 ta' Novembru 1993. Carmen García Cobián Ochoa kienet mietet fl-1986.</p>
<figure><caption>Monument lil Severo Ochoa fl-Università ta' Madrid</caption></figure>
<p>Ferm wara mewtu, l-attriċi Spanjola <ref target="https://mt.wikipedia.org/wiki/Sara_Montiel">Sara Montiel</ref> iddikjarat li hi u Severo Ochoa kellhom relazzjoni romantika (mhux ikkonfermata) fis-snin 50 tas-seklu 20, f'intervista fil-gazzetta Spanjola <hi rend="italic">El País</hi>: "El gran amor de mi vida ha sido Severo Ochoa. Pero fue un amor imposible. Clandestino. Estaba casado y, además, no pegaba que él estuviera investigando y yo haciendo películas" ("L-imħabba kbira ta' ħajti kien Severo Ochoa. Iżda kienet imħabba impossibbli. Klandestina. Kien miżżewweġ, u barra minn hekk, il-fatt li hu kien jagħmel ir-riċerka u jien naħdem il-films ma kinux imorru tajjeb ħafna flimkien").<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Legat
<p>Ċentru ġdid tar-riċerka barra Madrid li kien ippjanat fis-snin 70 tas-seklu 20, inbena u ssemma għalih, iċ-Centro de Biología Molecular Severo Ochoa. Fin-Nofsinhar ta' Madrid, hemm sptar li ssemma għalih, kif ukoll l-istazzjon tal-metro ta' Madrid li jaqdi l-Hospital Severo Ochoa.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>L-<ref target="https://mt.wikipedia.org/wiki/Asterojde">asterojde</ref> 117435 Severochoa ssemmiet għalih ukoll.</p>
<p>F'Ġunju 2011, is-Servizz Postali tal-Istati Uniti ħareġ bolla ddedikata lilu, bħala parti mill-kollezzjoni tax-Xjenzati Amerikani, flimkien ma' <ref target="https://mt.wikipedia.org/wiki/Melvin_Calvin">Melvin Calvin</ref>, <ref target="https://mt.wikipedia.org/wiki/Asa_Gray">Asa Gray</ref>, u <ref target="https://mt.wikipedia.org/wiki/Maria_Goeppert-Mayer">Maria Goeppert-Mayer</ref>, fit-tielet volum tas-serje.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
</text></body></html>