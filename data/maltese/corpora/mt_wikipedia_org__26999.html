<html><body><text id="wikipedia_mt_wikipedia_org__26999.html" ns="0" revid="269150" sourceurl="https://mt.wikipedia.org/wiki/Te%C5%BCawru" title="Teżawru" type="wikipedia">Teżawru<figure><caption>Teżawru</caption></figure>
<p><hi rend="bold">Teżawru</hi> jew <hi rend="bold"><ref target="https://mt.wikipedia.org/wiki/Dizzjunarju">dizzjunarju</ref> tas-sinonimi</hi> huwa xogħol ta' referenza għas-sejbien ta' sinonimi u xi kultant antonimi tal-kliem. Spiss teżawru jintuża mill-<ref target="https://mt.wikipedia.org/wiki/Kittieb">kittieba</ref> sabiex jgħinhom isibu l-aqwa kelma biex jesprimu idea.</p>
<p>Id-dizzjunarji tas-sinonimi għandhom <ref target="https://mt.wikipedia.org/wiki/Storja">storja</ref> twila. Il-kelma "teżawru" ntużat għall-ewwel darba fl-1852 minn <ref target="https://mt.wikipedia.org/wiki/Peter_Mark_Roget">Peter Mark Roget</ref> għat-teżawru tiegħu <hi rend="italic">Roget's Thesaurus</hi>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Filwaqt li xi teżawri, bħal dak ta' Roget, jiġbru flimkien il-kliem f'<ref target="https://mt.wikipedia.org/wiki/Tassonomija">tassonomija</ref> ipernimika ġerarka ta' kunċetti, oħrajn jorganizzawhom alfabetikament jew b'modi oħra.</p>
<p>Il-biċċa l-kbira tat-teżawri ma jinkludux definizzjonijiet, iżda ħafna dizzjunarji jinkludu listi ta' sinonimi.</p>
<p>Xi teżawri u noti dwar is-sinonimi fid-dizzjunarji jikkaratterizzaw id-distinzjonijiet bejn kliem simili, b'noti dwar "il-konnotazzjonijiet u sfumaturi varji tat-tifsira"<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> tagħhom. Xi dizzjunarji tas-sinonimi primarjament jiddifferenzjaw is-sinonimi skont it-tifsira u l-użu. Il-manwali tal-użu bħal <hi rend="italic">A Dictionary of Modern English Usage</hi> ta' Fowler spiss jagħtu gwida dwar l-użu xieraq tas-sinonimi.</p>
<p>Xi kultant it-teżawri jintużaw biex tiġi evitata r-ripetizzjoni tal-kliem, u minflok ikun hemm varjazzjoni eleganti, li ħafna drabi tiġi kkritikata mill-manwali tal-użu: "il-kittieba xi kultant jużawhom mhux biss sabiex ivarjaw il-vokabularji tagħhom iżda biex ilibbsuhom wisq".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Etimoloġija
<p>Il-kelma "teżawru" ġejja mil-<ref target="https://mt.wikipedia.org/wiki/Lingwa_Latina">Latin</ref> <hi rend="italic">thēsaurus</hi>, li min-naħa l-oħra ġejja mill-Grieg θησαυρός (<hi rend="italic">thēsauros</hi>) li tfisser "teżor, maħżen". L-<ref target="https://mt.wikipedia.org/wiki/Etimoloġija">etimoloġija</ref> tal-kelma <hi rend="italic">thēsauros</hi> mhix ċerta.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Sas-seklu 19, teżawru kien kwalunkwe dizzjunarju jew <ref target="https://mt.wikipedia.org/wiki/Enċiklopedija">enċiklopedija</ref>, bħat-<hi rend="italic">Thesaurus Linguae Latinae</hi> (Dizzjunarju tal-Lingwa Latina, 1532), u t-<hi rend="italic">Thesaurus Linguae Graecae</hi> (Dizzjunarju tal-Lingwa Griega, 1572). Kien Roget li introduċa t-tifsira ta' "ġabra ta' kliem irranġati skont it-tifsira", fl-1852.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Storja
<p>Fi żmien il-qedem, <ref target="https://mt.wikipedia.org/wiki/Filone_ta'_Byblos">Filone ta' Byblos</ref> kien l-awtur tal-ewwel test li issa kieku jista' jissejjaħ teżawru. Bis-<ref target="https://mt.wikipedia.org/wiki/Sanskritu">Sanskritu</ref>, l-Amarakosha huwa teżawru f'forma ta' versi, li ġie miktub fis-seklu 4.</p>
<p>L-istudju tas-sinonimi sar tema importanti fil-<ref target="https://mt.wikipedia.org/wiki/Filosofija">filosofija</ref> tas-seklu 18, u Condillac kiteb, iżda qatt ma ppubblika, dizzjunarju tas-sinonimi.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Xi dizzjunarji bikrin tas-sinonimi jinkludu:</p>
<list type="unordered"><item>John Wilkins, <hi rend="italic">An Essay Towards a Real Character, and a Philosophical Language</hi> u <hi rend="italic">Alphabetical Dictionary</hi> (1668) huma "elenkar u deskrizzjoni regolari tal-affarijiet u tan-nozzjonijiet kollha li għandhom isem". Mhumiex espliċitament dizzjunarji tas-sinonimi — fil-fatt, lanqas biss jużaw il-kelma "sinonimu" — iżda jiġbru flimkien is-sinonimi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></item>
<item>Gabriel Girard, <hi rend="italic">La Justesse de la langue françoise, ou les différentes significations des mots qui passent pour synonymes</hi> (1718).<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></item>
<item>John Trusler, <hi rend="italic">The Difference between Words esteemed Synonyms, in the English Language; and the proper choice of them determined</hi> (1766).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></item>
<item>Hester Lynch Piozzi, <hi rend="italic">British Synonymy</hi> (1794).<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item>
<item>James Leslie, <hi rend="italic">Dictionary of the Synonymous Words and Technical Terms in the English Language</hi> (1806).<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item>George Crabb, <hi rend="italic">English Synonyms Explained</hi> (1818).<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item></list>
<p><hi rend="italic">Roget's Thesaurus</hi>, li ġie kkompilat għall-ewwel darba fl-1805 minn Peter Mark Roget, u li ġie ppubblikat fl-1852, isegwi l-arranġament semantiku ta' <ref target="https://mt.wikipedia.org/wiki/John_Wilkins">John Wilkins</ref> tal-1668. Għad-differenza ta' dizzjunarji iktar bikrin tas-sinonimi, ma fihx definizzjonijiet jew jimmira li jgħin lill-utent jagħżel fost is-sinonomi. Ilu jiġi stampat kontinwament mill-1852, u għadu jintuża b'mod wiesa' fost il-kelliema tal-<ref target="https://mt.wikipedia.org/wiki/Lingwa_Ingliża">Ingliż</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Wieħed mill-iktar teżawri li għadu jintuża għall-<ref target="https://mt.wikipedia.org/wiki/Lingwa_Maltija">Malti</ref> huwa <hi rend="italic">Id-Dizzjunarju Malti u Teżawru tal-Malti Mħaddem</hi> ta' <ref target="https://mt.wikipedia.org/wiki/Erin_Serracino_Inglott">Erin Serracino Inglott</ref>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Bilingwi
<p>Id-dizzjunarji tas-sinonimi bilingwi huma maħsuba għal dawk li jkunu qed jitgħallmu l-lingwi. Ġeneralment dawn ikunu organizzati b'mod alfabetiku minn lingwa għall-oħra u bil-kontra, bit-traduzzjoni u ġieli xi eżempju kif jintuża l-kliem. Inkella jkunu organizzati b'mod tassonomiku, bl-eżempji, it-traduzzjoni u xi noti dwar l-użu.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Xjenza informatika u pproċessar tal-lingwa naturali
<p>Fix-<ref target="https://mt.wikipedia.org/wiki/Xjenza">xjenza</ref> tal-informatika u tal-libreriji, teżawru huwa tip ta' vokabularju kkontrollat.</p>
<p>Teżawru jista' jifforma parti minn ontoloġija u jiġi rrappreżentat f'Sistema Sempliċi ta' Organizzazzjoni tal-Għarfien (SKOS).<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>It-teżawri jintużaw fl-ipproċessar tal-lingwa naturali għad-diżambigwità tat-tifsiriet tal-kliem u għas-simplifikazzjoni tat-test għas-sistemi tat-traduzzjoni awtomatizzata.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Ara wkoll
<list type="unordered"><item><ref target="https://mt.wikipedia.org/wiki/Dizzjunarju">Dizzjunarju</ref></item>
<item><ref target="https://mt.wikipedia.org/wiki/Lessiku">Lessiku</ref></item>
<item><ref target="https://mt.wikipedia.org/wiki/Lessikoloġija">Lessikoloġija</ref></item>
<item><ref target="https://mt.wikipedia.org/wiki/Enċiklopedija">Enċiklopedija</ref></item></list>
Biblijografija
<list type="unordered"><item>W.E. Collinson, "Comparative Synonymics: Some Principles and Illustrations", <hi rend="italic">Transactions of the Philological Society</hi> <hi rend="bold">38</hi>:1:54-77, Novembru 1939.</item>
<item>Gerda Hassler, "Lafaye's <hi rend="italic">Dictionnaire des synonymes</hi> in the History of Semantics" f'Sheli Embleton, John E. Joseph, Hans-Josef Hiederehe, <hi rend="italic">The Emergence of the Modern Language Sciences</hi>, John Benjamins 1999, ISBN 1556197594, p. <hi rend="bold">1</hi>:27-40.</item>
<item>Werner Hüllen, "Roget's Thesaurus, deconstructed" f'<hi rend="italic">Historical Dictionaries and Historical Dictionary Research</hi>, saġġi mill-<hi rend="italic">International Conference on Historical Lexicography and Lexicology</hi>, l-Università ta' Leicester, 2002, Max Niemeyer Verlag 2004, ISBN 3484391235, p. 83-94.</item>
<item>Werner Hüllen, <hi rend="italic">A history of Roget's thesaurus: origins, development, and design</hi>, Oxford University Press 2004, ISBN 0199254729.</item>
<item>Werner Hüllen, <hi rend="italic">Networks and Knowledge in Roget's Thesaurus</hi>, Oxford, Jannar 2009, ISBN 0199553238.</item>
<item>Gertrude E. Noyes, "The Beginnings of the Study of Synonyms in England", <hi rend="italic">Publications of the Modern Language Association of America (PMLA)</hi> <hi rend="bold">66</hi>:6:951-970 (Diċembru 1951), JSTOR 460151.</item>
<item>Eric Stanley, "Polysemy and Synonymy and how these Concepts were Understood from the Eighteenth Century onwards in Treatises, and Applied in Dictionaries of English" f'<hi rend="italic">Historical Dictionaries and Historical Dictionary Research</hi>, papers from the <hi rend="italic">International Conference on Historical Lexicography and Lexicology</hi>, l-Università ta' Leicester, 2002, Max Niemeyer Verlag 2004, ISBN 3484391235, p. 157-184.</item></list>
</text></body></html>