<html><body><text id="wikipedia_mt_wikipedia_org__25885.html" ns="0" revid="262342" sourceurl="https://mt.wikipedia.org/wiki/Opri_Venezjani_tad-Difi%C5%BCa_bejn_is-sekli_15_u_17:_Stato_da_Terra_%E2%80%93_Stato_da_Mar_tal-Punent" title="Opri Venezjani tad-Difiża bejn is-sekli 15 u 17: Stato da Terra – Stato da Mar tal-Punent" type="wikipedia">Opri Venezjani tad-Difiża bejn is-sekli 15 u 17: Stato da Terra – Stato da Mar tal-Punent<figure><caption>Veduta tal-Belt Fortizza ta’ Palmanova, l-Italja</caption></figure>
<p>L-<hi rend="bold">Opri Venezjani tad-Difiża bejn is-sekli 15 u 17: Stato da Terra – Stato da Mar tal-Punent</hi> huwa d-deżinjazzjoni uffiċjali tas-<ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> transnazzjonali tal-<ref target="https://mt.wikipedia.org/wiki/UNESCO">UNESCO</ref>. Din id-deżinjazzjoni tirreferi għal sitt opri tad-difiża li nbnew mir-Repubblika ta’ <ref target="https://mt.wikipedia.org/wiki/Venezja">Venezja</ref> fid-dominji tagħha fuq l-art (<hi rend="italic">Stato da Terra</hi>) u fid-dominji tagħha fuq il-baħar (<hi rend="italic">Stato da Mar</hi>).<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Sit ta’ Wirt Dinji
<p>L-Opri Venezjani tad-Difiża bejn is-sekli 15 u 17: Stato da Terra – Stato da Mar tal-Punent ġew iddiżinjati bħala Sit ta’ Wirt Dinji transnazzjonali fl-2017.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tagħhom ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-opri Venezjani tad-Difiża jipprovdu xhieda eċċezzjonali tal-kultura militari <hi rend="italic">alla moderna</hi>, li evolviet fi ħdan ir-Repubblika ta’ Venezja fis-sekli 15 sa 17; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-Opri Venezjani tad-difiża huma eżempju straordinarju ta’ arkitettura militari li kienet essenzjali għall-espansjoni u għall-awtorità tas-<hi rend="italic">Serenissima</hi>, u li kellha influwenza fuq l-arkitettura militari madwar l-<ref target="https://mt.wikipedia.org/wiki/Ewropa">Ewropa</ref> kollha.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>