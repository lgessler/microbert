<html><body><text id="wikipedia_mt_wikipedia_org__16385.html" ns="0" revid="252100" sourceurl="https://mt.wikipedia.org/wiki/William_Shakespeare" title="William Shakespeare" type="wikipedia">William Shakespeare<figure><caption>William Shakespeare fir-ritratt ta' Chandos, il-pittur u l-awtentiċità mhux konfermati. <ref target="https://mt.wikipedia.org/wiki/National_Portrait_Gallery,_Londra">National Portrait Gallery, Londra</ref></caption></figure>
<p><hi rend="bold">William Shakespeare</hi> (<ref target="https://mt.wikipedia.org/wiki/Stratford-upon-Avon">Stratford-upon-Avon</ref>, 26 ta' April 1564 - Stratford-upon-Avon, 23 ta' April 1616) kien poeta u drammaturgu Ingliż, meqjus bħala l-aqwa kittieb fl-ilsien Ingliż u l-aqwa drammaturgu tad-dinja. Ħafna jsejħulu wkoll il-poeta nazzjonali tal-<ref target="https://mt.wikipedia.org/wiki/Ingilterra">Ingilterra</ref> u l-"Bard of Avon". Ix-xogħlijiet li wasslulna tiegħu jinkludu 38 dramm, 154 sunett, żewġ poeżiji narrattivi twal, u ħafna poeżiji. Id-drammi tiegħu nqalbu fl-ilsna ewlenin kollha tad-dinja u jsiru rappreżentazzjonijiet tagħhom iktar minn ta' kull drammaturgu ieħor fid-dinja.</p>
<p>Ta' 18-il sena, iżżewweġ lil Anne Hathaway, li minnha kellu tliet ulied: Susanna, u t-tewmin Hamnet u Judith. Bejn l-1585 u l-1592, beda karriera mimlija suċċessi f'Londra bħala attur, kittieb u propjetarju bi sħab ta' kumpanija drammatika bl-isem <hi rend="italic">The Lord Chamberlain's Men</hi>, iktar tard imsejħa <hi rend="italic">the King's Men</hi>. Irtira fi Stratford xi tliet snin qabel ma miet. Billi ftit li xejn jeżisti tagħrif storiku fuq il-ħajja privata tiegħu, tul iż-żmien ħafna spekulaw fuq id-dehra fiżika tiegħu, is-sesswalità tiegħu, it-twemmin reliġjuż tiegħu, u jekk hux tassew il-kitbiet tiegħu kitibhomx hu jew oħrajn.</p>
<p>Shakespeare kiteb ħafna mix-xogħlijiet tiegħu bejn l-1589 u l-1613. Id-drammi tiegħu tal-bidu kienu kummiedji u drammi storiċi, ġeneri li hu għolla għal livell artistiku għoli lejn l-aħħar tas-seklu sittax. Imbagħad sal-1608 kiteb l-aktar traġedji, fosthom <hi rend="italic">Hamlet</hi>, <hi rend="italic">King Lear</hi>, <hi rend="italic">Othello</hi>, u <hi rend="italic">Macbeth</hi>, meqjusin fost l-aqwa xogħlijiet fil-letteratura Ingliża. Fl-aħħar fażi tiegħu, kiteb l-aktar traġikummiedji, magħrufin l-aktar bħala <hi rend="italic">romanzi</hi>, u ħadem ma' drammaturgi oħra.</p>
<p>Ħafna mid-drammi tiegħu ġew ippubblikati f'ħajtu. Fl-1623, tnejn milli kienu jaħdmu miegħu ippubblikaw il-<hi rend="italic"><ref target="https://mt.wikipedia.org/wiki/First_Folio">First Folio</ref></hi>, antoloġija tad-drammi kollha tiegħu ħlief tnejn.</p>
<p>Shakespeare kien poeta u drammaturgu stmat f'ħajtu, imma l-fama kbira li għandu llum ma bediex igawdiha qabel is-seklu 19. Ir-<ref target="https://mt.wikipedia.org/wiki/Romantiċi">Romantiċi</ref> faħħru l-ġenjalità tiegħu u l-<ref target="https://mt.wikipedia.org/wiki/Vittorjani">Vittorjani</ref> tant kienu jadurawh li <ref target="https://mt.wikipedia.org/wiki/George_Bernard_Shaw">George Bernard Shaw</ref> sejħilha <hi rend="italic">bardolatry</hi>. Fis-seklu 20, xogħlijiet ġew riskoperti minn movimenti ġodda. Id-drammi tiegħu għadhom popolari ħafna fi żmienna u kontinwament jiġu studjati, esegwiti, u ri-interpretati f'kuntesti kulturali u politiċi diversi madwar id-dinja.</p>
Drammi ta' Shakespeare
Kummiedji
<list type="unordered"><item>Kollox tajjeb li jispiċċa tajjeb (All's Well That Ends Well)</item>
<item>Hekk Kif Jogħġbok (As You Like It)</item>
<item>Il-Kummiedja tal-Iżbalji (The Comedy of Errors)</item>
<item>Mitlufa l-Piena tal-Imħabba (Love's Labour's Lost)</item>
<item>Qies għal Qies (Measure for Measure)</item>
<item><ref target="https://mt.wikipedia.org/wiki/Il-Merkant_ta’_Venezja">Il-Merkant ta’ Venezja</ref> (The Merchant of Venice)</item>
<item>In-Nisa Ferħanin ta' Windsor (The Merry Wives of Windsor)</item>
<item><ref target="https://mt.wikipedia.org/wiki/Ħolma_ta’_Lejla_Sajfija">Ħolma ta’ Lejla Sajfija</ref> (A Midsummer Night's Dream)</item>
<item>Ħafna Storbju fuq Xejn (Much Ado About Nothing)</item>
<item>Perikle, Prinċep ta' Tiru</item>
<item>L-Imqarba Immansata (The Taming of the Shrew)</item>
<item><ref target="https://mt.wikipedia.org/wiki/It-Tempesta_(Shakespeare)">It-Tempesta</ref> (The Tempest)</item>
<item>It-Tnax-il Lejl (Twelfth Night)</item>
<item>Iż-Żewġ Ġentilwomi ta' Verona (The Two Gentlemen of Verona)</item>
<item>Iż-Żewġ Qraba Nobbli (The Two Noble Kinsmen)</item>
<item>Ħrafa tax-Xitwa (The Winter's Tale)</item></list>
<hi rend="italic">Drammi Storiċi</hi>
<list type="unordered"><item>Ir-Re Ġwanni</item>
<item>Rikardu II</item>
<item>Enriku IV, Parti 1</item>
<item>Enriku IV, Parti 2</item>
<item>Enriku V</item>
<item>Enriku VI, Parti 1</item>
<item>Enriku VI, Parti 2</item>
<item>Enriku VI, Parti 3</item>
<item>Rikardu III</item>
<item>Enriku VIII</item></list>
Traġedji
<list type="unordered"><item><ref target="https://mt.wikipedia.org/wiki/Romeo_u_Ġuljetta">Romeo u Ġuljetta</ref> (Romeo and Juliet)</item>
<item>Korjolanu (Coriolanus)</item>
<item>Titu Androniku (Titus Andronicus)</item>
<item>Timon ta' Ateni (Timon of Athens)</item>
<item>Ġulju Ċesri (Julius Caesar)</item>
<item><ref target="https://mt.wikipedia.org/wiki/Macbeth">Macbeth</ref></item>
<item>Hamlet</item>
<item>Trojlu u Kressida (Troilus and Cressida)</item>
<item>Ir-Re Lear (King Lear)</item>
<item>Otello (Othello)</item>
<item>Antonju u Kleopatra (Antony and Cleopatra)</item>
<item>Ċimbelinu (Cymbeline)</item></list>
Traduzzjonijiet għall-Malti
<p>Alfred Palma qaleb għall-Malti ħafna drammi ta' Shakespeare: 1994: Romeo u Ġuljetta; 1995: Il-Merkant ta’ Venezja; 1996: L-Imqarba Immansata; 1996: Ħolma ta’ Lejla Sajfija; 1996: It-Tempesta; 1996: Il-Kummiedja ta’ l-Iżbalji; 1996: It-Tnax-il Lejl; 1996: Macbeth; 1997: Hekk Kif Jogħġbok; 1997: Hamlet; 1997: Ġulju Ċesri.</p>
</text></body></html>