<html><body><text id="wikipedia_mt_wikipedia_org__27253.html" ns="0" revid="270848" sourceurl="https://mt.wikipedia.org/wiki/Castel_del_Monte,_Puglia" title="Castel del Monte, Puglia" type="wikipedia">Castel del Monte, Puglia<figure><caption>Castel del Monte</caption></figure>
<p><hi rend="bold">Castel del Monte</hi> (bit-<ref target="https://mt.wikipedia.org/wiki/Lingwa_Taljana">Taljan</ref> litteralment tfisser "Kastell tal-Għolja"; bid-djalett ta' <ref target="https://mt.wikipedia.org/wiki/Bari">Bari</ref>: <hi rend="italic">Castìdde du Monte</hi>) huwa ċittadella u kastell tas-seklu 13 li jinsab fuq għolja f'<ref target="https://mt.wikipedia.org/wiki/Andria">Andria</ref> fir-reġjun ta' Puglia fix-Xlokk tal-<ref target="https://mt.wikipedia.org/wiki/Italja">Italja</ref>. Inbena fis-snin 40 tas-seklu 13 mir-re <ref target="https://mt.wikipedia.org/wiki/Federiku_II">Federiku II</ref>, li kien wiret l-artijiet fejn jinsab mingħand ommu Costanza ta' <ref target="https://mt.wikipedia.org/wiki/Sqallija">Sqallija</ref>. Fis-seklu 18, l-irħam ta' ġewwa l-kastell u l-bqija tal-għamara tneħħew. Ma għandux ħandaq jew pont sad-daħla tiegħu li jogħla u jinżel; fil-fatt uħud isostnu li qatt ma kien maħsub bħala fortizza tad-difiża.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Madankollu, minn xogħol arkeoloġiku li sar ġie suġġerit li oriġinarjament kellu ħajt diviżorju madwaru.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Is-sit ġie deskritt mill-<hi rend="italic">Enciclopedia Italiana</hi> bħala "l-iktar kastell tal-għaġeb li nbena minn Federiku II".<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Castel del Monte huwa <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref> Il-<ref target="https://mt.wikipedia.org/wiki/Monument">monument</ref> jidher ukoll fuq in-naħa ta' wara tal-verżjoni Taljana taċ-ċenteżmu tal-<ref target="https://mt.wikipedia.org/wiki/Ewro">ewro</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Pożizzjoni
<figure><caption>Il-pjanta ta' Castel del Monte</caption></figure>
<p>Castel del Monte jinsab fuq għolja żgħira qrib il-monasteru ta' <ref target="https://mt.wikipedia.org/wiki/Santa_Marija">Santa Marija</ref> tal-Għolja, f'altitudni ta' 540 metru.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Meta l-kastell inbena, ir-reġjun kien magħruf għax kien għammiel, bi provvista kbira tal-ilma u tkattir tal-veġetazzjoni.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Jinsab fil-komun ta' Andria fil-provinċja ta' Barletta-Andria-Trani, fis-sit ta' fortizza preċedenti li ma baqa' l-ebda fdal strutturali tiegħu.</p>
<p>Il-kostruzzjoni tal-kastell tissemma f'sors kontemporanju wieħed, dokument li jmur lura għall-1240, fejn jingħad li Federiku II ordna lill-gvernatur ta' Capitanata jlesti xi xogħlijiet fih.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Il-kastell qatt ma tlesta u ma hemm l-ebda evidenza li użah bħala loġġa tal-kaċċa kif spiss jingħad.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Iktar 'il quddiem ġie kkonvertit f'ħabs, intuża bħala rifuġju matul il-<ref target="https://mt.wikipedia.org/wiki/Pesta_s-sewda">pesta</ref>, u finalment ġie mitluq. Oriġinarjament kellu ħitan u kolonni tal-irħam, iżda l-irħam tneħħa u nsteraq minn vandali jew reġa' ntuża fil-kostruzzjonijiet fil-qrib.</p>
Deskrizzjoni
<figure><caption>Castel del Monte mill-bitħa interna</caption></figure>
<p>Minħabba d-daqs relattivament żgħir tiegħu, fl-imgħoddi l-kastell kien jitqies li kien xejn iktar minn "loġġa tal-kaċċa", iżda l-istudjużi issa jemmnu li oriġinarjament kellu ħajt diviżorju qisu sur madwaru u kien iservi ta' ċittadella.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Federiku kien responsabbli għall-kostruzzjoni ta' ħafna kastelli fir-reġjun ta' Puglia, iżda d-disinn ġeometriku ta' Castel del Monte kien uniku.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-fortizza hija priżma ottagonali b'torri ottagonali f'kull rokna. It-torrijiet oriġinarjament kienu xi ħames metri ogħla minn issa, u x'aktarx li suppost kellhom jinkludu t-tielet sular.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Iż-żewġ sulari eżistenti fihom tmien kmamar u bitħa interna bi tmien naħat fiċ-ċentru tal-kastell.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Kull waħda mill-kmamar prinċipali għandha soqfa bil-volti. Tlieta mit-torrijiet fl-irkejjen fihom turġien. Il-kastell għandu żewġ daħliet, daħla diskreta tas-servizz u daħla prinċipali mżejna. Id-daħla prinċipali ta' Federiku kellha elementi mid-disinn klassiku, u jaf kienu influwenzati mill-interess ta' Federiku fl-arkitettura <ref target="https://mt.wikipedia.org/wiki/Greċja">Griega</ref>-<ref target="https://mt.wikipedia.org/wiki/Imperu_Ruman">Rumana</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-pjanta ottagonali mhijiex tas-soltu fid-disinn tal-kastelli. L-istoriċi ddibattew l-iskop tal-binja u fl-imgħoddi ġie ssuġġerit li kienet maħsuba bħala loġġa tal-kaċċa. Teorija oħra ssostni li l-ottagonu huwa simbolu intermedju bejn kwadru (li jirrappreżenta d-<ref target="https://mt.wikipedia.org/wiki/Id-Dinja">Dinja</ref>) u ċirku (li jirrappreżenta s-sema). Federiku II seta' kien ġie ispirat li jibni l-kastell b'din l-għamla mill-<ref target="https://mt.wikipedia.org/wiki/Koppla_tal-Blata">Koppla tal-Blata</ref> f'<ref target="https://mt.wikipedia.org/wiki/Ġerusalemm">Ġerusalemm</ref>, li kien ra matul is-Sitt <ref target="https://mt.wikipedia.org/wiki/Kruċjata">Kruċjata</ref>, or mill-<ref target="https://mt.wikipedia.org/wiki/Kappella">Kappella</ref> Palatina tal-<ref target="https://mt.wikipedia.org/wiki/Katidral_ta'_Aachen">Katidral ta' Aachen</ref>.</p>
<p>Wara li ntuża okkażjonalment bħala loġġa tal-kaċċa taħt Manfredo ta' Sqallija<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, il-kastell sar ħabs statali taħt Karlu I ta' Anjou: it-tfal ta' Manfredo, Enriku, Azzo u Enzo, inżammew hawnhekk bħala priġunieri wara l-1266, flimkien ma' sostenituri oħra tal-Hohenstaufen.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Il-ħajt prinċipali huwa għoli 25 metru u t-tmien bastjuni huma għoljin 26 metru kull wieħed. In-naħat tal-ottagonu prinċipali huma twal 16.5-il metru u t-torrijiet ottagonali huma twal 3.1 metri. Il-kastell għandu dijametru ta' 56 metru u d-daħla prinċipali tiegħu tħares lejn il-Lvant.</p>
Era moderna
<figure><caption>It-tieqa tal-kamra tat-tron</caption></figure>
<p>Fis-seklu 18, l-irħam tal-kastell u tiżjin ieħor insteraq. Membri tal-familja tal-<ref target="https://mt.wikipedia.org/wiki/Borboni">Borboni</ref> ħadu l-kolonni u gwarniċi tat-twieqi tal-irħam u reġgħu użawhom fil-palazz tagħhom f'<ref target="https://mt.wikipedia.org/wiki/Caserta">Caserta</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Li fadal issa huma frammenti ta' kavallier u riljiev Ruman li ntuża mill-ġdid, filwaqt li fil-Gallerija Provinċjali ta' Bari hemm framment ta' ras u bust ta' persuna bla ras u bil-mant, li xi kultant jiġi interpretat bħala Federiku II.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Wara li ġie abbandunat għal żmien konsiderevoli, il-kastell inxtara fl-1876 għas-somma ta' 25,000 lira Taljana mill-Istat Taljan, li beda l-proċess tar-restawr fl-1928.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Matul l-okkupazzjoni Alleata tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, il-15-il Forza Armata tal-Ajru tal-<ref target="https://mt.wikipedia.org/wiki/Stati_Uniti">Istati Uniti</ref> kellha kwartieri ġenerali u stazzjon sigriet ta' għajnuna fin-navigazzjoni msejjaħ "Big Fence" f'Castel del Monte.</p>
<p>Fis-snin 50 tas-seklu 20, fil-ħamrija madwar il-kastell ġie skopert kompost aħmar jgħajjat prodott minn razza tal-batterju <hi rend="italic">Streptomyces peucetius</hi>. Ix-xjenzati semmew il-mediċina magħmula b'dan il-batterju bħala dawnorubiċina, u żvilupp ulterjuri identifika kompost relatat imsejjaħ doksorubiċina li jintuża bħala aġent kemoterapewtiku fit-trattament tal-<ref target="https://mt.wikipedia.org/wiki/Kanċer">kanċer</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>It-trama ċentrali tar-rumanz ta' <ref target="https://mt.wikipedia.org/wiki/Umberto_Eco">Umberto Eco</ref>, <hi rend="italic">L-Isem tal-Warda</hi>, hija msejsa madwar fortizza antika magħrufa bħala l-<hi rend="italic">Aedificium</hi>. Din kważi ċertament kienet ispirata minn Castel del Monte.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-kastell intuża wkoll fil-film <hi rend="italic">Tale of Tales</hi>.</p>
<p>Fl-1996, Castel del Monte sar Sit ta' Wirt Dinji tal-UNESCO, li ddeskrivietu bħala "kapulavur uniku tal-arkitettura militari <ref target="https://mt.wikipedia.org/wiki/Medjuevu">Medjevali</ref>".<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Castel del Monte jidher fuq in-naħa ta' wara tal-verżjoni Taljana taċ-ċenteżmu tal-ewro.</p>
<p>Il-kastell, b'mod żbaljat, spiss ġie kkollegat mal-Kavallieri Templari u ġie meqjus bħala kostruzzjoni "misterjuża" anke minn storiċi notevoli. L-istoriku Taljan <ref target="https://mt.wikipedia.org/wiki/Raffaele_Licinio">Raffaele Licinio</ref> sikwit ikkundanna dawk il-fehmiet u l-interpretazzjonijiet esoteriċi, u saħaq li Castel del Monte kien wieħed mill-kastelli ta' sistema ta' fortifikazzjonijiet żviluppati minn Federiku II, u bl-ebda mod mhu kkollegat mat-Templari.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Castel del Monte D.O.K.
<figure><caption>Kapitell b'maskarun fit-tromba tat-taraġ</caption></figure>
<p>Madwar il-kastell, Andria hija reġjun tal-<ref target="https://mt.wikipedia.org/wiki/Inbid">inbid</ref> Taljan ta' Denominazzjoni ta' Oriġini Kontrollata (D.O.K.) ta' Castel del Monte li tipproduċi nbejjed ħomor, bojod u rożè. </p>
<p>Il-biċċa l-kbira tal-inbejjed jiġu prodotti minn taħlitiet ta' għenbiet iżda jistgħu jiġu prodotti wkoll inbejjed ta' varjetà partikolari diment li mill-inqas 90% tal-inbid jiġi prodott mill-istess għenba. </p>
<p>L-inbejjed ħomor is-soltu jkunu taħlita ta' 65-100% <hi rend="italic">Uva di Troia</hi>, u sa 35% <hi rend="italic">Sangiovese</hi>, <hi rend="italic">Montepulciano</hi>, <hi rend="italic">Pinot noir</hi> u <hi rend="italic">Aglianico</hi>. L-inbejjed rożè jinkludu 65-100% <hi rend="italic">Uva di Troia</hi> u/jew <hi rend="italic">Bombino nero</hi> ma' varjetajiet oħra ta' għenbiet ħomor għall-bqija. L-inbejjed bojod huma magħmula l-iktar minn <hi rend="italic">Pampanuto</hi> (65-100%) ma' varjetajiet oħra lokali ta' għenbiet ta' inbid abjad għall-bqija. </p>
<p>L-għenbiet tal-inbejjed ħomor u rożè huma limitati għal rendiment fil-ħsad ta' 14-il tunnellata għal kull ettaru u jridu jipproduċu nbid b'minimu ta' livell tal-alkoħol ta' 12% (11% fil-każ tar-rożè). L-għenbiet tal-inbid abjad huma limitati għal rendiment fil-ħsad ta' 15-il tunnellata għal kull ettaru u jridu jipproduċu nbid b'minimu ta' livell tal-alkoħol ta' 11%. </p>
<p>Sabiex l-inbid jiġi ttikkettat bħala <hi rend="italic">Riserva</hi>, l-inbid irid jitħalla jimmatura għal mill-inqas sentejn u sena minnhom fi btieti tal-ballut/tal-<ref target="https://mt.wikipedia.org/wiki/Injam">injam</ref> u jrid ikollu minimu ta' livell tal-alkoħol ta' 12.5%.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Sit ta' Wirt Dinji
<figure><caption>Is-saqaf ta' wieħed mit-torrijiet minn ġewwa</caption></figure>
<p>Castel del Monte ġie ddeżinjat bħala Sit ta' Wirt Dinji tal-UNESCO fl-1996.<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet".<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref></p>
</text></body></html>