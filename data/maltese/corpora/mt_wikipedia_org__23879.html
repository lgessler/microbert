<html><body><text id="wikipedia_mt_wikipedia_org__23879.html" ns="0" revid="267635" sourceurl="https://mt.wikipedia.org/wiki/Bayzo" title="Bayzo" type="wikipedia">Bayzo
<p><hi rend="bold">Bayzo</hi> (<ref target="https://mt.wikipedia.org/wiki/San_Pawl_il-Baħar">San Pawl il-Baħar</ref>, 3 t’April, 1947 - 1 ta' Frar 2018) imwieled Anthony Camilleri u magħruf ukoll bħala Tony Camilleri, kien kantant popolari Malti. </p>
<p>Jibqa’ magħruf għal-leħen uniku li kellu kif ukoll għal kanzunetti mill-isbaħ fosthom <hi rend="italic">Qalu li Raw</hi> li kien ħa sehem biha fil-Festival Internazzjonali tal-Kanzunetta Maltija tal-1986.</p>
The Malta Bums
<p>Fis-snin sittin kien ukoll wieħed mill-kantanti ewlenin tal-grupp <hi rend="italic">The Malta Bums</hi>. Tibqa' magħrufa l-kanzunetta tiegħu <hi rend="italic">L-Ewwel Tfajla li ħabbejt</hi>.</p>
<p>Il-Bayzo flimkien ma’ <ref target="https://mt.wikipedia.org/wiki/Freddie_Portelli">Freddie Portelli</ref>, l-aħwa Paul u Mario Perrone, Tony Muscat u Tony Bartolo, kienu jiltaqgħu fl-għelieqi tal-inħawi ta' San Pawl il-Baħar u joqogħdu jdoqqu u jkantaw. Minn hemm twieldu l-Malta Bums li oriġinarjament l-isem kienu The Bums. </p>
<p>Ma’ The Malta Bums, il-Bayzo kien għamel sitt xhur jgħix u jdoqq fil-Ġermanja fejn hemm oriġinat
il-Viva Malta lejn l-aħħar tal-1967. </p>
Festivals
<p>Wara li kien infired minn The Malta Bums, kien għaqqad il-grupp tiegħu ‘Bayzo’s Klikka’, attiv f’bosta lukandi u nightclubs. Ħa sehem f’bosta festivals u musicals. </p>
<p>Kien mar għal tour fl-Awstralja, il-Kanada u l-Istati Uniti fejn kanta u daqq għall-emigranti Maltin.  </p>
<p>Irrappreżenta lil Malta f’xi konkorsi li ħa sehem fihom fil-Polonja u s-Slovakkja.</p>
Film
<p>Bayzo kien ingħata parti fil-film tar-RAI <hi rend="italic">Cristoforo Colombo</hi> (1984) li partijiet minnu nġibdu f’Malta u anki fir-Repubblika Domenikana. Hawn il-Bayzo kien għamel sitt ġimgħat fuq dan is-sett flimkien mal-atturi John Suda u Lino Mintoff.</p>
Rock Operas
<p>Kien ħa sehem fir-rock operas Dream – l-ewwel rock opera Maltija mtellgħa fit-Teatru Manoel fl-1974.</p>
<p>Fl-1982, kien wieħed mill-kantanti tar-Rock Opera popolari Maltija: Ġensna u kien irrispettat għall-istil uniku tiegħu kif ukoll għall-umiltà li dejjem żamm.</p>
Unur
<p>Nhar is-27 ta’ Ġunju 2013, il-Bayzo ingħata l-Midalja Ġieħ San Pawl il-Baħar.</p>
Mewt
<p>Il-Partit Laburista qies il-mewt tal-Bayzo bħala telfa kbira għax-xena mużikali Maltija minħabba li għal snin twal, Camilleri kien magħruf bħala wieħed mill-personaġġi ewlenin fil-qasam mużikali Malti. Filwaqt li l-PL fakkar fil-prestazzjonijiet internazzjonali tiegħu fejn ippromwova l-mużika Maltija, irrefera b’mod speċjali għall-interpretazzjoni tal-Bayzo fir-Rock Opera, Ġensna.</p>
Ħoloq esterni
<list type="unordered"><item><ref target="http://www.m3p.com.mt/wiki/Bayzo">Bayzo</ref> fuq <ref target="https://mt.wikipedia.org/wiki/Malta_Media_Memory_Preservation">Malta Media Memory Preservation (M3P)</ref></item></list>
</text></body></html>