<html><body><text id="wikipedia_mt_wikipedia_org__13346.html" ns="0" revid="250850" sourceurl="https://mt.wikipedia.org/wiki/Finali_tat-Tazza_tad-Dinja_tal-Futbol_2006" title="Finali tat-Tazza tad-Dinja tal-Futbol 2006" type="wikipedia">Finali tat-Tazza tad-Dinja tal-Futbol 2006
<p>Il-<hi rend="bold">finali tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-Futbol 2006</ref></hi> kienet partita <ref target="https://mt.wikipedia.org/wiki/Futbol">futbol</ref> li saret fid-<ref target="https://mt.wikipedia.org/wiki/9_ta'_Lulju">9 ta' Lulju</ref> <ref target="https://mt.wikipedia.org/wiki/2006">2006</ref> ġewwa l-<ref target="https://mt.wikipedia.org/wiki/Stadju_Olimpiku_(Berlin)">Olympiastadion</ref>, ġewwa l-belt kapitali <ref target="https://mt.wikipedia.org/wiki/Ġermanja">Ġermaniża</ref> <ref target="https://mt.wikipedia.org/wiki/Berlin">Berlin</ref>, fejn f'dan il-konfront ġie determinat ir-rebbieħ tat-Tazza tad-Dinja 2006. L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> għelbu lil <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref> wara li partita ntemmiet 1–1 wara l-<ref target="https://mt.wikipedia.org/wiki/Ħin_supplementari">ħin supplementari</ref>. <ref target="https://mt.wikipedia.org/wiki/Zinedine_Zidane">Zinedine Zidane</ref> ġie mkeċċi fl-aħħar partita professjonali tiegħu, wara li ta daqqa ta' ras fuq sider <ref target="https://mt.wikipedia.org/wiki/Marco_Materazzi">Marco Materazzi</ref>.</p>
Sommarju tal-partita
<p>Il-finali bdiet biż-żewġ naħat jiskorjaw fl-ewwel 20 minuta. <ref target="https://mt.wikipedia.org/wiki/Zinedine_Zidane">Zinedine Zidane</ref> fetaħ l-iskor billi kkonverta penalty kontroversjali fis-7 minuta,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> li ħabat mal-lasta l-mimduda u qabeż il-linja tal-gowl. <ref target="https://mt.wikipedia.org/wiki/Marco_Materazzi">Marco Materazzi</ref> kiseb il-gowl tal-pari fid-19-il minuta minn corner ta' <ref target="https://mt.wikipedia.org/wiki/Andrea_Pirlo">Andrea Pirlo</ref>. Iż-żewġ timijiet ilkoll ħolqu azzjonijiet fejn setgħu jmorru fil-vantanġġ: <ref target="https://mt.wikipedia.org/wiki/Luca_Toni">Luca Toni</ref> ra l-konklużjoni tiegħu tistampa mal-lasta l-mimduda fil-35 minuta għall-Italja, waqt li aktar tard ra l-gowl tiegħu permezz ta' daqqa ta' ras tiegħu jiġi mħassar minħabba offside, waqt li Franza ġew imċaħħda mill-possibilità tat-tieni penalty wara li <ref target="https://mt.wikipedia.org/wiki/Florent_Malouda">Florent Malouda</ref> waqa' fil-kaxxa minn intervent ta' <ref target="https://mt.wikipedia.org/wiki/Gianluca_Zambrotta">Gianluca Zambrotta</ref>. Franza dehru l-aktar tim perikoluż bin-numru ikbar ta' konklużjonijiet lejn il-lasta avversarja. L-iskor baqa' l-istess sa tmiem id-90 minuta regolamentari.</p>
<p>Fin-nofs siegħa ta' ħin supplementari, bir-riżultat ikun għadu 1–1, il-gowlkiper Taljan <ref target="https://mt.wikipedia.org/wiki/Gianluigi_Buffon">Gianluigi Buffon</ref> għamel salvataġġ fundamentali hekk kif xellef id-daqqa' ta' ras ta' Zidane għal fuq il-lasta.</p>
It-tkeċċija ta' Zidane
<figure><caption>Zinedine Zidane qabel il-famuża d-daqqa ta' ras u l-eventwali tkeċċija</caption></figure>
<p>Wara li kienet intemmet azzjoni fuq in-naħa Franċiża, hekk kif Zidane u d-difensur Taljan Marco Materazzi kienu qegħdin jirritornaw lura lejn il-pożizzjoni tagħhom, kien hemm skambju qasir ta' xi kliem wara li Materazzi deher iżomm il-flokk ta' Zidane fl-azzjoni preċedenti. Meta Zidane deher jitbiegħed minn Materazzi, il-plejer Franċiż waqaf, dar lura u f'salt wieħed ta daqqa ta' ras fuq sider Materazzi, fejn b'konsegwenza dan waqa' mal-art. Minkejja li l-partita ġiet imwaqqfa, ir-referi <ref target="https://mt.wikipedia.org/wiki/Horacio_Elizondo">Horacio Elizondo</ref> deher li ma kienx induna b'dan l-inċident. Skont ir-rapporti tal-uffiċċjali għal din il-partita, ir-raba' uffiċjali <ref target="https://mt.wikipedia.org/wiki/Luis_Medina_Cantalejo">Luis Medina Cantalejo</ref> informa lil Elizondo fuq l-inċident.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Wara li kkonsulta 'l-assistenti, Elizondo wera karta ħamra lil Zidane fil-110 minuti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Din kienet l-14-il tkeċċija fil-karriera ta' Zidane, u ngħaqad mal-plejer tal-<ref target="https://mt.wikipedia.org/wiki/Tim_nazzjonali_tal-futbol_tal-Kamerun">Kamerun</ref> <ref target="https://mt.wikipedia.org/wiki/Rigobert_Song">Rigobert Song</ref> bħala l-uniku plejer li qatt ġie mkeċċi f'żewġ kampjonati separati tat-Tazza tad-Dinja.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Hu sar ukoll ir-raba' plejer li ġie mkeċċi f'finali tat-Tazza tad-Dinja, u l-ewwel wieħed fil-ħin supplementari.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Aktar kontroversja
<p>Fl-10 ta 'Lulju 2006, minkejja il-ġest vjolenti u l-insult lejn ir-referee Jorge Larrionda matul is-semi-finali mal-Portugall,<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Zidane kien elett "l-aħjar plejer tad-Dinja".</p>
Provokazzjoni
<p>Wara li l-evidenza viżwali kienet issuġġeriet li Materazzi verbalment ipprovoka lil Zidane, tliet gazzetti Brittaniċi ħatru xi professjonisti fil-qari tax-xufftejn biex jiddeterminaw x'qal Materazzi, bit-<hi rend="italic"><ref target="https://mt.wikipedia.org/wiki/The_Times">The Times</ref></hi>, <hi rend="italic"><ref target="https://mt.wikipedia.org/wiki/The_Sun">The Sun</ref></hi> u d-<hi rend="italic"><ref target="https://mt.wikipedia.org/wiki/Daily_Star">Daily Star</ref></hi> allegaw li Materazzi kien qal lil Zidane <hi rend="italic">"iben qaħba terrorista"</hi>. Fl-2008, <hi rend="italic">The Sun</hi> u d-<hi rend="italic">Daily Star</hi> għamlu apoloġija pubblika lil Materazzi. <hi rend="italic">The Times</hi> għad trid twassal l-apoloġiji tagħha.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Zidane spjega kif kienu l-insulti ħorox fuq missieru li wassluh biex jaġixxi kif aġixxa.<ref target="https://mt.wikipedia.org/wiki/Il-Paġna_prinċipali#cite_note-times-9">[9]</ref> Materazzi ammetta li insulta lil Zidane, imma argumenta li l-aġir ta' Zidane kien wieħed arroganti u li r-rimarki kienu infudati.<ref target="https://mt.wikipedia.org/wiki/Il-Paġna_prinċipali#cite_note-materazzi_ESPN-10">[10]</ref> Materazzi insista wkoll li hu ma nsultax lil omm Zidane (li kienet marida dak iż-żmien), fejn stqarr: <hi rend="italic">"Jien ma tkellimtx fuq ommu, lanqas. Jien tlift lil ommi meta kelli ħmistax-il sena, u anke illum insir emozzjonat kull darba li nitkellem fuqha."</hi><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Zidane apoloġizza ta' dan li għamel però żied li ma kienx dispjaċut ta' dak li għamel, minħabba li ħass li dan seta' jpatti għall-azzjonijiet ta' Materazzi.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Xahrejn wara, Materazzi offra l-verżjoni tiegħu ta' dak li ġara, fejn stqarr kif wara li ġibed il-flokk ta' Zidane, Zidane qallu, <hi rend="italic">"Jekk trid il-flokk tiegħi, nagħtihulek wara"</hi>, u hu rrisponda 'l Zidane li hu jippreferi minflok lil oħtu, minkejja li ma kienx jaf li Zidane kellu oħtu, skont kif qal fl-intervista.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Sena wara l-inċident, Materazzi ikkonferma li l-kliem preċiżi tiegħu lil Zidane kienu <hi rend="italic">"Preferisco la puttana di tua sorella"</hi> ("Nippreferi l-qaħba ta' oħtok").<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Reazzjonijiet
<p>Wara l-finali, il-president Franċiż <ref target="https://mt.wikipedia.org/wiki/Jacques_Chirac">Jacques Chirac</ref> faħħar lil Zidane bħala <hi rend="italic">"raġel tal-qalb u konvinzjoni"</hi>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Chirac żied aktar tard li ra li l-offiża ma kinitx aċċettabbli, imma fehem li Zidane kien ġie pprovokat.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Madanakollu, il-gazzetta Franċiża <hi rend="italic"><ref target="https://mt.wikipedia.org/wiki/Le_Figaro">Le Figaro</ref></hi> iddeskriviet id-daqqa' ta' ras bħala "odjuża" u "inaċċettabbli".<ref target="https://mt.wikipedia.org/wiki/Il-Paġna_prinċipali#cite_note-Zidane_UTV-17">[17]</ref> Minkejja din l-għagħa kollha, l-isponsors ta' Zidane ħabbru li xorta waħda se jżommu l-kuntatti mal-plejer.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Dan l-inċident kiseb popolarità estensiva fuq l-<ref target="https://mt.wikipedia.org/wiki/Internet">internet</ref> u l-kultura popolari. Minbarra l-ħafna vidjos satiriċi, kanzunetta bit-titlu <hi rend="italic">Coup de Boule</hi> ("Daqqa ta' ras") waslet sal-quċċata tal-klassifiki mużikali Franċiżi.</p>
<p>Fid-dawl tal-istqarrijiet ta' Zidane, il-<ref target="https://mt.wikipedia.org/wiki/FIFA">FIFA</ref> fetħet proċeduri dixxiplinarji biex tinvestiga l-inċident. Il-FIFA affermat li kienet leċita d-deċiżjoni ta' Elizondo li jitkeċċa Zidane, fejn ċaħdet allegazzjonijiet li Cantalejo kien ibbaża d-deċiżjoni tiegħu fuq trażmissjoni viżiva qabel ma ħa d-deċiżjoni finali tiegħu.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Il-FIFA immultat lil Materazzi 5,000 <ref target="https://mt.wikipedia.org/wiki/Frank_Żvizzeru">frank Żvizzeru</ref> u sospensjoni għal żewġ partiti, waqt li Zidane irċieva sospensjoni ta' tliet partiti u multa ta' 7,500 frank Żvizzeru. Minħabba li Zidane kien diġà irtira, hu offra b'volontarjat li jservi tliet ijiem ta' servizz komunitarju għan-nom tal-FIFA.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
L-għoti tal-penalties
<p>Hekk kif il-ħin barrani ma ra l-ebda gowl ieħor, il-partita kellha tiġi deċiża bl-<ref target="https://mt.wikipedia.org/wiki/Għoti_tal-penalties">għoti tal-penalties</ref>, bl-Italja joħorġu 5–3 rebbieħa. <ref target="https://mt.wikipedia.org/wiki/David_Trezeguet">David Trezeguet</ref> ta' Franza, l-istess plejer li kien skorja l-gowl tad-deheb drammatiku kontra l-Italja fil-<ref target="https://mt.wikipedia.org/wiki/Kampjonati_Ewropej_tal-Futbol_2000">Kampjonati Ewropej 2000</ref>, kien l-uniku plejer li ma skurjax mill-penalty, hekk kif il-konklużjoni tiegħu stampat mal-lasta l-mimduda.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>








Ħoloq esterni
<list type="unordered"><item><ref target="http://www.fifa.com/worldcup/archive/germany2006/index.html">Sit uffiċjali tat-Tazza tad-Dinja tal-Futbol 2006</ref></item></list>
</text></body></html>