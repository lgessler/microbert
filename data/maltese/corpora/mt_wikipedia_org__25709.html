<html><body><text id="wikipedia_mt_wikipedia_org__25709.html" ns="0" revid="261245" sourceurl="https://mt.wikipedia.org/wiki/Elizabeth_Taylor" title="Elizabeth Taylor" type="wikipedia">Elizabeth Taylor

<p><hi rend="bold">Elizabeth Rosemond Taylor</hi> DBE (27 ta’ Frar, 1932 - 23 ta’ Marzu, 2011) kienet attriċi, negozjanta, u filantropista Ingliża-Amerikana. Hija bdiet il-karriera tagħha bħala attriċi meta kienet għadha tifla, fil-bidu tas-snin 40, u kienet waħda mill-aktar stilel popolari taċ-ċinema klassika ta’ Hollywood fis-snin 50. Hija kompliet il-karriera tagħha b'suċċess fis-sittinijiet, u baqgħet figura pubblika magħrufa għall-bqija ta' ħajjitha. Fl-1999, l- American Film Institute semmieha s-seba' l-aktar mara leġġendarja tal-iskrin ta' kull żmien.</p>
<p>Imwielda f’Londra minn ġenituri Amerikani soċjalment prominenti, Taylor marret mal-familja tagħha <ref target="https://mt.wikipedia.org/wiki/Los_Angeles">f’Los Angeles</ref> fl-1939. Iddebuttat bħala attriċi fil-film tal-Universal Pictures <hi rend="italic">There One Born Every Minute</hi> (1942), iżda l-istudio temm il-kuntratt tagħha wara sena. Wara dan iffirmat kuntratt mal- <ref target="https://mt.wikipedia.org/wiki/Metro-Goldwyn-Mayer">Metro-Goldwyn-Mayer</ref> u saret stilla żagħżugħa popolari wara li dehret <hi rend="italic">f'National Velvet</hi> (1944). Hija għamlet tranżizzjoni għal rwoli maturi fis-snin ħamsin, meta ħadet sehem fil-kummiedja <hi rend="italic">Father of the Bride</hi> (1950) u ntlaqgħet tajjeb ferm mill-kritiċi għall-parti tagħha fil-film dramatiku <hi rend="italic">A Place in the Sun</hi> (1951).</p>
<p>Minkejja li kienet waħda mill-aktar stilel popolari tal-MGM, Taylor xtaqet ittemm il-karriera tagħha fil-bidu tas-snin ħamsin. Hija kienet konta l-kontroll tal-istudio u ma għoġbitha xejn l-għażla ta' films li kienet assenjata minnhom. Bdiet tirċievi rwoli aktar kif xtaqet f'nofs is-snin 50, b'mod partikolari minn u wara l-film <hi rend="italic">Giant</hi> (1956), u ħadet sehem f'diversi films ta' suċċess sew kritiku kif ukoll kummerċjali fis-snin ta' wara. Dawn kienu jinkludu żewġ adattamenti tal-films ta' drammi minn <ref target="https://mt.wikipedia.org/wiki/Tennessee_Williams">Tennessee Williams</ref>: <hi rend="italic"><ref target="https://mt.wikipedia.org/wiki/Qattus_fuq_Saqaf_tal-Landa_Jaħraq_(film_tal-1958)">Cat on a Hot Tin Roof</ref></hi> (1958), u <hi rend="italic">Suddenly, Last Summer</hi> (1959); Taylor rebħet il-<ref target="https://mt.wikipedia.org/wiki/Golden_Globe_Award_għall-Aħjar_Attriċi_-_Drama_taċ-Ċinema">Golden Globe</ref> għall-Aħjar Attriċi għal din tal-aħħar. Għalkemm ma xtaqitx l-irwol ta' call girl <hi rend="italic">f'BUttterfield 8</hi> (1960), l-aħħar film tagħha għall-MGM, hija rebħet l-Academy Award għall-Aħjar Attriċi għal din il-parti.</p>
<p>Waqt il-produzzjoni tal-film <hi rend="italic"><ref target="https://mt.wikipedia.org/wiki/Cleopatra_(film_tal-1963)">Cleopatra</ref></hi> fl-1961, Taylor u l-attur <ref target="https://mt.wikipedia.org/wiki/Richard_Burton">Richard Burton</ref> bdew relazzjoni barra miż-żwieġ, li kkawżat skandlu. Minkejja d-diżapprovazzjoni tal-pubbliku, huma komplew ir-relazzjoni tagħhom u żżewġu fl-1964. Huma ħadu sehem fi 11-il film flimkien, inklużi <hi rend="italic">The VIPs</hi> (1963), <hi rend="italic">The Sandpiper</hi> (1965), <hi rend="italic">The Taming of the Shrew</hi> (1967), u <hi rend="italic">Who's Afraid of Virginia Woolf?</hi> (1966). Hi u Burton iddivorzjaw fl-1974, iżda rrikonċiljaw ftit wara, u reġgħu żżewġu fl-1975. It-tieni żwieġ intemm bid-divorzju fl-1976.</p>
<p>Il-karriera ta’ Taylor bdiet tbatti fl-aħħar tas-sittinijiet, għalkemm kompliet tieħu sehem f’films sa nofs is-sebgħinijiet, wara li ffokat fuq il-karriera tas-sitt raġel tagħha, is-Senatur tal-Istati Uniti John Warner (R-Virginia). Fis-snin tmenin, hija dehret fl-ewwel rwoli sostanzjali tal-palk u f'diversi films u serje televiżivi. Hija saret ukoll l-ewwel ċelebrità li nediet ditta tal-fwieħa. Taylor kienet waħda mill-ewwel personalitajiet magħrufa li ħadu sehem fl-attiviżmu tal-HIV / <ref target="https://mt.wikipedia.org/wiki/AIDS">AIDS.</ref> Hija kienet il-ko-fundatriċi tal-Fondazzjoni Amerikana għar-Riċerka dwar l-AIDS fl-1985 u l-Fondazzjoni Elizabeth Taylor għall-AIDS fl-1991. Mill-bidu tad-disgħinijiet sa mewtha, hija ddedikat ħafna ħin għall-filantropija, li għaliha rċeviet diversi premji, inkluża l-Presidental Citizens Medal.</p>
<p>Matul il-karriera tagħha, il-ħajja personali ta' Taylor kienet suġġett t'attenzjoni kostanti mill-midja. Hija kienet miżżewġa tmien darbiet ma' seba' rġiel, ikkonvertiet għall-Ġudaiżmu, ġarrbet mard serju, u għexet stil ta' ħajja magħruf bħala jet set, inkluż il-ħolqien ta' waħda mill-aktar kollezzjonijiet privati kbar ta' ġojjelli fid-dinja. Wara bosta snin marida, Taylor mietet b'kundizzjoni tal-qalb konġestiva fl-2011, fl-età ta' 79.</p>
</text></body></html>