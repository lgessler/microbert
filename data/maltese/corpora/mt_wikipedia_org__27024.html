<html><body><text id="wikipedia_mt_wikipedia_org__27024.html" ns="0" revid="269141" sourceurl="https://mt.wikipedia.org/wiki/Park_Nazzjonali_ta%27_Sagarmatha" title="Park Nazzjonali ta' Sagarmatha" type="wikipedia">Park Nazzjonali ta' Sagarmatha<figure><caption>Veduta tal-Muntanja Everest imdawra bil-glaċieri fil-Park Nazzjonali ta' Sagarmatha</caption></figure>
<p>Il-<hi rend="bold">Park Nazzjonali ta' Sagarmatha</hi> huwa park nazzjonali fil-<ref target="https://mt.wikipedia.org/wiki/Himalayas">Himalayas</ref> tal-Lvant tan-<ref target="https://mt.wikipedia.org/wiki/Nepal">Nepal</ref> li huwa ddominat mill-<ref target="https://mt.wikipedia.org/wiki/Muntanja_Everest">Muntanja Everest</ref>, l-ogħla muntanja fid-<ref target="https://mt.wikipedia.org/wiki/Id-Dinja">dinja</ref>. Il-park għandu erja ta' 1,148 kilometru kwadru fid-Distrett ta' Solukhumbu u l-elevazzjoni tiegħu tvarja minn 2,845 metru sa 8,848 metru fil-quċċata tal-Muntanja Everest. Fit-Tramuntana, il-park jikkondividi l-fruntiera internazzjonali mar-Riżerva Naturali Nazzjonali ta' Qomolangma fit-<ref target="https://mt.wikipedia.org/wiki/Tibet">Tibet</ref>. Fil-Lvant, hija maġenb il-Park Nazzjonali ta' Makulu Barun, u fin-Nofsinhar il-park jestendi sax-xmara Dudh Kosi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-park nazzjonali huwa parti mill-Pajsaġġ Sagru tal-Himalayas.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p><hi rend="italic">Sagarmatha</hi> (jew <hi rend="italic">Sagarmāthā</hi>) hija kelma Nepaliża li toriġina minn सगर् (trażlitterata <hi rend="italic">sagar</hi>), li tfisser "sema" u माथा (trażlitterata <hi rend="italic">māthā</hi>), li tfisser "ras, quċċata", u għaldaqstant "quċċata tas-sema".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
<figure><caption>Sherpa Nepaliż</caption></figure>
<p>Il-Park Nazzjonali ta' Sagarmatha ġie stabbilit fl-1976. Fl-1979, sar l-ewwel park nazzjonali tal-pajjiż li tniżżel bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> Naturali tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref> F'Jannar 2002, żona ta' lqugħ ta' 275 kilometru kwadru ġiet miżjuda mas-sit. Skont il-<hi rend="italic">Linji Gwida dwar il-Ġestjoni taż-Żoni ta' Lqugħ</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Buffer Zone Management Guidelines</hi>), il-konservazzjoni tal-foresti, tal-ħajja selvaġġa u tar-riżorsi <ref target="https://mt.wikipedia.org/wiki/Kultura">kulturali</ref> ngħataw l-ogħla prijorità, segwita mill-konservazzjoni ta' riżorsi naturali oħra u l-iżvilupp ta' enerġija alternattiva.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>It-<ref target="https://mt.wikipedia.org/wiki/Turiżmu">turiżmu</ref> fiż-żona beda fil-bidu tas-snin 60 tas-seklu 20. Fl-2003, waslu madwar 19,000 turist. Mill-2005, madwar 3,500 <ref target="https://mt.wikipedia.org/wiki/Sherpa">Sherpa</ref> lokali bdew jgħixu f'villaġġi u insedjamenti staġonali tul il-mogħdijiet turistiċi prinċipali.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Il-pajsaġġ tal-Park Nazzjonali ta' Sagarmatha</caption></figure>
Pajsaġġ<p>
Il-park fih il-baċiri idrografiċi ta' fuq tax-xmara Dudh Kosi, il-baċir tax-xmara Bhotekoshi u l-Lagi ta' Gokyo. Il-park nazzjonali huwa magħmul l-iktar minn art imħattba, blat u ħniedaq għoljin tal-Himalayas, li jvarjaw minn 2,845 metru f'Monjo sal-quċċata tal-ogħla muntanja fid-dinja msejħa Sagarmatha, magħrufa iktar bħala l-Muntanja Everest, 8,848 metru 'l fuq mil-livell tal-baħar. Qċaċet oħra 'l fuq minn 6,000 metru huma Lhotse, Cho Oyu, Thamserku, Nuptse, Amadablam u Pumori. L-art arida 'l fuq minn 5,000 metru tirrappreżenta 69% tal-park nazzjonali, filwaqt li 28% huma mergħat u 3% l-oħra huma foresti. Iż-żoni klimatiċi jinkludu żona forestali miti, żona sub-Alpina 'l fuq minn 3,000 metru, u żona Alpina 'l fuq minn 4,000 metru li tirrappreżenta l-limitu superjuri tat-tkabbir tal-veġetazzjoni. Iż-żona nivali tibda minn 5,000 metru.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p><figure><caption>Uħud mill-fjuri li jikbru f'elevazzjoni ta' 5,000 metru</caption></figure>
Ħajja selvaġġa
Flora
<p>Il-foresti fiż-żona sub-Alpina jikkonsistu minn siġar taż-żnuber, betuli tal-Himalayas u rododendri. Il-ġniebru u r-rododendri jgħixu l-iktar f'elevazzjonijiet ta' 4,000-5,000 metru. Il-muski u l-likeni jikbru 'l fuq minn 5,000 metru. Iżjed minn 1,000 speċi ta' pjanti li jarmu l-fjuri ġew irreġistrati fil-park nazzjonali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>


Fawna
<figure><caption>Monal tal-Himalayas fuq il-borra</caption></figure>
<p>Il-Park Nazzjonali ta' Sagarmatha jospita 208 speċi ta' <ref target="https://mt.wikipedia.org/wiki/Għasfur">għasafar</ref>, fosthom il-faġan jew il-monal tal-Himalayas (<hi rend="italic">Lophophorus impejanus</hi>), l-avultun tal-ħrief (<hi rend="italic">Gypaetus barbatus</hi>), il-faġan tal-borra tal-Himalayas (<hi rend="italic">Tetraogallus himalayensis</hi>), u ċ-ċawla Alpina (<hi rend="italic">Pyrrhocorax graculus</hi>)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, u ġie identifikat mill-<ref target="https://mt.wikipedia.org/wiki/BirdLife">BirdLife</ref> International bħala Żona Importanti għall-Għasafar.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-ungulati jinkludu l-kibx tal-Himalayas (<hi rend="italic">Hemitragus jemlahicus</hi>), il-kaprikornu tal-Himalayas (<hi rend="italic">Capricornis sumatraensis thar</hi>) u ċ-ċerva tal-misk (<hi rend="italic">Moschus moschiferus</hi>). Il-leopard tal-borra (<hi rend="italic">Panthera uncia</hi>) jgħix f'elevazzjonijiet 'il fuq minn 3,500 metru, u l-leopard Indjan (<hi rend="italic">Panthera pardus fusca</hi>) tgħix fil-foresti f'elevazzjonijiet iktar baxxi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Sit ta' Wirt Dinji
<figure><caption>Leopard tal-borra</caption></figure>
<p>Il-Park Nazzjonali ta' Sagarmatha ġie ddeżinjat bħala Sit ta' Wirt Dinji tal-UNESCO fl-1979.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Il-valur universali straordinarju tas-sit ġie rrikonoxxut abbażi tal-<hi rend="bold">kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali", ladarba s-sbuħija tal-park nazzjonali toħroġ fid-dieher fil-muntanji drammatiċi, fil-glaċieri, fil-widien fondi u fil-qċaċet maestużi, inkluż l-ogħla quċċata fid-dinja tal-Muntanja Sagarmatha (Everest) ta' 8,848 metru. Il-park jospita diversi speċijiet rari bħal-leopard tal-borra u l-panda ħamra (<hi rend="italic">Ailurus fulgens</hi>).<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Il-park jirrappreżenta stadju maġġuri tal-<ref target="https://mt.wikipedia.org/wiki/Storja">istorja</ref> evoluzzjonarja tad-dinja u huwa wieħed mill-iżjed reġjuni interessanti ġeoloġikament fid-dinja, b'muntanji għoljin iżda mhux daqshekk antiki, glaċieri li joħolqu pajsaġġi tal-għaġeb, u xenarju ddominat mill-qċaċet għoljin u mill-widien fondi korrispondenti bejniethom. Dan il-park nazzjonali fih l-ogħla flora u fawna karatteristiċi ekoloġikament. Ir-rabtiet sfiqa tal-kultura tax-Sherpa mal-ekosistema jiffurmaw il-bażi għall-protezzjoni u l-ġestjoni sostenibbli tal-park għall-benefiċċju tal-komunitajiet lokali.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
</text></body></html>