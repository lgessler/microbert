<html><body><text id="wikipedia_mt_wikipedia_org__27624.html" ns="0" revid="273721" sourceurl="https://mt.wikipedia.org/wiki/%C4%A6itan_Rumani_ta%27_Lugo" title="Ħitan Rumani ta' Lugo" type="wikipedia">Ħitan Rumani ta' Lugo<figure><caption>Il-Ħitan Rumani ta' Lugo</caption></figure>
<p>Il-<hi rend="bold">Ħitan Rumani ta'</hi> <hi rend="bold">Lugo</hi> (bl-Ispanjol u bil-Galizjan: <hi rend="italic">Muralla Romana de Lugo</hi>) inbnew fis-seklu 3 u għadhom pjuttost intatti. Huma estiżi għal iktar minn żewġ kilometri madwar iċ-ċentru storiku tal-belt ta' <ref target="https://mt.wikipedia.org/wiki/Lugo">Lugo</ref> fil-<ref target="https://mt.wikipedia.org/wiki/Galizia">Galizja</ref>,<ref target="https://mt.wikipedia.org/wiki/Spanja">Spanja</ref>. Il-fortifikazzjonijiet tniżżlu fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-aħħar tas-sena 2000<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> u huma attrazzjoni turistika popolari.</p>
Deskrizzjoni
Ħitan
<figure><caption><hi rend="italic">Porta de Santiago</hi>, waħda mill-ħames daħliet oriġinali tal-ħitan</caption></figure>
<p>Il-ħitan tal-belt inbnew bejn il-263 u l-276 W.K. biex jiddefendu l-belt <ref target="https://mt.wikipedia.org/wiki/Imperu_Ruman">Rumana</ref> ta' <hi rend="italic">Lucus Augusti</hi> mit-tribujiet lokali u mill-invażuri Ġermaniċi. Il-ħitan kien jiffurmaw parti minn kumpless ta' fortifikazzjonijiet li kien jinkludi wkoll ħandaq u <hi rend="italic">intervallum</hi> (l-ispazju bejn il-ħitan u l-belt). It-tul kollu tal-ħitan huwa ta' madwar 2,120 metru, u jikkonfina fih żona ta' 34.4 ettaru. Mhux il-belt kollha kienet ikkonfinata mill-ħitan: il-biċċa l-kbira tal-parti tax-Xlokk tal-belt baqgħet mingħajr protezzjoni, filwaqt li f'postijiet oħra żoni mhux użati kienu kkonfinati mill-ħitan.</p>
<p>Il-wisa' tal-ħitan hija ta' madwar 4.2 metri u l-għoli tagħhom ivarja bejn tmien metri u 12-il metru. Il-ħitan jikkonsistu minn kisja interna u esterna bil-ġebel u qalba magħmula bil-ħamrija mħallta biż-żrar, biċ-ċagħak, u ġebel użat mir-Rumani li kien jiġi rriċiklat mill-binjiet imwaqqgħin, miżmuma flimkien bis-siment u l-ilma.</p>
<figure><caption>1. Puerta de San Fernando; 2. Puerta Falsa; 3. Puerta de la Estación; 4. Puerta de San Pedro; 5. Puerta del Obispo Izquierdo; 6. Puerta del Obispo Aguirre; 7. Puerta de Santiago; 8. Porta Miñá; 9. Puerta del Obispo Odoario; 10. Puerta Nueva.</caption></figure>
Daħliet
<p>Hemm għaxar daħliet fil-ħitan: ħamsa li jmorru lura għal Żmien ir-Rumani; u ħamsa li ġew miżjuda wara l-1853 biex tiġi akkomodata l-popolazzjoni dejjem tiżdied tal-belt. L-iżjed daħliet oriġinali li ġew ippreservati l-iktar huma l-<hi rend="italic">Porta Falsa</hi> u l-<hi rend="italic">Porta Miña</hi>. Din tal-aħħar għad għandha l-ħnejja oriġinali bil-volta bejn żewġ torrijiet. Ħames settijiet ta' taraġ u rampa jagħtu aċċess għal parapett fuq il-ħitan u wieħed jista' jimxi fuq il-ħitan kollha. Fi ħdan il-ħitan, għadd ta' settijiet ta' taraġ doppji jagħtu aċċess għat-torrijiet mill-parapett.</p>
Torrijiet
<p>Mit-torrijiet oriġinali, 49 torri għadhom qawwijin u sħaħ, u 39 torri waslu parzjalment sa żminijiet jew iġġarrfu xi ftit. It-torrijiet inbnew f'intervalli regolari tul il-ħitan. Fihom żewġ sulari u l-biċċa l-kbira minnhom għandhom għamla ta' nofs ċirku; uħud huma rettangolari. L-ispazji bejn it-torrijiet ivarjaw bejn 5.4 metri u 12.8-il metru. Intużaw taħlita ta' materjali għall-kostruzzjoni tat-torrijiet. Spiss il-bażi tat-torri kienet tinbena bil-granit rikostitwit, u l-kumplament kien jinbena bil-lavanja.</p>
Storja
<figure><caption>Il-parapett tal-ħitan jitgawda mill-viżitaturi u min-nies tal-post għal xi passiġġata madwar iċ-ċentru storiku tal-belt</caption></figure>
Pellegrinaġġ
<p>Minn żmien il-<ref target="https://mt.wikipedia.org/wiki/Medjuevu">Medju Evu</ref> sa llum, il-pellegrini jgħaddu mid-daħliet tal-ħitan Rumani ta' Lugo, partikolarment minn <hi rend="italic">Porta Miña</hi>, fil-<ref target="https://mt.wikipedia.org/wiki/Pellegrinaġġ_ta’_San_Ġakbu">pellegrinaġġ</ref> tagħhom lejn <ref target="https://mt.wikipedia.org/wiki/Santiago_de_Compostela">Santiago de Compostela</ref>. Ir-rotta tal-pellegrinaġġ li jgħaddi minn Lugo hija magħrufa bħala <hi rend="italic">Camino Primitivo</hi>.</p>
Preżent
<p>Il-fortifikazzjonijiet ta' Lugo jitqiesu bħala "l-ifjen eżempju ta' fortifikazzjonijiet tal-aħħar ta' Żmien ir-Rumani fil-Punent tal-<ref target="https://mt.wikipedia.org/wiki/Ewropa">Ewropa</ref>". Il-ħitan ingħataw l-istatus ta' <ref target="https://mt.wikipedia.org/wiki/Monument">monument</ref> Spanjol ta' interess kulturali (bl-Ispanjol: <hi rend="italic">Bien de Interés Cultural</hi>) fl-1921. Fl-2007, il-ħitan ġew ġemellati mal-<ref target="https://mt.wikipedia.org/wiki/Ħajt_il-Kbir_taċ-Ċina">Ħajt il-Kbir taċ-Ċina</ref> waqt ċerimonja li kien attenda għaliha l-ambaxxatur taċ-<ref target="https://mt.wikipedia.org/wiki/Ċina">Ċina</ref> fi Spanja, <ref target="https://mt.wikipedia.org/wiki/Qiu_Xiaoqi">Qiu Xiaoqi</ref>.</p>
<p>Il-parapett fuq il-ħitan jintuża bħala mogħdija għall-passiġġati kemm mill-viżitaturi tal-belt kif ukoll min-nies tal-post. Lugo għandha wkoll ċentru għall-viżitaturi li huwa ddedikat lill-ħitan, iċ-<hi rend="italic">Centro de Interpretación de la Muralla</hi>. Mis-sena 2000, kull sena Lugo tospita festival popolari msejjaħ <hi rend="italic">Arde Lucus</hi> sabiex tiċċelebra l-imgħoddi Ruman tagħha.</p>
Sit ta' Wirt Dinji
<p>Il-Ħitan Rumani ta' Lugo ġew iddeżinjati bħala Sit ta' Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' kriterju wieħed tal-għażla tal-UNESCO: il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>