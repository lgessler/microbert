<html><body><text id="wikipedia_mt_wikipedia_org__26785.html" ns="0" revid="270054" sourceurl="https://mt.wikipedia.org/wiki/Tim_nazzjonali_tal-futbol_tal-Urugwaj" title="Tim nazzjonali tal-futbol tal-Urugwaj" type="wikipedia">Tim nazzjonali tal-futbol tal-Urugwaj
<p>It-<hi rend="bold">tim nazzjonali tal-futbol tal-Urugwaj</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Selección de fútbol de Uruguay</hi>) jirrappreżenta lill-<ref target="https://mt.wikipedia.org/wiki/Urugwaj">Urugwaj</ref> fil-<ref target="https://mt.wikipedia.org/wiki/Futbol">futbol</ref> internazzjonali u hu mmexxi mill-<ref target="https://mt.wikipedia.org/wiki/Assoċjazzjoni_tal-Futbol_tal-Urugwaj">Assoċjazzjoni tal-Futbol tal-Urugwaj</ref>.</p>
<p>Imlaqqam <hi rend="italic">La Celeste</hi>, l-Urugwaj huwa t-tim l-iktar titolat fid-dinja b'19-il trofew taħt ismu, fosthom rebbieħ tal-<ref target="https://mt.wikipedia.org/wiki/Tazza_tad-Dinja_tal-Futbol_1930">ewwel edizzjoni</ref> tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>. Fil-lista ta' trofej hemm inklużi żewġ Tazzi tad-Dinja, 15-il <ref target="https://mt.wikipedia.org/wiki/Copa_América">Copa América</ref> (rekord) u żewġ midalji tad-deheb fil-<ref target="https://mt.wikipedia.org/wiki/Logħob_Olimpiku_tas-sajf">Logħob Olimpiku</ref>. L-Urugwaj iżomm ukoll rekord partikulari tar-rebħ tal-kompetizzjonijiet internazzjonali kollha organizzati fil-pajjiż stess – 8 – li jinkludu Tazza tad-Dinja u seba' Copa Américas. Il-popolazzjoni ta' 1.75 miljun ruħ fl-1930 tagħmlu l-iżgħar pajjiż illi qatt rebaħ it-Tazza tad-Dinja.</p>
Storja
L-era tad-deheb (1916–1930)
<figure><caption>It-tim Urugwajan qabel l-ewwel logħba uffiċjali kontra l-Arġentina fl-20 ta' Lulju 1902.</caption></figure>
<p>Għalkemm l-ewwel logħba qatt milgħuba minn tim Urugwajan kienet fis-16 ta' Mejju 1901 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, din mhix ikkunsidrata bħala logħba uffiċjali minħabba li ma kinitx organizzata mill-Assoċjazzjoni tal-Futbol tal-Urugwaj imma minn <ref target="https://mt.wikipedia.org/wiki/Albion_FC">Albion FC</ref> fi grawnd ġewwa Paso del Molino. L-ewwel logħba rikonoxxuta ntlagħbet fl-istess grawnd fl-20 ta' Lulju 1902 kontra l-istess Arġentina; l-Arġentina ħarġu rebbieħa 6–0 quddiem folla ta' 8,000 ruħ.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Qabel l-1916 l-Urugwaj lagħbu iktar min 30 logħba li kollha kemm huma, apparti waħda, kienu kontra l-Arġentina. L-<ref target="https://mt.wikipedia.org/wiki/Copa_América_1916">ewwel edizzjoni</ref> tal-Copa América fl-1916 rat lill-Urugwaj jissieltu kontra avversarji differenti, b'rebħiet kontra ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>. L-aħħar logħba kontra l-Arġentina, li ntlagħbet fis-16 ta' Lulju, kellha titwaqqaf wara biss ħames minuti minħabba ġlied bejn il-partitarji. L-irvelli nfirxu fil-grawnd sakemm xi sedili tqabbdu bin-nar. Ir-riżultat tal-logħba ġie kkunsidrat bħala null; il-logħba reġgħet ġiet skedata għall-ġurnata ta' wara fl-<ref target="https://mt.wikipedia.org/wiki/Estadio_Racing_Club">Estadio Racing Club</ref> u ntemmet b'riżultat ta' 0–0 li kien biżżejjed biex jagħti t-trofew lill-Urugwaj.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fl-1924, it-tim tal-Urugwaj ivvjaġġa lejn <ref target="https://mt.wikipedia.org/wiki/Pariġi">Pariġi</ref> biex sar l-ewwel tim tal-<ref target="https://mt.wikipedia.org/wiki/L-Amerika_t'Isfel">Amerka t'Isfel</ref> li ħa sehem fil-<ref target="https://mt.wikipedia.org/wiki/Logħob_Olimpiku_tas-sajf_1924">Logħob Olimpiku</ref>. Bi stil ta' futbol ibbażat fuq passaġġi qosra li kien jikkontrasta mal-istil fiżiku tat-timijiet Ewropej ta' dik l-era,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> huma rebħu kull logħba inkluż il-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref> għar-rebħ tal-midalja tad-deheb. <ref target="https://mt.wikipedia.org/wiki/Pedro_Petrone">Pedro Petrone</ref> spiċċa bħala l-aqwa skorer bi 8 gowls. Erba' snin wara, l-Urugwaj reġgħu kisbu l-midalja tad-deheb fl-<ref target="https://mt.wikipedia.org/wiki/Olimpjadi_tas-sajf_1928">Olimpjadi tas-sajf tal-1928</ref> meta f'<ref target="https://mt.wikipedia.org/wiki/Amsterdam">Amsterdam</ref> rebħu 2–1 kontra l-Arġentina.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Wara t-trijonf doppju fl-Olimpjadi, l-Urugwaj ġie magħżul bħala l-pajjiż ospitu tal-ewwel <ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja fl-1930</ref>, f'għeluq il-mitt sena anniversarju mill-ewwel kostituzzjoni tal-pajjiż. Matul il-kompetizzjoni, l-Urugwaj rebħu l-logħbiet kollha u qalbu telfa f'rebħa kontra l-Arġentina fl-<ref target="https://mt.wikipedia.org/wiki/Estadio_Centenario">Estadio Centenario</ref> b'riżultat ta' 4–2, quddiem folla ta' 93,000.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Is-sorpriża tal-Maracanã (1931–1959)
<p>Fis-snin wara r-rebħ tat-titlu tat-Tazza tad-Dinja, is-<hi rend="italic">Celeste</hi> rari lagħbu. L-animosità bejn il-federazzjonijiet tal-Urugwaj u l-Arġentina kienet tant kibret li l-Copa América kellha titwaqqaf milli ssir għal diversi snin. Għall-<ref target="https://mt.wikipedia.org/wiki/Tazza_tad-Dinja_tal-Futbol_1934">edizzjoni tal-1934</ref> tat-Tazza tad-Dinja, l-Urugwaj irrifjutaw li jiddefendu t-titlu mirbuħ fl-edizzjoni preċedenti bħala bojkott kontra diversi timijiet Ewropej li ma kienux ipparteċipaw fl-1930. Din il-protesta ġiet estiża għall-<ref target="https://mt.wikipedia.org/wiki/Tazza_tad-Dinja_tal-Futbol_1938">edizzjoni tal-1938</ref>, flimkien mal-Arġentina, minħabba li l-FIFA kienet għażlet lil <ref target="https://mt.wikipedia.org/wiki/Franza">Franza</ref> bħala l-ospitu meta pajjiż tal-Amerika t'Isfel kellu jkun magħżul minflok.</p>
<figure><caption>It-tim li għeleb lill-Brażil fl-aħħar logħba tat-Tazza tad-Dinja 1950 biex l-Urugwaj kisbu t-tieni Tazza tad-Dinja.</caption></figure>
<p>It-tim Urugwajan irritorna għat-<ref target="https://mt.wikipedia.org/wiki/Tazza_tad-Dinja_tal-Futbol_1950">Tazza tad-Dinja tal-1950</ref> li saret fil-<ref target="https://mt.wikipedia.org/wiki/Brażil">Brażil</ref>. Minħabba li t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">Iskozja</ref> ddeċidew li ma jipparteċipawx, il-fażi ta' kwalifikazzjoni għall-Urugwaj spiċċat f'logħba waħda kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref> li rebħuha bl-iskor kbir ta' 8–0, inkluż tripletta ta' <ref target="https://mt.wikipedia.org/wiki/Óscar_Míguez">Óscar Míguez</ref>. Fil-fażi finali, wara dro ma' <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> u rebħa fl-aħħar kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>, l-Urugwaj kellha taffronta lit-<ref target="https://mt.wikipedia.org/wiki/Tim_nazzjonali_tal-futbol_tal-Brażil">tim nazzjonali Brażiljan</ref> fl-aħħar logħba deċiżiva. Il-Brażil kellhom bżonn biss dro sabiex jirbħu t-titlu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Ġewwa l-<ref target="https://mt.wikipedia.org/wiki/Maracanã">Maracanã</ref>, il-Brażil fetħu l-iskor b'gowl ta' <ref target="https://mt.wikipedia.org/wiki/Friaça">Friaça</ref>, però fi spazju ta' ftit minuti l-Urugwaj qallbu r-riżultat b'żewġ gowls tal-emblema <ref target="https://mt.wikipedia.org/wiki/Juan_Alberto_Schiaffino">Juan Alberto Schiaffino</ref> u <ref target="https://mt.wikipedia.org/wiki/Alcides_Ghiggia">Alcides Ghiggia</ref>. Din ir-rebħa baqgħet deskritta bħala waħda mill-ikbar sorpriżi fl-istorja tat-Tazza tad-Dinja u t-terminu <hi rend="italic"><ref target="https://mt.wikipedia.org/wiki/Maracanazo">Maracanazo</ref></hi> baqa' sinonimu ma' din il-logħba.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Tim fit-tfittxija lejn il-passat (1959–2006)
<p>Wara il-ħamsinijiet, l-Urugwaj sabha diffiċli li jerġa' jitla' fil-quċċata tal-futbol dinji. Apparti mir-raba' post fit-Tazza tad-Dinja tal-<ref target="https://mt.wikipedia.org/wiki/Tazza_tad-Dinja_tal-Futbol_1954">1954</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_1970">1970</ref>, it-tim naqas li jħalli impressjoni fejn anke falla mill-kwalifikazzjoni għall-<ref target="https://mt.wikipedia.org/wiki/Tazza_tad-Dinja_tal-Futbol_1958">edizzjoni tal-1958</ref>, l-<ref target="https://mt.wikipedia.org/wiki/Tazza_tad-Dinja_tal-Futbol_1978">1978</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_1982">1982</ref>.</p>
<figure><caption><ref target="https://mt.wikipedia.org/wiki/Rodolfo_Rodriguez">Rodolfo Rodriguez</ref> jgħolli t-trofew tal-Mundialito (1980–81).</caption></figure>
<p>Fil-bidu tas-snin tmenin, l-Urugwaj organizza l-<ref target="https://mt.wikipedia.org/wiki/Mundialito">Mundialito</ref>, kompetizzjoni ta' ċelebrazzjoni tal-50 sena anniversarju tal-ewwel Tazza tad-Dinja. Il-pajjiżi mistiedna kienu s-sitt rebbieħa, f'ordni kronoloġika, l-Urugwaj, l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, Franza, il-Brażil, l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> u l-Arġentina.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-Ingilterra m'aċċettatx l-istedina minħabba kunflitt fil-programm tal-logħob tal-kampjonat nazzjonali u għalhekk l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> ħadet postha minħabba li kienet finalista telliefa fl-edizzjonijiet tal-<ref target="https://mt.wikipedia.org/wiki/Tazza_tad-Dinja_tal-Futbol_1974">1974</ref> u l-1978. Fl-ewwel rawnd, l-Urugwaj rebħu kontra l-Olanda u l-Italja bi skor identiku ta' 2–0. Fil-finali kontra l-Brażil, l-Urugwaj rebħu b'riżultat ta' 2–1 grazzi għall-gowls ta' <ref target="https://mt.wikipedia.org/wiki/Jorge_Barrios">Jorge Barrios</ref> u <ref target="https://mt.wikipedia.org/wiki/Waldemar_Victorino">Waldemar Victorino</ref>.</p>
<p>Fis-snin ta' wara, l-Urugwaj ra t-tnissil ta' ġenerazzjoni ġdida mmexxija minn <ref target="https://mt.wikipedia.org/wiki/Enzo_Francescoli">Enzo Francescoli</ref>, <ref target="https://mt.wikipedia.org/wiki/Pablo_Bengoechea">Pablo Bengoechea</ref> u <ref target="https://mt.wikipedia.org/wiki/Rubén_Sosa">Rubén Sosa</ref>. Huma rebħu l-Copa América darbtejn – fl-<ref target="https://mt.wikipedia.org/wiki/Copa_América_1983">1983</ref> kontra l-Brażil f'finali doppja u fl-<ref target="https://mt.wikipedia.org/wiki/Copa_América_1987">1987</ref> kontra ċ-Ċili – u kkwalifikaw għat-<ref target="https://mt.wikipedia.org/wiki/Tazza_tad-Dinja_tal-Futbol_1986">Tazza tad-Dinja tal-1986</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_1990">1990</ref> fejn fit-tnejn li huma ġew eliminati fir-rawnd tal-aħħar sittax mill-Arġentina u l-Italja rispettivament. Fil-<ref target="https://mt.wikipedia.org/wiki/Copa_América_1995">Copa América tal-1995</ref> huma rebħu l-14-il titlu tal-kompetizzjoni kontra l-Brażil, biex ugwaljaw ir-rekord tal-Arġentina.</p>
<p>Is-snin ta' wara kienu diżappuntanti fejn apparti minn semifinali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref> fit-<ref target="https://mt.wikipedia.org/wiki/Tazza_tal-Konfederazzjonijiet_tal-FIFA_1997">Tazza tal-Konfederazzjonijiet tal-1997</ref> u finali mitlufa kontra l-Brażil fil-<ref target="https://mt.wikipedia.org/wiki/Copa_América_1999">Copa América tal-1999</ref>, it-tim Urugwajan laħaq is-76 post fil-<ref target="https://mt.wikipedia.org/wiki/Klassifika_dinjija_tal-FIFA">klassifika tal-FIFA</ref>, l-agħar post fl-istorja tagħhom. Wara nuqqas ta' żewġ edizzjonijiet tat-Tazza tad-Dinja, huma rritornaw għat-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja tal-2002</ref> b'rebħa fil-<hi rend="italic">play-off</hi> interkontinentali kontra l-Awstralja. F'dan it-turnew naqsu li jimpressjonaw fejn ġew eliminati fil-fażi tal-gruppi, b'telfa kontra d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> u żewġ dros kontra Franza u s-<ref target="https://mt.wikipedia.org/wiki/Tim_nazzjonali_tal-futbol_tas-Senegal">Senegal</ref>.</p>
Il-<hi rend="italic">Proceso</hi> (2006–preżent)
<p>Wara l-falliment mill-kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-2006</ref>, <ref target="https://mt.wikipedia.org/wiki/Óscar_Tabárez">Óscar Tabárez</ref> ġie maħtur bħala kowċ tat-tim nazzjonali għat-tieni darba, wara li serva bejn l-1988 u l-1990. Hu ppreżenta dokument intitolat il-"<hi rend="italic">Proceso de Institucionalización de Selecciones y la Formación de sus Futbolistas</hi>" (Proċess ta' Istituzzjonalizzazzjoni tat-Timijiet Nazzjonali u t-Tkabbir tal-Plejers) li elenka mod korrett kif it-timijiet nazzjonali (miż-żgħar sal-kbar) għandhom jiffuzzjonaw. Dan ix-xogħol wera l-frott bil-kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja tal-2010</ref> b'rebħa fil-<hi rend="italic">play-off</hi> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kosta_Rika">Kosta Rika</ref>. Huma spiċċaw l-ewwel fil-fażi tal-gruppi wara dro kontra Franza u rebħiet kontra l-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref>. Fir-rawnd tal-aħħar sittax għelbu lill-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref> u reħbu lill-<ref target="https://mt.wikipedia.org/wiki/Tim_nazzjonali_tal-futbol_tal-Gana">Gana</ref> fil-kwarti tal-finali wara l-ħin barrani, f'logħba kontroversjali li rat <hi rend="italic">penalty</hi> mitluf minn <ref target="https://mt.wikipedia.org/wiki/Asamaoh_Gyan">Asamaoh Gyan</ref> wara li <ref target="https://mt.wikipedia.org/wiki/Luis_Suárez">Luis Suárez</ref> ipprevjena xutt milli jidħol fix-xibka b'idejh.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-ewwel semifinali tagħhom f'40 sena, huma tilfu 3–2 kontra l-Olanda, u temmew il-kompetizzjoni fir-raba' post wara telfa identika ta' 3–2 kontra l-Ġermanja.</p>
Rekord kompetittiv
Tazza tad-Dinja

<hi rend="italic">* Id-dros jinkludu logħbiet ta' eliminazzjoni diretta li ġew deċiżi bl-<ref target="https://mt.wikipedia.org/wiki/L-għoti_tal-penalties">għoti tal-penalties</ref>.</hi>




Ħoloq esterni
<list type="unordered"><item>(ES)  <ref target="https://www.auf.org.uy/mayores/">Sit uffiċjali</ref></item></list>
</text></body></html>