<html><body><text id="wikipedia_mt_wikipedia_org__15695.html" ns="0" revid="215110" sourceurl="https://mt.wikipedia.org/wiki/Den%C3%ADlson_Pereira_Neves" title="Denílson Pereira Neves" type="wikipedia">Denílson Pereira Neves
<p><hi rend="bold">Denílson Pereira Neves</hi>, magħruf sempliċement bħala <hi rend="bold">Denílson</hi> (<ref target="https://mt.wikipedia.org/wiki/São_Paulo">São Paulo</ref>, <ref target="https://mt.wikipedia.org/wiki/16_ta'_Frar">16 ta' Frar</ref> <ref target="https://mt.wikipedia.org/wiki/1988">1988</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Brażil">Brażiljan</ref> li jilgħab f'nofs il-grawnd. Attwalment jinsab mal-klabb ta' <ref target="https://mt.wikipedia.org/wiki/São_Paulo_FC">São Paulo</ref>, taħt self mingħand <ref target="https://mt.wikipedia.org/wiki/Arsenal_FC">Arsenal</ref>.</p>
Bijografija
L-ewwel snin
<p>Imwieled fil-belt ta' <ref target="https://mt.wikipedia.org/wiki/São_Paulo">São Paulo</ref>, Denílson huwa t-tieni fost erbat aħwa ta' José Neves u Luciene Pereira. Missieru kien eks-plejer ta' Botafogo.</p>
Karriera fil-futbol
<p>Beda l-esperjenza fil-futbol mal-klabb lokali ta' <ref target="https://mt.wikipedia.org/wiki/São_Paulo_FC">São Paulo</ref>, fejn kien parti mit-tim rebbieħ tal-<ref target="https://mt.wikipedia.org/wiki/Copa_Libertadores_2005">Copa Libertadores 2005</ref> u tat-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2005">Tazza tad-Dinja tal-Klabbs 2005</ref>. Madanakollu fl-istaġun li qatta' mal-ewwel tim ġie wżat biss tnax-il darba, bi tmien preżenzi jiġu minn fuq il-bankina.</p>
<p>Fil-31 ta' Awwissu 2006, ingħaqad mal-klabb Ingliż ta' <ref target="https://mt.wikipedia.org/wiki/Arsenal_FC">Arsenal</ref> għas-somma ta' £3.4 miljun. Ħafna baqgħu sorpriżi b'dan it-trasferiment minħabba n-nuqqas ta' esperjenza tiegħu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Id-debutt tiegħu wasal fl-24 ta' Ottubru 2006, fil-logħba valida mit-tielet rawnd tal-<ref target="https://mt.wikipedia.org/wiki/Football_League_Cup">Carling Cup</ref> kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>. Hu kien preżenti matul il-kampanja kollha fejn lagħab ukoll il-finali mitlufa kontra <ref target="https://mt.wikipedia.org/wiki/Chelsea_FC">Chelsea</ref> bl-iskor ta' 2–1. Hu ddebutta fil-<ref target="https://mt.wikipedia.org/wiki/Premier_League">Premier League</ref> fit-30 ta' Diċembru 2006 bħala sostitut fit-telfa ta' 1–0 kontra <ref target="https://mt.wikipedia.org/wiki/Sheffield_United_FC">Sheffield United</ref>.</p>
<p>L-ewwel gowl mal-<hi rend="italic">Gunners</hi> wasal fil-25 ta' Settembru 2007, f'partita mit-tielet rawnd tal-Carling Cup kontra <ref target="https://mt.wikipedia.org/wiki/Newcastle_United_FC">Newcastle United</ref> li assigurat rebħa ta' 2–0. L-ewwel logħba mal-ewwel ħdax kienet fl-24 ta' Novembru 2007 kontra <ref target="https://mt.wikipedia.org/wiki/Wigan_Athletic_FC">Wigan Athletic</ref>.</p>
<p>Fl-<ref target="https://mt.wikipedia.org/wiki/Premier_League_2008–09">istaġun segwenti 2008–09</ref>, bit-tluq ta' diversi plejers veterani hu sab aktar post fl-iskwadra u fforma koppja ma' <ref target="https://mt.wikipedia.org/wiki/Cesc_Fàbregas">Cesc Fàbregas</ref> f'nofs il-grawnd. F'dak l-istaġun lagħab 37 logħba fil-kampjonat minn 38.</p>
<p>Fl-istaġuni li segwew minħabba l-emerġenza taż-żagħżugħ <ref target="https://mt.wikipedia.org/wiki/Jack_Wilshere">Jack Wilshere</ref> u l-problemi fiżiċi tiegħu, fl-<ref target="https://mt.wikipedia.org/wiki/Premier_League_2010–11">istaġun 2010–11</ref> beda biss sitt partiti tal-kampjonat minn total ta' 16 li lagħab. B'riżultat ta' dan, fit-18 ta' Lulju 2011 ġie msellef lura lill-klabb ta' <ref target="https://mt.wikipedia.org/wiki/São_Paulo_FC">São Paulo</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>


Ħoloq esterni
<list type="unordered"><item><ref target="http://www.arsenal.com/first-team/players/denilson">Profil fuq Arsenal.com</ref></item>
<item><ref target="https://www.soccerbase.com/players/player.sd?player_id=43040">Il-Paġna prinċipali</ref> fuq Soccerbase</item></list>
</text></body></html>