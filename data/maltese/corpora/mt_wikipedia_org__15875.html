<html><body><text id="wikipedia_mt_wikipedia_org__15875.html" ns="0" revid="267724" sourceurl="https://mt.wikipedia.org/wiki/Alfons_Maria_Galea" title="Alfons Maria Galea" type="wikipedia">Alfons Maria Galea<figure><caption>Alfons Maria Galea bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p><hi rend="bold">Alfons Maria Galea</hi> (<ref target="https://mt.wikipedia.org/wiki/Valletta">Valletta</ref>, 23 ta’ April 1861 - <ref target="https://mt.wikipedia.org/wiki/Ħal_Balzan">Balzan</ref>, 30 ta’ Lulju 1941), magħruf bħala s-Sur Fons, kien filantropu, senatur u awtur Malti. </p>
<p>Bin Pietru Pawl u Mary Carmen imwielda Galea, Alfons Maria kien ir-raba' fost sitt aħwa. Huwa ħa l-ewwel tagħlim fid-dar tal-ġenituri tiegħu mingħand l-<ref target="https://mt.wikipedia.org/wiki/Għalliem">għalliem</ref> u <ref target="https://mt.wikipedia.org/wiki/Kittieb">kittieb</ref> <ref target="https://mt.wikipedia.org/wiki/Annibale_Preca">Annibale Preca</ref> li kien <ref target="https://mt.wikipedia.org/wiki/Skrivan">skrivan</ref> ma' missieru. Ta' tmien snin bagħtuh jistudja għand il-Ġiżwiti ta’ <ref target="https://mt.wikipedia.org/wiki/Għawdex">Għawdex</ref> fejn dam tmien snin, u wara attenda l-Kulleġġ tal-Freres f’<ref target="https://mt.wikipedia.org/wiki/Marsilja">Marsilja</ref>. </p>
Filantropu
<p>Meta missieru, negozjant tad-drappijiet, irtira, Alfons ta' 19-il sena ħa f’idejh in-negozju. Ta' 32 sena żżewweġ lil <ref target="https://mt.wikipedia.org/wiki/Elizabeth_Asphar">Elizabeth Asphar</ref>, minn familja Indjana li kellha wkoll negozju tad-drappijiet u tal-ħaġar prezzjuż. Tliet snin wara Galea għalaq in-negozju għax ħass li dik ma kinitx il-linja tiegħu u beda jqassam ħafna minn ġidu lill-istituti tal-karità. Huwa ta l-art biex jitwaqqaf l-Istitut tas-Sależjani ta’ <ref target="https://mt.wikipedia.org/wiki/Don_Bosco">Don Bosco</ref> f'<ref target="https://mt.wikipedia.org/wiki/Tas-Sliema">Tas-Sliema</ref> fejn kien mar jgħix meta żżewweġ. Wara li ġie inawgurat il-bini fl-1904, l-Istitut serva bħala ċentru ta’ rikreazzjoni u biex jiġbor is-subien li kienu jgħixu hemmhekk. Fl-1908 fetaħ il-Juventutis Domus u l-Oratorju tas-subien għat-tagħlim tad-Duttrina. Ċentri bħal dawn inbnew fiż-<ref target="https://mt.wikipedia.org/wiki/Żejtun">Żejtun</ref>, il-<ref target="https://mt.wikipedia.org/wiki/Mosta">Mosta</ref>, <ref target="https://mt.wikipedia.org/wiki/Bormla">Bormla</ref> u Għawdex.  Fl-1939 Galea waqqaf ukoll ċentru fejn jitgħallmu l-bniet: l-Istitut ta’ Santa Eliżabetta tas-Sorijiet Franġiskani f’Tas-Sliema. Ta donazzjonijiet ukoll lill-Isptar tal-Blue Sisters u pprovda l-għajnuna finanzjarja meħtieġa lill-Kunvent tal-Bon Pastur, f’Ħal Balzan. Galea ta sehmu wkoll fil-missjoni. Meta fl-1896 inħatar bħala Teżorier fil-Kumitat tal-Missjoni ntebaħ li biex in-nies jikkontribwixxu jridu jkunu konxji tal-faqar li hawn fid-<ref target="https://mt.wikipedia.org/wiki/Id-Dinja">dinja</ref> u dan wasslu biex jibda jippubblika l-Annali tal-Propagazzjoni tal-Fidi li kien joħroġ darba fix-xahar. Għal bosta snin kien il-President tal-Anglo-Maltese Bank u aktar tard fl-1915 laħaq it-Teżorier tal-Kurja tal-Isqof, u teżorier tas-Sorijiet Klarissi ta' <ref target="https://mt.wikipedia.org/wiki/San_Ġiljan_(lokalità)">San Ġiljan</ref>. </p>
Politiku
<p>Galea kien xhud fl-inkjesta tas-<ref target="https://mt.wikipedia.org/wiki/Sette_Giugno">Sette Giugno</ref> 1919. Sentejn wara, il-<ref target="https://mt.wikipedia.org/wiki/Partit_Laburista">Partit Laburista</ref> mmexxi mill-Kurunell <ref target="https://mt.wikipedia.org/wiki/William_Savona">William Savona</ref> kkontesta l-ewwel elezzjoni ġenerali li qatt saret f'Malta, dik tal-1921. Fiha l-Partit kiseb 23% tal-voti u tella’ żewġ senaturi, wieħed minnhom Alfons Maria Galea u l-ieħor kien dak li iktar tard sar Arċisqof ta' Malta, Monsinjur <ref target="https://mt.wikipedia.org/wiki/Mikiel_Gonzi">Mikiel Gonzi</ref>. Alfons Maria Galea serva ta' Senatur f'isem il-Partit Laburista fis-snin 1921-27. Tul dawn is-snin ħadem b'risq il-ħaddiem u l-batut billi semma' leħnu fuq l-istituti tal-karità, l-iskejjel tas-<ref target="https://mt.wikipedia.org/wiki/Sengħa">snajja</ref>', kundizzjonijiet xierqa fuq il-post tax-xogħol u t-tagħlim fl-iskejjel. Meta l-Partit Laburista ngħaqad b'Compact mal-Partit ta' <ref target="https://mt.wikipedia.org/wiki/Gerald_Strickland">Strickland</ref>, is-Sur Fons għażel li jinqata' mill-politika. </p>
Awtur
<p>Galea ħass il-ġibda għall-kitba meta kellu madwar 35 sena. Għall-ewwel beda jittraduċi. Il-kitbiet ta' Galea bil-<ref target="https://mt.wikipedia.org/wiki/Lingwa_Maltija">Malti</ref> li kellhom l-għan li jedukaw u jgħallmu lill-poplu bla skola, l-aktar lill-fqar. Huwa beda jikteb bil-Malti bis-saħħa ta’ Annibale Preca u l-ewwel xogħol tiegħu kien it-traduzzjoni ta’ stejjer qosra mit-<ref target="https://mt.wikipedia.org/wiki/Lingwa_Taljana">Taljan</ref>. Ix-xewqa kbira tiegħu kienet li jirtira min-negozju u l-kummerċ, kif fil-fatt għamel fl-1896, u jiddedika ħajtu għall-kitba.</p>
<p>F’Settembru 1899 beda joħroġ <hi rend="italic">Il-Kotba tal-Mogħdija taż-Żmien</hi> li saru popolari ħafna tant li baqa’ jippubblikahom sal-1915, san-numru 150. Kienu bħal <ref target="https://mt.wikipedia.org/wiki/Enċiklopedija">enċiklopedija</ref> ta' <ref target="https://mt.wikipedia.org/wiki/Storja">storja</ref>, <ref target="https://mt.wikipedia.org/wiki/Ġeografija">ġeografija</ref>, <ref target="https://mt.wikipedia.org/wiki/Arkeoloġija">arkeoloġija</ref>, <ref target="https://mt.wikipedia.org/wiki/Folklor">folklor</ref>, storja naturali u <ref target="https://mt.wikipedia.org/wiki/Snajja_Maltin">snajja'</ref>. Kiteb ukoll <hi rend="italic">Muftieħ il-Ġenna</hi> (1889). Galea qaleb għall-Malti wħud mill-<ref target="https://mt.wikipedia.org/wiki/Bibbja">Kotba Mqaddsa</ref> mil-Latin għall-Malti, fosthom Ktieb il-Qwiel, is-Salmi, l-Għanja tal-Għanjiet, Ġob, Iżaija, il-Kotba tas-Slaten u l-Kotba tal-Makkabin.</p>
<p>Alfons Maria Galea kellu ħamest itfal, waħda minnhom soru. Huwa miet fil-Kunvent tal-Bon Pastur, fejn kien mar jgħix f'Ġunju 1940 bħala refuġjat tal-gwerra, fl-età ta’ tmenin sena.</p>
</text></body></html>