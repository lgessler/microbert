<html><body><text id="wikipedia_mt_wikipedia_org__26580.html" ns="0" revid="267481" sourceurl="https://mt.wikipedia.org/wiki/Nicolas-Claude_Fabri_de_Peiresc" title="Nicolas-Claude Fabri de Peiresc" type="wikipedia">Nicolas-Claude Fabri de Peiresc
<p><hi rend="bold">Nicolas-Claude Fabri de Peiresc</hi> (twieled fl-1 ta’ Diċembru 1580 – miet fl-24 ta’ Ġunju 1637), spiss magħruf sempliċement bħala <hi rend="bold">Peiresc</hi>, jew bil-forma Latina ta’ ismu <hi rend="bold">Peirescius</hi>, kien astronomu, antikwarju u għaref <ref target="https://mt.wikipedia.org/wiki/Franza">Franċiż</ref>, li kellu korrispondenza wiesgħa max-xjenzati, u kien organizzatur ta’ suċċess tal-istħarriġ xjentifiku. Ir-riċerka tiegħu kienet tinkludi d-determinazzjoni tad-differenza fil-lonġitudni ta’ diversi postijiet fl-<ref target="https://mt.wikipedia.org/wiki/Ewropa">Ewropa</ref>, madwar il-<ref target="https://mt.wikipedia.org/wiki/Baħar_Mediterran">Mediterran</ref>, u fit-Tramuntana tal-<ref target="https://mt.wikipedia.org/wiki/Afrika">Afrika</ref>.</p>
Ħajja bikrija
<p>Missier Peiresc kien maġistrat għoli u <ref target="https://mt.wikipedia.org/wiki/Kirurgu">kirurgu</ref> fi <ref target="https://mt.wikipedia.org/wiki/Provence">Provence</ref> minn familja nobbli sinjura, li flimkien ma’ martu ħarab minn raħal twelidu ta’ <ref target="https://mt.wikipedia.org/wiki/Aix-en-Provence">Aix-en-Provence</ref> biex jevita l-pesta li kienet faqqgħet hemmhekk, u mar joqgħod f’Belgentier f’Var. Peiresc twieled f’Belgentier u rċieva l-edukazzjoni tiegħu f’Aix-en-Provence, f’<ref target="https://mt.wikipedia.org/wiki/Avignon">Avignon</ref>, u fil-kulleġġ tal-<ref target="https://mt.wikipedia.org/wiki/Ġiżwiti">Ġiżwiti</ref> f’<ref target="https://mt.wikipedia.org/wiki/Tournon">Tournon</ref>. F’<ref target="https://mt.wikipedia.org/wiki/Toulon">Toulon</ref>, Peiresc sar interessat fl-<ref target="https://mt.wikipedia.org/wiki/Astronomija">astronomija</ref>. Hu u jistudja l-liġi, filwaqt li rawwem interess fl-<ref target="https://mt.wikipedia.org/wiki/Arkeoloġija">arkeoloġija</ref>, huwa vvjaġġa lejn l-<ref target="https://mt.wikipedia.org/wiki/Italja">Italja</ref>, l-<ref target="https://mt.wikipedia.org/wiki/Żvizzera">Iżvizzera</ref> u Franza fl-1599, u finalment temm l-istudji legali tiegħu fl-1604 fl-Università ta’ <ref target="https://mt.wikipedia.org/wiki/Montpellier">Montpellier</ref>. Kien ukoll fl-1604 li beda jissejjaħ bl-isem ta’ <hi rend="italic">Peiresc</hi> wara biċċa proprjetà f’Alpes-de-Haute-Provence (issa spellut Peyresq) li kien wiret mingħand missieru, għalkemm hu stess qatt ma żar dik il-proprjetà.</p>
<p>Wara li ngħata l-lawrija tiegħu, huwa vvjaġġa lejn <ref target="https://mt.wikipedia.org/wiki/Pariġi">Pariġi</ref> (fl-1605-1606, flimkien mal-patrun tiegħu <ref target="https://mt.wikipedia.org/wiki/Guillaume_du_Vair">Guillaume du Vair</ref>, il-President tal-Parlament ta’ Provence), <ref target="https://mt.wikipedia.org/wiki/Londra">Londra</ref> u l-Fjandri qabel ma reġa’ lura lejn Aix-en-Provence fl-1607 biex jieħu post zijuh bħala <hi rend="italic">conseiller</hi> fil-Parlament ta’ Provence taħt du Vair u żamm din il-kariga sal-1615.</p>
Intellettwali u kollezzjonista
<figure><caption>Bust tat-terrakotta ta’ Peiresc magħmul minn Jean-Jacques Caffieri fil-Bibliothèque Mazarine</caption></figure>
<p>Mill-1615 sal-1622, Peiresc reġa’ żar Pariġi ma’ du Vair. Imbagħad huwa rritorna lejn Provence biex jaqdi r-rwol tiegħu bħala senatur tal-qorti sovrana. Huwa sar patrun tax-<ref target="https://mt.wikipedia.org/wiki/Xjenza">xjenza</ref> u tal-<ref target="https://mt.wikipedia.org/wiki/L-Arti">arti</ref>, studja l-fossili, u appoġġa lill-astronomu <ref target="https://mt.wikipedia.org/wiki/Pierre_Gassendi">Pierre Gassendi</ref> mill-1634 sal-1637. <ref target="https://mt.wikipedia.org/wiki/Virginio_Cesarini">Virginio Cesarini</ref> pproponieh għal sħubija bħala membru tal-<hi rend="italic">Accademia dei Lincei</hi> fl-1621, iżda mhux ċert jekk sarx membru jew le.</p>
<p>Il-pożizzjoni ta’ Peiresc bħala intellettwali kbir fi żmien ir-rivoluzzjoni xjentifika wasslet biex jissejjaħ “Prinċep tar-Repubblika tal-Ittri”. Huwa kien ukoll politiku notevoli fir-reġjun tiegħu, u kittieb akkanit tal-ittri (10,000 ittra mill-ittri li kiteb waslu sa żminijietna), u kien f’korrispondenza kostanti ma’ <ref target="https://mt.wikipedia.org/wiki/François_de_Malherbe">François de Malherbe</ref>, ma’ <ref target="https://mt.wikipedia.org/wiki/Hugo_Grotius">Hugo Grotius</ref>, mal-<ref target="https://mt.wikipedia.org/wiki/Aħwa_Dupuy">aħwa Dupuy</ref>, ma’ <ref target="https://mt.wikipedia.org/wiki/Alphonse-Louis_du_Plessis_de_Richelieu">Alphonse-Louis du Plessis de Richelieu</ref>, u mal-ħabib kbir tiegħu <ref target="https://mt.wikipedia.org/wiki/Rubens">Rubens</ref>. Il-korrispondenza tiegħu ma’ Malherbe tixħet dawl fuq il-personalità ta’ iben Malherbe, <ref target="https://mt.wikipedia.org/wiki/Marc-Antoine_Malherbe">Marc-Antoine Malherbe</ref>.</p>
<p>Peiresc sar wieħed mill-ewwel ammiraturi u segwaċi ta’ <ref target="https://mt.wikipedia.org/wiki/Caravaggio">Caravaggio</ref> fi Franza. Huwa skopra x-xogħlijiet ta’ Caravaggio għall-ewwel darba fil-<ref target="https://mt.wikipedia.org/wiki/Kappella">kappella</ref> ta’ Contarelli f’<ref target="https://mt.wikipedia.org/wiki/Ruma">Ruma</ref> fl-1600 meta kellu 20 sena biss.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> F’raħal twelidu, huwa rawwem madwaru qisu “studjo ta’ artisti tan-Nofsinhar ta’ Franza b’influwenza minn Caravaggio”, fosthom l-artist Fjamming <ref target="https://mt.wikipedia.org/wiki/Louis_Finson">Louis Finson</ref>, <ref target="https://mt.wikipedia.org/wiki/Martin_Hermann_Faber">Martin Hermann Faber</ref>, <ref target="https://mt.wikipedia.org/wiki/Trophime_Bigot">Trophime Bigot</ref> u pitturi oħra.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Huwa ppromwova l-istil ta’ Caravaggio billi organizza kummissjonijiet għal dawn l-artisti. Huwa kien strumentali biex jikseb għadd ta’ kummissjonijiet għal Finson, inkluż għal <ref target="https://mt.wikipedia.org/wiki/Pittura">pitturi</ref> u ritratti storiċi. Finson pitter ukoll <hi rend="italic">ritratt ta’ de Peyresc</hi>. Peiresc kien kollezzjonista akkanit tal-arti u serraħ fuq il-kuntatti ta’ Finson fl-Italja biex jakkwista żewġ xogħlijiet ta’ Caravaggio mill-familja Pasqualini f’Ruma.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Id-dar ta’ Peiresc f’Aix-en-Provence kienet tassew qisha mużew, u kellha taħlita ta’ <ref target="https://mt.wikipedia.org/wiki/Skultura">skulturi</ref> antiki, pitturi moderni, midalji, kotba u ġonna bi pjanti eżotiċi. Huwa akkwista l-avorju <ref target="https://mt.wikipedia.org/wiki/Biżantini">Biżantin</ref> ta’ Barberini (mhuwiex magħruf kif jew mingħand min) u offrieh lil <ref target="https://mt.wikipedia.org/wiki/Francesco_Barberini">Francesco Barberini</ref>: din l-opra tal-arti issa tinsab fil-<ref target="https://mt.wikipedia.org/wiki/Louvre">Louvre</ref>. Huwa kellu l-<hi rend="italic">Codex Luxemburgensis</hi>, il-kopja Karolinġja eżistenti tal-Kronografija tat-354, fil-pussess tiegħu għal bosta snin; u wara mewtu għebet. Huwa kellu iżjed minn 18,000 munita u midalja, u kien ukoll arkeologu, artist dilettant, storiku (wera li l-invażjoni tar-<ref target="https://mt.wikipedia.org/wiki/Renju_Unit">Renju Unit</ref> minn <ref target="https://mt.wikipedia.org/wiki/Ġulju_Ċesri">Ġulju Ċesri</ref> saret mhux minn <ref target="https://mt.wikipedia.org/wiki/Calais">Calais</ref> iżda minn Saint Omer), Eġittologu, botaniku, żooloġista (studja l-kamaleonti, il-kukkudrilli, l-iljunfanti u l-alżaron, tip ta’ gazzella Nubjana b’ras qisha ta’ barri, li issa hija estinta), fiżjologu, ġeografu (wettaq il-proġett li jikkollega lil Aix-en-Provence ma’ <ref target="https://mt.wikipedia.org/wiki/Marsilja">Marsilja</ref>), u ekologu.</p>
Astronomija
<figure><caption>Detall tan-noti ta’ Peiresc li jiddokumentaw l-ewwel osservazzjoni tiegħu tan-Nebula li jisimha Orion fis-26 ta’ Novembru 1610</caption></figure>
<p>Peiresc kien ukoll astronomu. Fl-1610 du Vair xtara <ref target="https://mt.wikipedia.org/wiki/Teleskopju">teleskopju</ref>, li Peiresc u <ref target="https://mt.wikipedia.org/wiki/Joseph_Gaultier">Joseph Gaultier</ref> użaw għall-osservazzjoni tas-smewwiet, inkluż il-<ref target="https://mt.wikipedia.org/wiki/Qamar">qmura</ref> ta’ <ref target="https://mt.wikipedia.org/wiki/Ġove_(pjaneta)">Ġove</ref>; is-suġġeriment tiegħu biex l-ismijiet individwali mill-familja Medici jiġu applikati lill-“kwiekeb tal-Medici” ma ntlaqax.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Peiresc għamel osservazzjonijiet dettaljati wkoll tan-Nebula li jisimha Orion fl-1610; Gaultier sar it-tieni persuna li raha fit-teleskopju. Sabiex jiddetermina l-lonġitudni b’iktar preċiżjoni, huwa kkoordina l-osservazzjoni tal-eklissi lunari tat-28 ta’ Awwissu 1635 tul il-Mediterran; b’hekk seta’ jikkalkula li l-Baħar Mediterran kien fil-fatt 1,000 kilometru iqsar milli kien maħsub qabel. Peiresc kiteb ukoll ittri lil <ref target="https://mt.wikipedia.org/wiki/Galileo_Galilei">Galileo</ref>, <ref target="https://mt.wikipedia.org/wiki/Pierre_Gassendi">Pierre Gassendi</ref> u <ref target="https://mt.wikipedia.org/wiki/Tommaso_Campanella">Tommaso Campanella</ref>, u ddefenda lil tnejn minnhom meta ġew arrestati mill-Inkwiżizzjoni.</p>
L-aħħar snin
<p>Peiresc kiteb “l-istorja mqassra ta’ Provence”, iżda miet qabel l-editjar: il-pubblikazzjoni seħħet biss fl-1982 (bl-editjar ta’ <ref target="https://mt.wikipedia.org/wiki/Jacques_Ferrier">Jacques Ferrier</ref> u <ref target="https://mt.wikipedia.org/wiki/Michel_Feuillas">Michel Feuillas</ref>). Bl-appoġġ ta’ Gassendi, speċjalment dak finanzjarju, hu u l-inċiżur <ref target="https://mt.wikipedia.org/wiki/Claude_Mellan">Claude Mellan</ref> bdew jipproduċu mappa tas-superfiċe tal-Qamar, iżda Peiresc laħaq miet qabel ma ġiet ikkompletata.</p>
<p>Peiresc miet fl-24 ta’ Ġunju 1637 f’Aix-en-Provence.</p>
Xogħlijiet
<p>Fost ix-xogħlijiet ta’ Peiresc hemm:</p>
<list type="unordered"><item><hi rend="italic">Histoire abrégée de Provence</hi></item>
<item><hi rend="italic">Lettres à Malherbe</hi> (1606–1628)</item>
<item><hi rend="italic">Traitez des droits et des libertés de l'Eglise gallicane</hi> (1639)</item>
<item><hi rend="italic">Vita Peireskii</hi> (1641)</item>
<item><hi rend="italic">Mémoires</hi></item>
<item><hi rend="italic">Bulletin Rubens</hi></item>
<item><hi rend="italic">Notes inédites de Peiresc sur quelques points d'histoire naturelle</hi></item></list>
<figure><caption>Bust ta’ Peiresc f’Aix-en-Provence</caption></figure>
Legat
<p>Faċċata tal-<ref target="https://mt.wikipedia.org/wiki/Katidral">Katidral</ref> ta’ Saint Sauveur hemm bust tal-bronż ta’ Peiresc, eżattament fil-<ref target="https://mt.wikipedia.org/wiki/Pjazza">pjazza</ref> tal-università f’Aix-en-Provence. Daru ħdejn il-palazz tal-ġustizzja twaqqgħet biex inbena l-palazz stess li għadu hemm sa llum.</p>
<p>Il-mużew tal-villaġġ f’Peyresq ħdejn Digne-les-Bains huwa ddedikat kollu għax-xogħlijiet tiegħu.</p>
<p>Peiresc ingħata ġieħ fl-1935 billi l-krater lunari f’46.5S, 67.6E, b’dijametru ta’ 61 kilometru, ingħata l-isem ta’ Peirescius; u fl-1993 l-<ref target="https://mt.wikipedia.org/wiki/Asterojde">asterojde</ref> 19226 ingħatat l-isem ta’ Peiresc.</p>
</text></body></html>