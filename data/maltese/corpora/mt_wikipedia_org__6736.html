<html><body><text id="wikipedia_mt_wikipedia_org__6736.html" ns="0" revid="269867" sourceurl="https://mt.wikipedia.org/wiki/Ben_Foster" title="Ben Foster" type="wikipedia">Ben Foster<hi rend="italic">Għal nies oħra bl-isem ta' Il-Paġna prinċipali, ara <ref target="https://mt.wikipedia.org/wiki/Il-Paġna_prinċipali_(diżambigwazzjoni)">Il-Paġna prinċipali (diżambigwazzjoni)</ref>.</hi>
<p><hi rend="bold">Ben Foster</hi> (<ref target="https://mt.wikipedia.org/wiki/Leamington_Spa">Leamington Spa</ref>, <ref target="https://mt.wikipedia.org/wiki/3_ta'_April">3 ta' April</ref> <ref target="https://mt.wikipedia.org/wiki/1983">1983</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li jilgħab bħala <ref target="https://mt.wikipedia.org/wiki/Gowlkiper_(futbol)">gowlkiper</ref> ma' <ref target="https://mt.wikipedia.org/wiki/Watford_FC">Watford</ref>.</p>
Karriera
Racing Club Warwick
<p>Ben Foster beda l-karriera fil-futbol ma' <ref target="https://mt.wikipedia.org/wiki/Racing_Club_Warwick_FC">Racing Club Warwick</ref> fis-sena 2000. Hu dam staġun mal-klabb sakemm wara ngħaqad ma' <ref target="https://mt.wikipedia.org/wiki/Stoke_City_FC">Stoke City</ref>.</p>
Stoke City
<p>Matul iż-żmien ma' Stoke, Foster kellu żmien ta' self ma' <ref target="https://mt.wikipedia.org/wiki/Tiverton_Town_FC">Tiverton Town</ref>, <ref target="https://mt.wikipedia.org/wiki/Bristol_City_FC">Bristol City</ref>, <ref target="https://mt.wikipedia.org/wiki/Stafford_Rangers_FC">Stafford Rangers</ref>, <ref target="https://mt.wikipedia.org/wiki/Kidderminster_Harriers_FC">Kidderminster Harriers</ref> u <ref target="https://mt.wikipedia.org/wiki/Wrexham_FC">Wrexham</ref>. Foster kellu jkun barra mill-azzjoni għal sitt xhur wara li bata minn uġigħ fil-ligament tal-irkoppa.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Manchester United
<p><ref target="https://mt.wikipedia.org/wiki/Alex_Ferguson">Alex Ferguson</ref> kien ntebaħ bit-talent ta' Ben Foster meta kien qed jilgħab ma' <ref target="https://mt.wikipedia.org/wiki/Wrexham_FC">Wrexham</ref>, taħt self minn Stoke, meta l-kowċ ta' United kien qed jara lit-tifel tiegħu, <ref target="https://mt.wikipedia.org/wiki/Darren_Ferguson">Darren</ref>, fil-finali tal-<ref target="https://mt.wikipedia.org/wiki/Football_League_Trophy">LDV Vans Trophy</ref>, li Wrexham rebħu. Manchester United kienu qed ibatu għal xi snin biex jissostitwixxu lil-leġġenda <ref target="https://mt.wikipedia.org/wiki/Peter_Schmeichel">Peter Schmeichel</ref>, fil-pożizzjoni ta' gowlkiper, u Ferguson iddeċieda li jikseb il-żagħżugħ Foster b'somma ta' <ref target="https://mt.wikipedia.org/wiki/Lira_sterlina">£</ref>1 miljun.</p>
<p>Hu ngħaqad ma' <ref target="https://mt.wikipedia.org/wiki/Manchester_United_FC">Manchester United</ref> minn Stoke City fid-19 ta' Lulju 2005. Bejn l-2005 u l-2007, hu ġie msellef lit-tim ta' <ref target="https://mt.wikipedia.org/wiki/Watford_FC">Watford</ref>. Il-kowċ ta' Watford, <ref target="https://mt.wikipedia.org/wiki/Aidy_Boothroyd">Aidy Boothroyd</ref>, stqarr li "Foster hu aħjar mill-gowlkiper kurrenti ta' Manchester United <ref target="https://mt.wikipedia.org/wiki/Edwin_van_der_Sar">Edwin van der Sar</ref>"<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u jemmen li "hu se jkun l-aqwa gowlkiper fid-dinja".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Ferguson, il-kowċ ta' Manchester United, kompla jistqarr li Foster se jkun is-sostitut għall-post ta' Edwin van der Sar bejn il-lasti ta' United u eventwalment jieħu post <ref target="https://mt.wikipedia.org/wiki/Paul_Robinson">Paul Robinson</ref> bħala l-"gowlkiper li jmiss tal-Ingilterra".</p>
<p>Foster kellu staġun tajjeb ma' Watford, fejn irċieva tifħir kbir mill-opinjonisti tat-timijiet opposti u kummentaturi. L-istatura u l-kunfidenza tiegħu, kif ukoll l-interventi li għamel fuq ix-xuttijiet kienu mpressjonanti fl-ewwel staġun sħiħ professjonali. Foster għen lil Watford biex jilħqu l-Premier League billi rebħu lil <ref target="https://mt.wikipedia.org/wiki/Leeds_United_FC">Leeds United</ref> fil-finali tal-play-off.</p>
<p>Fl-10 ta' Awissu 2006, Foster reġa' ffirma staġun ieħor ta' self ma' Watford wara li Manchester United assiguraw is-servizzi tal-<ref target="https://mt.wikipedia.org/wiki/Polonja">Pollakk</ref> <ref target="https://mt.wikipedia.org/wiki/Tomasz_Kuszczak">Tomasz Kuszczak</ref> taħt self. Foster baqa' f'<ref target="https://mt.wikipedia.org/wiki/Vicarage_Road">Vicarage Road</ref> għall-istaġun sħiħ 2006-07 hekk kif United ma kellhomx bżonn isejħulu lura.</p>
<p>F'Ġunju 2007, kien imħabbar li Foster kien se jiġi operat minħabba li kien weġġa' fil-ligament tal-irkoppa l-leminija.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Ir-ritorn tiegħu wasal f'logħba tar-riservi kontra <ref target="https://mt.wikipedia.org/wiki/Middlesbrough_FC">Middlesbrough</ref> fis-6 ta' Marzu 2008. Foster iddebutta ma' Manchester United fil-15 ta' Marzu 2008 kontra <ref target="https://mt.wikipedia.org/wiki/Derby_County_FC">Derby County</ref>, hekk kif Van der Sar kien imweġġa waqt li Kuszczak kien sospiż. United rebħu 1–0, b'Foster jagħmel żewġ interventi importanti biex żamm l-iskor favur United.</p>
<p>Però, minkejja din il-prestazzjoni, Ferugson ma bediex lil Foster għall-partita kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref>, u għażel lil Kuszczak li kien għadu kif serva s-sospensjoni. Ir-raġuni kienet li Foster ma kienx reġistrat, u b'hekk kien ineliġibbli biex jilgħab fil-kompetizzjoni Ewropea, b'hekk Kuszczak kien ikun l-uniku gowlkiper eleġibbli u disponibbli jekk Van der Sar ma jkunx irkupra mill-uġigħ.</p>
<p>Wara li sofra minn waqfa ta' tmien ġimgħat f'Settembru tal-2008 wara li kien għamel waqgħa ħażina fuq l-irkoppa f'logħba mat-tim tar-riservi ta' Manchester United, Foster għamel ir-ritorn tiegħu f'logħba miċ-<ref target="https://mt.wikipedia.org/wiki/UEFA_Champions_League_2008–09">Champions League</ref> kontra <ref target="https://mt.wikipedia.org/wiki/Celtic_FC">Celtic</ref> nhar il-5 ta' Novembru 2008. Nhar l-1 ta' Marzu 2009, Alex Ferguson għażel lil Foster bejn il-lasti għall-finali tal-<ref target="https://mt.wikipedia.org/wiki/Football_League_Cup">League Cup</ref> 2009 ġewwa <ref target="https://mt.wikipedia.org/wiki/Wembley_Stadium">Wembley Stadium</ref>. Wara li l-partita spiċċat mingħajr gowls anke wara l-ħin barrani, waqt l-għoti tal-penalties Foster salva l-penalty mogħti mill-plejer ta' <ref target="https://mt.wikipedia.org/wiki/Tottenham_Hotspur_FC">Tottenham</ref> <ref target="https://mt.wikipedia.org/wiki/Jamie_O'Hara">Jamie O'Hara</ref>. Din, flimkien mal-iżball ta' <ref target="https://mt.wikipedia.org/wiki/David_Bentley">David Bentley</ref>, taw lil United rebħa ta' 4–1 bil-penalties u t-titlu tal-League Cup. Għall-prestazzjoni tiegħu, hu ġie mogħti l-unur tal-plejer tal-partita.</p>
<p>B'<ref target="https://mt.wikipedia.org/wiki/Edwin_van_der_Sar">Van der Sar</ref> imweġġa' għall-ewwel xahrejn tal-<ref target="https://mt.wikipedia.org/wiki/Premier_League_2009–10">istaġun 2009–10</ref>, Foster ingħata l-opportunità li jkun in-numru wieħed. Bi prestazzjonijiet li xejn ma impressjonaw, fl-assenza għal darb'oħra ta' Van der Sar, postu ħadu <ref target="https://mt.wikipedia.org/wiki/Tomasz_Kuszczak">Tomasz Kuszczak</ref>.</p>
Birmingham City
<p>Minħabba li ma kienx garantit logħob regulari mal-United, Foster iffirma kuntratt għal tliet snin ma' <ref target="https://mt.wikipedia.org/wiki/Birmingham_City_FC">Birmingham City</ref> nhar id-19 ta' Mejju 2010, bis-somma tilħaq madwar is-6 miljun sterlina.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Id-debutt tiegħu wasal fl-ewwel ġurnata tal-<ref target="https://mt.wikipedia.org/wiki/Premier_League_2010–11">istaġun 2010–11</ref> fil-pari ta' 2–2 kontra <ref target="https://mt.wikipedia.org/wiki/Sunderland_AFC">Sunderland</ref>. Mat-tim tal-Birmingham, Foster lagħab fil-finali tal-<ref target="https://mt.wikipedia.org/wiki/Football_League_Cup">Carling Cup</ref> kontra <ref target="https://mt.wikipedia.org/wiki/Arsenal_FC">Arsenal</ref>, mirbuħa bl-iskor ta' 2–1, b'dan l-unur ikun l-ewwel trofew maġġuri fi 48 sena.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.</p>
Internazzjonali
<p>Fis-26 ta' Mejju 2006, Foster kien imsejjaħ fil-lista temporanja tal-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, minħabba li <ref target="https://mt.wikipedia.org/wiki/Robert_Green">Robert Green</ref> kien weġġa' f'partita internazzjonali "B" kontra l-<ref target="https://mt.wikipedia.org/wiki/Tim_nazzjonali_tal-futbol_tal-Belarus">Belarus</ref>.</p>
<p>Wara li Foster reġa' ffirma self ieħor ma' Watford, hu kien imsejjaħ fl-ewwel tim ta' <ref target="https://mt.wikipedia.org/wiki/Steve_McClaren">Steve McClaren</ref> bħala wieħed mit-tliet gowlkipers tal-partita ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref>. Hu ddebutta mal-Ingilterra fit-telfa tal-Ingilterra 1–0 kontra <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> fis-7 ta' Frar 2007. Wara li kien ilu madwar sentejn nieqes mill-kamp internazzjonali, il-prestazzjoni tajba li wettaq fil-finali tal-Carling Cup wasslet lil <ref target="https://mt.wikipedia.org/wiki/Fabio_Capello">Fabio Capello</ref> biex jagħżlu fost l-iskwadra Ingliża u deher bħala sostitut fit-tieni taqsima fir-rebħa ta' 4–0 fuq is-<ref target="https://mt.wikipedia.org/wiki/Tim_nazzjonali_tal-futbol_tas-Slovakkja">Slovakkja</ref>.</p>
<p>Il-prestazzjonijiet inkosistenti mal-United fl-ewwel partiti tal-istaġun 2009–10 wassluh biex ma jiġix mgħajjat fl-iskwadra mmexxiha minn Capello għall-aħħar żewġ konfronti validi għall-kwalifikazzjoni tat-Tazza tad-Dinja. Madanakollu minħabba li <ref target="https://mt.wikipedia.org/wiki/Robert_Green">Robert Green</ref> ġie mkeċċi kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ukrajna">Ukrajna</ref> u <ref target="https://mt.wikipedia.org/wiki/David_James">David James</ref> weġġa' fit-taħriġ, Foster sab ruħu bejn il-lasti kontra l-Belarus. Il-konfront intemm 3–0 favur l-Ingliżi. Ir-raba' partita tiegħu bil-flokk tal-Ingilterra wasal fl-14 ta' Novembru 2009 fil-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> fil-<ref target="https://mt.wikipedia.org/wiki/Qatar">Qatar</ref>, bil-partita tispiċċa f'telfa ta' 1–0.</p>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>