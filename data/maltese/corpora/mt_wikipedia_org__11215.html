<html><body><text id="wikipedia_mt_wikipedia_org__11215.html" ns="0" revid="273743" sourceurl="https://mt.wikipedia.org/wiki/Palazz_tal-Gran_Mastru" title="Palazz tal-Gran Mastru" type="wikipedia">Palazz tal-Gran Mastru
<figure><caption>Palazz tal-Gran Mastru</caption></figure>
<p>Il-<hi rend="bold">Palazz tal-Gran Mastru</hi> jew il-Palazz Maġisterjali, huwa420 <ref target="https://mt.wikipedia.org/wiki/Palazz">palazz</ref> fil-<ref target="https://mt.wikipedia.org/wiki/Belt_Valletta">Belt Valletta</ref>, <ref target="https://mt.wikipedia.org/wiki/Malta">Malta</ref>. Bħalissa l-Palazz jagħti lok għall-uffiċċju tal-<ref target="https://mt.wikipedia.org/wiki/President_ta'_Malta">President ta' Malta</ref>. Għal xi żmien kien ukoll is-sit tal-<ref target="https://mt.wikipedia.org/wiki/Parlament_Malti">Kamra tad-Deputati ta' Malta</ref>.</p>
<p>---</p>
<p>Il-Palazz tal-President, jew inkella kif inhu magħruf aktar, il-Palazz tal-Gran Mastru/i mbena f'żewġ fażijiet. L-ewwel parti mill-palazz, dik tan-naħa tat-tramuntana, jiġifieri dik in-naħa li tagħti ma’ triq l-Arċisqof, ġiet mibnija minn <ref target="https://mt.wikipedia.org/wiki/Ġirolamu_Cassar">Ġirolamu Cassar</ref> fl-1574. Xi swali ta’ fuq, u l-kmamar ta’ isfel tas-servitù, kif ukoll l-istalel fil-pjan terren, iduuru mall-bitħa hekk imsejħha ta’ Nettunu. In-naħa l-oħra tal-palazz li għandha bieb għaliha wkoll, u li tagħti għal fuq Triq it-Teatru l-Antik, inbniet fi żmien il-<ref target="https://mt.wikipedia.org/wiki/Gran_Mastru_Pinto">Gran Mastru Pinto</ref>, għan-nofs is-seklu tmintax. Hawn, is-swali ta’ fuq u l- kmamar ta' isfel iduru madwar il-bitħa msejħa ‘tal-Prinċep Alfred’.</p>
<p>Il-Palazz ra erba’ epoki differenti: dik ta’ żmien il-kavallieri tal-<ref target="https://mt.wikipedia.org/wiki/Ordni_ta’_San_Ġwann">Ordni ta’ San Ġwann</ref> (mill-1574 - 1798), dik ta’ żmien il-Franċiżi (1790 -1800), dik ta' żmien l-Ingliżi 1800-1964, u dik preżenti fejn mill-1974 sal-lum il-Palazz beda jservi bħala l-uffiċċju tal-<ref target="https://mt.wikipedia.org/wiki/President_ta’_Malta">President ta’ Malta</ref>. Mill-1921 sal-2017, il-Palazz kien ukoll iservi bħala s-sede tal-<ref target="https://mt.wikipedia.org/wiki/Parlament_Malti">Parlament Malti</ref>.</p>
<p>L-<ref target="https://mt.wikipedia.org/wiki/Armerija_tal-Palazz">Armerija tal-Palazz</ref> li kienet xi darba fis-sular ta’ fuq, issa qiegħeda f'żewġt iswali, isfel, in-naħa ta’ <ref target="https://mt.wikipedia.org/wiki/Triq_il-Merkanti">Triq il-Merkanti</ref>. Din l-armerija hi waħda mill-akbar li jeżistu fl-Ewropa għax fiha mijiet ta’ armi u kurazzi tal-epoka ta’ żmien l-Ordni. L-isbaħ fost il-kurazzi li hemm esebiti fil-vetrini, hi dik indurata bid-deheb li kienet tal-<ref target="https://mt.wikipedia.org/wiki/Gran_Mastru_Alof_de_Wignacourt">Gran Mastru Alof de Wignacourt</ref>. Din kienet armatura li kienet tintlibes f’okkażjonijiet speċjali biss. Imbagħad, ħdejha hemm armatura oħra tal-istess Gran Mastru li hi tal-ħadid u li ma tagħtix daqstant fil-għajn għax ma għandhiex wisq dekorazzjonijiet. Fl-armerija hemm kwantità ta' xwabel, kanuni, lanez, u armi oħra ta’ kull kwalità tal-epoka.</p>
<p>Fl-ewwel sular (<hi rend="italic">il piano nobile</hi>) hemm kurituri twal u sbieħ iddekorati b’diversi pitturi, kemm bħala affreski mal-ħajt kif ukoll impinġijin fuq it-tila mwaħħla matul is-saqaf tal-istess kuritur. Din kien pinġiha <ref target="https://mt.wikipedia.org/wiki/Nicolò_Nasoni">Nicolò Nasoni</ref> (1724). Fost is-swali li wieħed jista’ jżur hemm is-Sala iż-żgħira tal-Kunsill, imsejħa wkoll “is-<ref target="https://mt.wikipedia.org/wiki/Sala_tal-Arazzi">Sala tal-Arazzi</ref>”. Din is-sala kienet isservi biex fiha jiltaqa' l-Parliament ta’ Malta sal-1976. Hawnhekk, miżmuma fid-dlam, hemm l-arazzi ta’ Perellos, magħrufa bħala “l-<ref target="https://mt.wikipedia.org/wiki/Arazzi_Goblin">Arazzi Goblin</ref>”. Dawn l-arazzi imprezzabli jiġbru f’ għaxar biċċiet dehriet mlewna ta’ pjanti u annimali eżotiċi mill-<ref target="https://mt.wikipedia.org/wiki/Afrika">Afrika</ref> u mill-<ref target="https://mt.wikipedia.org/wiki/Amerika_ta’_Isfel">Amerika ta’ Isfel</ref>.  Dawn ix-xeni fuq it-tapizzeriji huma meħudin minn disinji li kienu ġew mogħtija mill-<ref target="https://mt.wikipedia.org/wiki/Prinċep_ta’_Nassau">Prinċep ta’ Nassau</ref> lir-Re ta’ Franza Louis X1V, fl-1679. L-arazzi ġew ikkommisjonati apposta għall-Palazz mill-<ref target="https://mt.wikipedia.org/wiki/Gran_Mastru_Ramon_Perellos_y_Roccaful">Gran Mastru Ramon Perellos y Roccaful</ref> fl-1710.</p>
<p>FIs-Sala tal-Pranzu hemm esebiti mal-ħajt, serje ta’ ritratti tal-<ref target="https://mt.wikipedia.org/wiki/Presidenti_tar-Repubblika">Presidenti tar-Repubblika</ref> li ġew eletti mill-1974 sal-lum. Fit-Tieni Gwerra Dinjija, din is-sala ntlaqtet u saritilha ħafna ħsara minn bomba li ntefgħet waqt attakk mill-ajru. Ma’ din hemm sala oħra, biss ikbar, dik tal-Kunsill Suprem. Din is-sala hija ddekorata mal-partijiet għolja tal-ħitan tagħha minn serje ta’ affreski mpenġijin minn Mattia Perez D’Aleccio. Dawn l-affreski jiddiskrivu l-<ref target="https://mt.wikipedia.org/wiki/Assedju_il-Kbir">Assedju l-Kbir</ref> tal- 1565, f’serje ta’ mapep bil-pożizzjoniet tal-gwerriera ta’ kull naħa kif ukoll minn serje ta’ episodji diversi tal-Assedju ta’ l-1565. Din is-sala kienet u għadha sservi biex go fiha jsiru avvenimenti u okażżjonijiet statali, fosthom l-<ref target="https://mt.wikipedia.org/wiki/Għoti_ta’_Ġieħ_ir-Repubblika">Għoti ta’ Ġieħ ir-Repubblika</ref>.</p>
<p>Sala oħra mogħnija b’rikezzi kbar ta’ pitturi, ċeramika u għamara hija dik magħrufa bħala s-Sala s-Safra (jew is-Sala tal-Paġġi). Din fiha bosta għamara fina u pitturi ta’ valur, kif ukoll serje ta’ affreski man-naħa ta’ fuq tal-ħitan. Imbagħad, hemm is-Sala il-Ħamra, (imsejħa hekk minhabba d-damask aħmar li hi ddekorata bih). din hi s-sala fejn il-President jilqa’ il-mistednin tiegħu, fosthom lill-ambaxxaturi meta dawn jippreżentaw l-kredenzjali tagħhom lill-President. Din is-sala ukoll hija miżawda b’bosta affarijiet ta' arti fina, fosthom affreski. jirrakkuntaw l-istorja tal-Ordni ta’ San Ġwann, kif ukoll serje ta’ pitturi tar-rejiet Franċiżi kif ukoll għamara u oġġetti oħra. </p>
<p>Illum, Il-Palazz, barra li jservi ħafna funzjonijiet li semmejnha, iservi wkoll bħala attrazzjoni kbira għat-turisti li jżuru Malta.</p>
</text></body></html>