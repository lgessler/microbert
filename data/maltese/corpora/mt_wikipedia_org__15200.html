<html><body><text id="wikipedia_mt_wikipedia_org__15200.html" ns="0" revid="230557" sourceurl="https://mt.wikipedia.org/wiki/Francesco_Cossiga" title="Francesco Cossiga" type="wikipedia">Francesco Cossiga<figure><caption>Francesco Cossiga</caption></figure>
<p><hi rend="bold">Francesco Cossiga</hi> (<ref target="https://mt.wikipedia.org/wiki/Sassari">Sassari</ref>, <ref target="https://mt.wikipedia.org/wiki/26_ta'_Lulju">26 ta' Lulju</ref> <ref target="https://mt.wikipedia.org/wiki/1928">1928</ref> – <ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/17_ta'_Awwissu">17 ta' Awwissu</ref> <ref target="https://mt.wikipedia.org/wiki/2010">2010</ref>) kien <ref target="https://mt.wikipedia.org/wiki/Politiku">politiku</ref>, ġurista u professur Taljan, it-tmien <ref target="https://mt.wikipedia.org/wiki/President_tal-Italja">President tar-Repubblika Taljana</ref> mill-1985 sal-1992. Kien Ministru tal-Intern fit-tielet Gvern <ref target="https://mt.wikipedia.org/wiki/Giulio_Andreotti">Andreotti</ref> mill-1976 sal-1978, meta rriżenja wara l-qtil ta' <ref target="https://mt.wikipedia.org/wiki/Aldo_Moro">Aldo Moro</ref>. Mill-1979 sal-1980 kien <ref target="https://mt.wikipedia.org/wiki/Prim_Ministru_tal-Italja">Prim Ministru</ref>, u mill-1983 sal-1985 kien President tas-<ref target="https://mt.wikipedia.org/wiki/Senat_tal-Italja">Senat</ref>.</p>
Politiku
<p>Cossiga twieled f'Sassari, fin-naħa ta' fuq ta' <ref target="https://mt.wikipedia.org/wiki/Sardinja">Sardinja</ref>. Huwa beda l-karriera politika tiegħu matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> mal-FUCI, Federazione Universitaria Cattolica Italiana. L-ewwel darba li kien elett deputat kien fl-1958 mal-Partit Demokristjan. Kien l-iżgħar sottosegretarju fit-tielet gvern ta' Moro fl-1966. L-iżgħar Ministr tal-Intern fl-1976, l-iżgħar President tas-Senat fl-1983 u l-iżgħar President tar-Repubblika fl-1985, ta' 56 sena. </p>
<p>Cossiga kien Ministru tal-Intern fl-1978 meta t-terroristi tal-Brigate Rosse ħatfu u qatlu lill-President tad-Demokrazija Kristjana u ex-Priministru Aldo Moro. Ir-riżenja ta' Cossiga ġabitlu r-rispett tal-Oppożizzjoni Komunista għax hu kien l-uniku wieħed mill-Gvern Demokristjan li refa' r-responsabbiltà ta' kif spiċċat l-istorja ta' Moro.</p>
President tar-Repubblika
<p>Ir-rispett tal-oppożizzjoni wassal biex Cossiga ikun l-ewwel wieħed li jinħatar President tar-Repubblika fl-1985 mal-ewwel votazzjoni. Kienu vvutawlu 752 deputat minn 977. Mill-1990, Cossiga beda jagħmel stqarrijiet kontroversjali u beda jissejjaħ "il picconatore". Cossiga kien qal li l-Partiti l-kbar, id-Demokristjani u l-Komunisti għandhom jaġġornaw ruħhom wara l-waqgha tal-<ref target="https://mt.wikipedia.org/wiki/Ħajt_ta'_Berlin">Ħajt ta' Berlin</ref>. </p>
<p>Fl-1991 il-Prim Ministru Giulio Andreotti żvela l-ezistenza tal-organizazzjoni <hi rend="italic">Gladio</hi>. L-għan ewlieni tal-Gladio, li kienet is-sezzjoni Taljana ta' <hi rend="italic">Stay Behind Net</hi>, organizzazzjoni sigrieta tan-NATO, kien li jkun hemm kull reżistenza possibbli f'każ ta' invażjoni Sovjetika permezz ta' sabutaġġi u terroriżmu. Cossiga ammetta l-involviment tiegħu fit-twaqqif ta' dan l-organizazzjoni. F'Diċembru 1991, il-Partit Komunista kien ressaq talba biex Cossiga jitneħħa minn President, talba, iżda li kienet ġiet irtirata.</p>
<p>Cossiga rriżenja minn President fit-28 ta' April, 1992, xahrejn qabel kellu jintemm iż-żmien tal-ħatra tiegħu. </p>
Wara l-Presidenza
<p>Wara nħatar Senatur għal għomru bħal kull eks-President. Fi Frar 1998, Cossiga ħoloq partit politiku ġdid, Unione Demokratica per la Repubblica (UDR). Il-partit ġie xolt sena wara. Fis-27 ta' Novembru, 2006, huwa rriżenja minn Senatur għal għomru, iżda r-riżenja tiegħu ma ġietx aċċettata wara vot fis-Senat fl-aħħar ta' Jannar 2007. </p>
Cossiga u Malta
<p>Cossiga żar diversi drabi <ref target="https://mt.wikipedia.org/wiki/Malta">Malta</ref> kemm fuq żjajjar uffiċjali u kemm żjajjar privati, u kien "ħabib ta' Malta". Lejn l-aħħar tal-Presidenza tiegħu, fl-1991, kien għamel żjara statali f'Malta fejn kien esprima l-appoġġ tiegħu li Malta tissieħeb fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. Huwa kien ingħata Dottorat fil-Liġi (Honoris Causa) mill-Università ta' Malta. L-aħħar li ġie Malta, kien fl-2008, meta indirizza konferenza tal-AŻAD flimkien ma' <ref target="https://mt.wikipedia.org/wiki/Guido_de_Marco">Guido de Marco</ref>, Rocco Buttiglione u <ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref> fuq il-kwistjoni Moro. Cossiga kien ukoll Kavallier ta' Malta.</p>
</text></body></html>