<html><body><text id="wikipedia_mt_wikipedia_org__27407.html" ns="0" revid="271924" sourceurl="https://mt.wikipedia.org/wiki/Aflaj_tal-Oman" title="Aflaj tal-Oman" type="wikipedia">Aflaj tal-Oman<figure><caption>Falaj Daris</caption></figure>
<p>L-<hi rend="bold">Aflaj tal-Oman</hi> huma sistemi ta' irrigazzjoni antiki magħmula minn kanali tal-ilma mill-500 W.K.. Dawn jinsabu fir-reġjuni ta' Dakhiliyah, Sharqiyah u Batinah fl-<ref target="https://mt.wikipedia.org/wiki/Oman">Oman</ref>. Madankollu, jirrappreżentaw tip ta' sistema ta' tisqija li tmur lura saħansitra 5,000 sena fir-reġjun. Oriġinarjament l-Aflaj kienu jissejħu <hi rend="italic">Qanat</hi> jew <hi rend="italic">Kariz</hi> bħal fil-<ref target="https://mt.wikipedia.org/wiki/Iran">Persja</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p><hi rend="italic">Aflaj</hi> hija l-plural ta' <hi rend="italic">Falaj</hi>, li tfisser "maqsum f'partijiet differenti" bl-<ref target="https://mt.wikipedia.org/wiki/Lingwa_Għarbija">Għarbi</ref> klassiku. Din is-sistema ta' irrigazzjoni, li teżisti wkoll fuq skala ferm iżgħar fost is-<ref target="https://mt.wikipedia.org/wiki/Siti_Kulturali_ta'_Al_Ain">Siti Kulturali ta' Al Ain</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, <ref target="https://mt.wikipedia.org/wiki/Abu_Dhabi">Abu Dhabi</ref>, l-<ref target="https://mt.wikipedia.org/wiki/Emirati_Għarab_Magħquda">Emirati Għarab Magħquda</ref>, kienet taqsam l-ilma b'mod effettiv fost l-abitanti kollha; l-ilma kien inixxi permezz tal-gravità mis-sorsi oriġinali sad-djar jew sar-raba' bl-għelejjel. Is-sistema ta' irrigazzjoni kienet tinkludi torrijiet tal-għassa għad-difiża, iżda anke moskej u binjiet oħra.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Fl-2006, ħames Aflaj tal-Oman iddaħħlu fil-Lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>: il-Falaj Al-Khatmeen, il-Falaj Al-Malki, il-Falaj Daris, il-Falaj Al-Mayassar u l-Falaj Al-Jeela.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Deskrizzjoni
<p>Kull <hi rend="italic">falaj</hi> iwassal l-ilma minn sors wieħed jew iktar permezz ta' kanal wieħed lejn iż-żona fejn ikun meħtieġ li jintuża. Mill-kanal, l-ilma jinqasam f'sottokanali fl-għelieqi fejn jintuża għat-tkabbir tal-<ref target="https://mt.wikipedia.org/wiki/Frott">frott</ref> tropikali li jikber fl-Oman. Minkejja li llum il-ġurnata f'xi partijiet intuża l-konkos biex l-Aflaj ikunu iktar fondi jew biex in-network l-antik jiġi estiż, xorta waħda din is-sistema ta' irrigazzjoni toħroġ fid-dieher il-ħiliet notevoli ta' inġinerija li kienu meħtieġ fil-qedem għall-kostruzzjoni tal-Aflaj. B'kollox hemm madwar 4,100 falaj fl-Oman, u minnhom għadhom jintużaw xi 3,000 falaj għall-provvista tal-ilma fuq bażi kontinwa fl-ambjent aridu tal-Oman.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Falaj Misfah</caption></figure>
<p>L-ilma li jgħaddi mill-Aflaj jiġi minn tliet tipi ta' sorsi differenti: <hi rend="italic">daudi</hi>, li jużaw l-ilma tal-pjan minn taħt l-art biex joħolqu fluss tal-ilma permezz ta' mina sal-punt fejn jitwassal l-ilma biex jintuża; <hi rend="italic">ghaili</hi>, li jużaw l-ilma fuq wiċċ l-art, l-iktar minn għargħar, li jgħaddi fil-<hi rend="italic">wadis</hi> (widien qishom kanjons), jinżamm permezz ta' digi, u l-ilma jgħaddi f'kanal fuq naħa waħda tal-wadi jew fuq iż-żewġ naħat sal-punt fejn jitwassal l-ilma biex jintuża; u <hi rend="italic">aini</hi>, li jużaw il-fluss tal-ilma minn fawwara u jwassluh sal-punt fejn imbagħad jintuża. Il-kostruzzjoni sħiħa ta' kwalunkwe tip ta' falaj kienet teħtieġ akkuratezza spazjali straordinarja, preċiżjoni matematika biex id-drittijiet tal-ilma jiggarantixxu d-distribuzzjoni tal-provvista tal-ilma b'mod ġust, kif ukoll ħiliet ta' tħabbir tal-futur b'mezzi sovranaturali. Fl-imgħoddi kienu jintużaw għodod tal-<ref target="https://mt.wikipedia.org/wiki/Injam">injam</ref> bħala apparati biex jitkejjel il-ħin (bħal pereżempju l-arloġġi tax-<ref target="https://mt.wikipedia.org/wiki/Xemx">xemx</ref> imsejħa <hi rend="italic">lamad</hi>) jew kienu jintużaw qishom giren żgħar bħala oġġetti fissi biex isir il-kejl skont il-moviment tal-istilel.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Is-sistemi ta' irrigazzjoni tal-Aflaj tal-Oman huma rranġati b'tali mod li l-użu agrikolu dejjem jiġi wara kwalunkwe użu personali min-nies. Fil-maġġoranza tas-sistemi, l-ewwel ilma li jasal jintuża għax-xorb, imbagħad l-ilma jasal għaż-żona fejn jinħaslu l-irġiel, is-soltu qrib xi moskea. Imbagħad l-ilma jgħaddi għaż-żona fejn jinħaslu n-nisa u wara għaż-żona fejn jiġu maħsula l-platti, il-<ref target="https://mt.wikipedia.org/wiki/Pożati">pożati</ref> u l-ħwejjeġ, is-soltu biswit iż-żona tan-nisa. Kull meta kien hemm xejikk setgħan jew awtorità, id-dar jew il-forti tiegħu kienet tinbena qrib ħafna taż-żona fejn jinħaslu l-irġiel, possibbilment qabilha jew direttament fuq il-falaj stess bħalma huwa l-każ f'Birkat al Mouz jew f'Rustaq. Finalment, l-ilma mill-aflaj jintuża għall-agrikoltura.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Ibbumbardjar matul il-Gwerra ta' Jebel Akhdar
<figure><caption>Formazzjoni ta' ajruplani tal-gwerra tat-tip Shackleton itiru ħdejn il-Mitjar ta' Masirah matul il-Gwerra ta' Jebel Akhdar</caption></figure>
<p>Skont informazzjoni li ma baqgħetx ikklassifikata mill-Arkivji Nazzjonali <ref target="https://mt.wikipedia.org/wiki/Renju_Unit">Brittaniċi</ref>, ġie żvelat li matul il-<ref target="https://mt.wikipedia.org/wiki/Gwerra_ta'_Jebel_Akhdar">Gwerra ta' Jebel Akhdar</ref>, il-gvern tar-Renju Unit qered apposta partijiet mis-sistemi ta' irrigazzjoni tal-Aflaj u l-għelejjel permezz ta' attakki mill-ajru. Dan sabiex l-abitanti lokali fuq in-naħa ta' ġewwa tal-Oman ma jkunux jistgħu jaħsdu l-għelejjel peress li ma kienx ikollhom iktar aċċess għall-provvisti tal-ilma. Il-<ref target="https://mt.wikipedia.org/wiki/Wadi_Beni_Habib">Wadi Beni Habib</ref> u l-kanal tal-ilma f'<ref target="https://mt.wikipedia.org/wiki/Semail">Semail</ref> kienu fost il-provvisti tal-ilma li ġew danneġġati apposta. Minħabba l-attakki mill-ajru fuq Saiq u Sharaijah, it-tkabbir tal-għelejjel f'dawn iż-żoni kien wisq "perikoluż". Barra minn hekk, dawn id-dokumenti żvelaw li nhar l-4 ta' Awwissu 1957, is-Segretarju tal-Affarijiet Barranin Brittaniku ta l-approvazzjoni tiegħu biex jitwettqu attakki mill-ajru mingħajr l-ebda twissija minn qabel liċ-ċittadini lokali li kienu jgħixu fuq in-naħa ta' ġewwa tal-Oman. Il-projbizzjoni fuq il-viżi għall-uffiċjali tal-istampa mis-sultan, flimkien mal-kapaċità tal-gvern Brittaniku li jwettaq attakki mill-ajru bil-moħbi bl-użu tal-Mitjar ta' Masirah, għenu biex l-operazzjonijiet militari jibqa' jkollhom profil baxx.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Tfal jgħumu fil-Falaj Misfah</caption></figure>
Sit ta' Wirt Dinji

<p>Is-Sistemi ta' Irrigazzjoni tal-Aflaj tal-Oman ġew iddeżinjati bħala Sit ta' Wirt Dinji tal-UNESCO fl-2006.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta' kriterju wieħed tal-għażla tal-UNESCO: il-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli", ladarba l-Aflaj tal-Oman huma sistema ta' tisqija elaborata li kienet kritika għall-iżvilupp tas-soċjetà u tal-ekonomija agrikola tar-reġjun.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
</text></body></html>