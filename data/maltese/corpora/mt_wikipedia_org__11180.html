<html><body><text id="wikipedia_mt_wikipedia_org__11180.html" ns="0" revid="260939" sourceurl="https://mt.wikipedia.org/wiki/Voltaire" title="Voltaire" type="wikipedia">Voltaire
<p><hi rend="bold">François-Marie Arouet</hi>, magħruf iżjed bil-laqam ta' <hi rend="bold">Voltaire</hi> (<ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/21_ta'_Novembru">21 ta' Novembru</ref> <ref target="https://mt.wikipedia.org/wiki/1694">1694</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> – <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/30_ta'_Mejju">30 ta' Mejju</ref> <ref target="https://mt.wikipedia.org/wiki/1778">1778</ref>) kien <ref target="https://mt.wikipedia.org/wiki/Filosfu">filosfu</ref>, <ref target="https://mt.wikipedia.org/wiki/Kittieb">kittieb</ref>, <ref target="https://mt.wikipedia.org/wiki/Drammaturgu">drammaturgu</ref> u <ref target="https://mt.wikipedia.org/wiki/Poeta">poeta</ref> <ref target="https://mt.wikipedia.org/wiki/Franza">Franċiż</ref>. Kien wieħed mill-ikbar animaturi u esponenti tal-<ref target="https://mt.wikipedia.org/wiki/Illuminiżmu">Illuminiżmu</ref> u l-isem ta' Voltaire jibqa' għal dejjem marbut ma' dan il-moviment kulturali.</p>
Bijografija
Il-bidu
<p>François-Marie Arouet Le Jeune uffiċjalment twieled fil-<ref target="https://mt.wikipedia.org/wiki/21_ta'_Novembru">21 ta' Novembru</ref> fl-<ref target="https://mt.wikipedia.org/wiki/1694">1694</ref> f'<ref target="https://mt.wikipedia.org/wiki/Pariġi">Pariġi</ref> minn familja għanja tal-borgeżija. Kif qal l-għaref stess bosta drabi, id-data tat-twelid meħuda mir-reġistru tal-magħmudija, hi x'aktarx ħażina billi kellu ħafna problemi tas-saħħa u l-magħmudija setgħet saret xi disa' xhur wara. Missieru, François Arouet, kien nutar għani u Ġansenista ħerqan, waqt li ommu, Marie Marguerite d'Aumart, kienet ġejja minn familja qrib in-nobbiltà. Ħuha, minn naħa l-oħra – dejjem skont Voltaire – kien Ġansenista fanatiku.</p>
<p>Beda l-istudji tiegħu fl-1704 fil-kulleġġ magħruf tal-Ġiżwiti ta' <ref target="https://mt.wikipedia.org/wiki/Louis-le-Grand">Louis-le-Grand</ref>. Dak iż-żmien iż-żagħżugħ Voltaire wera ħerqa kbira għall-istudji umanistiċi: fuq kollox għar-retorika u l-filosofija. Minkejja li kien kritiku ħafna tal-Ġiżwiti, rabba ammirazzjoni kbira lejn l-għalliema tiegħu u l-ħidma tal-<ref target="https://mt.wikipedia.org/wiki/Kumpanija_ta'_Ġesù">Kumpanija ta' Ġesù</ref> fiċ-<ref target="https://mt.wikipedia.org/wiki/Ċina">Ċina</ref> u l-<ref target="https://mt.wikipedia.org/wiki/Paragwaj">Paragwaj</ref>. Fl-1711 ħalla l-kulleġġ u nkiteb skont ix-xewqa ta' missieru, fl-iskola superjuri tal-liġi. Ir-relazzjonijiet ma' missieru marru għall-agħar, għax dan ma kienx jaqbel mal-vokazzjoni poetika li kien qiegħed jaqbad u l-ħbiberija kontinwa ma' gruppi libertini.</p>
Eżilju fl-Ingilterra
<p>Il-kitba polemika tiegħu għamlet suċċess minnufih fis-salotti tan-nobbli; minħabba xi wħud mill-versi  tal-1717, kontra ir-reġġenti ta' Franża <ref target="https://mt.wikipedia.org/wiki/Filippu_t'Orléans">Filippu t'Orléans</ref>, ġie arrestat u maqful fil-ħabs tal-<ref target="https://mt.wikipedia.org/wiki/Bastilja">Bastilja</ref>. Fl-1723 ippublika l-poeżija <hi rend="italic">La Ligue</hi> li kien kiteb fil-ħabs. Fl-1728, dan ix-xogħol reġa' ġie ppubblikat bit-titlu ta' <hi rend="italic">Henriade</hi>.</p>
<p>L-appoġġ li wrew għall-ewwel in-nobbli ta' Franza ma damx wisq ma għeb. Minħabba l-kitba niggieża tiegħu daħal fi ġlieda mal-Kavallier de Rohan. Dan ġiegħel lis-sefturi tiegħu jagħtu xebgħa lil Voltaire u ma laqax l-istedina tiegħu għal dwell. Il-protesti tal-poeta żagħżugħ għamlu kollox agħar u reġa' ntefa' l-ħabs. Wara żmien qasir ta' eżilju barra Pariġi, Voltaire kellu jemigra lejn l-<ref target="https://mt.wikipedia.org/wiki/Ingilterra">Ingilterra</ref> (1726-1729). Fil-<ref target="https://mt.wikipedia.org/wiki/Renju_Unit">Gran Brittanja</ref>, fejn kien jaf ħafna kittieba u filosfi ta' kultura demokratika, fosthom <ref target="https://mt.wikipedia.org/wiki/Robert_Walpole">Robert Walpole</ref>, <ref target="https://mt.wikipedia.org/wiki/Jonathan_Swift">Jonathan Swift</ref>, <ref target="https://mt.wikipedia.org/wiki/Alexander_Pope">Alexander Pope</ref> u <ref target="https://mt.wikipedia.org/wiki/George_Berkeley">George Berkeley</ref>, żviluppa l-ideat <ref target="https://mt.wikipedia.org/wiki/Illuminiżmu">Illuministi</ref> kontra l-assolutiżmu fewdali ta' <ref target="https://mt.wikipedia.org/wiki/Franza">Franza</ref>. Hemmhekk kiteb l-<hi rend="italic">Ittri Ingliżi</hi> (jew Ittri Filosofiċi), li għalihom ġie kundannat mill-ġdid billi dawn kienu immirati kontra l-<hi rend="italic">ancien régime</hi>.  Matul l-eżilju ħa l-laqam ta' "Voltaire". In-nisel ta' dan l-isem mhux żgur u hu s-suġgett ta' ħafna dibattitu:<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<list type="ordered"><item>"Voltaire" jista' jkun li ġej mill-anagramma ta' Arouet LJ (<hi rend="italic">le jeune</hi>, "iż-żagħżugħ") miktub b'ittri arkaiċi, li bihom J tinkiteb I u U tinkiteb V (AROVET LI, li tiġi VOLTAIRE).</item>
<item>Teorija oħra tgħid li ġej mill-isem "Airvault" (Vaultair bis-sillabi maqlubin) ta' <hi rend="italic">château</hi> żgħir li kellha ommu fir-reġjun ta' Poitou.</item>
<item>Oħrajn isostnu li l-laqam hu l-anagramma sillabiku ta' "révolté" (letteralment "f'rewwixta"): <hi rend="italic">révolté</hi> sar "re-vol-tai", u minnu "Voltaire".</item></list>
Lura Franza
<figure><caption><hi rend="italic">Elémens de la philosophie de Neuton</hi>, 1738</caption></figure>
<p>Kien għadu eżiljat f'<ref target="https://mt.wikipedia.org/wiki/Lorraine">Lorraine</ref>, reġjun ta' Franza, minħabba x-xogħol <hi rend="italic">l-istorja ta' Karlu XII</hi> (Histoire de Charles XII) tal-1731, meta kiteb it-traġedja <hi rend="italic">Brutu</hi> (Brutus) u wara <hi rend="italic">Il-fanatiżmu jew Muħammet</hi> (Le fanatisme ou Mahomet), <hi rend="italic">Mérope</hi>, it-trattat <hi rend="italic">Elementi tal-filosofija ta' <ref target="https://mt.wikipedia.org/wiki/Isaac_Newton">Newton</ref> </hi>(Eléments de la philosophie de Newton) u wkoll ix-xogħol storiku <hi rend="italic">Is-seklu ta' Lwiġi XIV</hi> (Le Siècle de Louis XIV).  Dak iż-żmien beda relazzjoni mal-mara nobbli Madame du Châtelet, u, xi snin wara man-neputija tagħha, Madame Denis.</p>
<p>Fl-1746 sar membru tal-<hi rend="italic"><ref target="https://mt.wikipedia.org/wiki/Académie_Française">Académie Française</ref></hi>.</p>
Fil-Prussja u l-Iżvizzera
<p>Mill-1749 għall-1752 kien joqgħod Berlin, mistieden ta' Federiku II tal-Prussja, li kien jammirah u ħatru ċambellan. Voltaire kien jinqala' ħafna fl-ispekulazzjoni finanzjarja u minħabba fiha kellu x'jgħid mar-re li ġiegħel li jarrestawh bil-ħruxija għal żmien qasir fi <ref target="https://mt.wikipedia.org/wiki/Frankfurt">Frankfurt</ref>. Wara dan l-inċident, għaddew ħafna snin qabel ma reġgħu għamlu paċi.</p>
<p>Billi ma setax jerġa' lura Pariġi, mar joqgħod <ref target="https://mt.wikipedia.org/wiki/Ġinevra">Ġinevra</ref>, sakemm kisirha mar- Repubblika <ref target="https://mt.wikipedia.org/wiki/Kalvinista">Kalvinista</ref> u fl-1755 mar jgħix <ref target="https://mt.wikipedia.org/wiki/Lożanna">Lożanna</ref> fil-kastelli ta' Ferney u Tournay, li kien xtara. F'dan il-perjodu kiteb it-traġedja <hi rend="italic">Oreste</hi> (1750), meqjusa bħala waħda mix-xogħlijiet minuri tat-teatru ta' Voltaire.</p>
<p>Sa daż-żmien kien sar famuż u punt ta' riferiment għall-Ewropa illuminista kollha. Bil-parodija ta' <ref target="https://mt.wikipedia.org/wiki/Ġovanna_t'Arc">Ġovanna t'Arc</ref> fit-<hi rend="italic">Tfajla ta' Orléans</hi> (La Pucelle d'Orléans) daħal f'polemika mal-knisja kattolika.  F'<hi rend="italic">Candide jew l-ottimiżmu</hi> (Candide ou l'Optimisme)
(1759), per mezz tal-allegorija, Voltaire waqqa' għaċ-ċajt ir-reliġjon, it-teologi, il-gvernijiet, l-armati, il-filosfiji u l-filosfi u b'iżjed qawwa attakka l-ottimiżmu ta' <ref target="https://mt.wikipedia.org/wiki/Gottfried_Leibniz">Gottfried Leibniz</ref>. Ir-rumanz, li baqa' l-espressjoni letterarja tal-ħsieb tiegħu l-iżjed li rnexxiet, kien kontra kull providenzjaliżmu u fataliżmu. Minnu beda kampanja akkanita kontra s-superstizzjoni u l-fataliżmu favur iżjed tolleranza u ġustizzja.</p>
<figure><caption>Qabar ta' Voltaire fil-<hi rend="italic">Panthéon</hi> ta' Pariġi</caption></figure>
<p>B'dan it-tir kiteb it-<hi rend="italic">Trattat fuq it-tolleranza</hi> (Traité sur la tolérance) (1763) u d-<hi rend="italic">Dizzjunarju filosofiku</hi> (Dictionnaire philosophique) (1764). Fl-aħħar xogħol filosofiku tiegħu, <hi rend="italic">Il-filosfu injorant</hi> (Le philosophe ignorant) (1766), Voltaire insista fuq il-limitazzjoni tal-libertà umana, li qatt ma tikkonsiti fl-assenza ta' xi mottiv jew determinazzjoni.</p>
Il-mewt f'Pariġi
<p>Fl-1778 mar lura Parigi fejn daħal fil-<ref target="https://mt.wikipedia.org/wiki/Mażunerija">Mażunerija</ref> u miet xahar wara. Fit-28 ta' Frar 1778, erba' xhur qabel mewtu,  f'ittra lis-segretarju tiegħu Vagnière, stqarr:</p>
<p>Minkejja s-suċċessi li kellu ma ndifinx bil-knisja. Din tidher li kienet ukoll ir-rieda tiegħu għax meta qabel ma miet qassis stiednu biex iqerr, irrifjuta u qallu "Issa mhux il-ħin li nagħmel ħbieb ġodda". Fl-1794, matul ir-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> il-fdalijiet tiegħu ittieħdu fil-<ref target="https://mt.wikipedia.org/wiki/Panthéon">Panthéon</ref> ta' Pariġi.</p>
Ideat politiċi
<p>Voltaire ma kienx jemmen li <ref target="https://mt.wikipedia.org/wiki/Franza">Franza</ref> (u in ġenerali l-ebda nazzjon) kienet lesta għal <ref target="https://mt.wikipedia.org/wiki/Demokrazija">demokrazija</ref> sħiħa: għalhekk qatt ma kien jaqbel mal-ideat <ref target="https://mt.wikipedia.org/wiki/Repubblika">repubblikani</ref> (allavolja, wara mewtu sar wieħed mill-"missirijiet" tar-Rivoluzzjoni). Imbiegħed mill-ideat populisti u radikali, ħlief fejn kienet tidħol ir-reliġjon fil-politika (kien antiklerikali konvint), il-pożizzjoni politika tiegħu kienet ta' wieħed <ref target="https://mt.wikipedia.org/wiki/Liberaliżmu">liberali</ref> moderat, kontra n-nobbiltà u favur <ref target="https://mt.wikipedia.org/wiki/Monarkija_kostituzzjonali">monarkija kostituzzjonali</ref> tat-tip <ref target="https://mt.wikipedia.org/wiki/Ingilterra">Ingliż</ref>. Madanakollu billi kien jibża' li l-aristokrazija jieħdu f'idejhom ħafna poter żejjed akkost tal-<ref target="https://mt.wikipedia.org/wiki/Borgeżija">borgeżija</ref> u r-re, kien favur l-<ref target="https://mt.wikipedia.org/wiki/Assolutiżmu_mdawwal">assolutiżmu mdawwal</ref> u, għal ċerti żminijiet kien qrib ħafna l-politika ta' <ref target="https://mt.wikipedia.org/wiki/Katerina_II_tar-Russja">Katerina II tar-Russja</ref> u <ref target="https://mt.wikipedia.org/wiki/Federiku_II_tal-Prussja">Federiku II tal-Prussja</ref>. F'dak li kellu x'jaqsam mas-sistema ġudizzjarju kien kontra t-tortura u l-piena tal-mewt (ħlief f'ċerti każi) u kien laqa' ħafna l-ideat ta' <ref target="https://mt.wikipedia.org/wiki/Cesare_Beccaria">Cesare Beccaria</ref>.</p>
Iżjed fil-fond
Is-sehem tal-Ingilterra fil-filosofija Voltairjana
<p>Fost l-esperjenzi l-iżjed sinjifikattivi tal-ħajja intelletwali ta' Voltaire irridu ngħoddu żgur il-vjaġġi fl-<ref target="https://mt.wikipedia.org/wiki/Olanda">Olanda</ref> u fuq kollox fl-<ref target="https://mt.wikipedia.org/wiki/Ingilterra">Ingilterra</ref>; hemm iż-żagħżugħ Pariġin rahom jipprattikaw it-tolleranza reliġjuża u l-libertà tal-espressjoni ta' ideat politiċi, filosofiċi u xjentifċi. Għal wieħed li ma kienx jissaporti r-repressjoni mill-ħakkiema u l-kleru (forsi ħaġa li kienet ġejja mill-esperjenza li kellu fl-iskejjel riġidi tal-Ġiżwiti) l-Ingilterra għalih dehret bħala s-simbolu ta' ħajja mdawla u ħielsa.</p>
<p>Voltaire intefa' fuq il-kultura Ingliża fejn studja d-duttrina rivoluzzjunarja xjentifika ta' Newton u d-<ref target="https://mt.wikipedia.org/wiki/Deiżmu">deiżmu</ref> u l-<ref target="https://mt.wikipedia.org/wiki/Empiriżmu">empiriżmu</ref> ta' <ref target="https://mt.wikipedia.org/wiki/Locke">Locke</ref> u għama warajhom. Minn din il-laqa' mal-filosofija Ingliża, ħareġ  kunċett ta' xjenza msejsa fuq l-esperimenti, li kien jifhmu bħala d-determinazzjoni tal-liġijiet tal-fenomeni, u kunċett ta' filosofija li kien jifhmu bħala analiżi u kritika tal-esperjenza umana f'oqsma diversi.
Hekk twieldu l-"Lettres sur les anglais" jew "Lettres philosophiques" (1734) li fetħu u wessgħu ix-xefaq razzjonali Ewropew imma fl-istess ħin ġibdu fuqu burraxka ta' persekuzzjoni.</p>
<p>"Le Lettres" kienu kkundannati, f'dak li għandu x'jaqsam mal-prinċipji reliġuzi, minn dawk kollha li dehrilhom li kien hemm il-ħtieġa politika ta' twemmin wieħed. Min-naħa politika, fih Voltaire faħħar l-onorabbiltà tal-kummerċ u l-libertà u oppona bla mistħija ir-regime Franċiz ibbażat fuq it-tradizzjoni. Mill-lat filosofiku, u fl-isem l-empiriżmu, ipprova jofroq it-tfittix xjentifiku mis-subordinazzjoni antika għall-verità reliġjuża.
Il-programm filosofiku tiegħu Voltaire spjegah b'mod iżjed preċiż iktar tard fit-"Traité de métaphisique"(1734),  il-"Métaphisique de Newton"(1740), "Remarques sur les pensées de Pascal"(1742), id-"Dictionnaire philosophique"(1764), il-"Philosophe ignorant"(1766), biex insemmu l-iżjed importanti.</p>
Ir-reliġjon naturali
<figure><caption>Bust ta' Voltaire, 1778, minn Jean-Antoine Houdon (1741 - 1828)</caption></figure>
<p>Il-problema prinċipali għal Voltaire kien l-<ref target="https://mt.wikipedia.org/wiki/Eżistenza_ta'_Alla">eżistenza ta' Alla</ref>, li l-għarfien tagħha hu fondamentali biex naslu għal nozzjoni meqjusa tal-bniedem. Il-filosfu, l-eżistenza ta' Alla, ma ċaħadhiex bħalma għamlu xi Illuministi oħra li stqarru li kienu <ref target="https://mt.wikipedia.org/wiki/Atej">atej</ref> (<ref target="https://mt.wikipedia.org/wiki/Diderot">Diderot</ref>, <ref target="https://mt.wikipedia.org/wiki/D'Holbach">D'Holbach</ref> u oħrajn) għaliex ma sabux prova tal-eżistenza ta' <hi rend="italic">Esseri Suprem</hi>, imma ħa pożizzjoni <ref target="https://mt.wikipedia.org/wiki/Anjostiċiżmu">anjostika</ref>. Ra l-prova tal-eżistenza t'Alla fl-ordni kbira li hemm fl-univers. Hekk kif kull xogħol irid xi ħadd li għamlu, <ref target="https://mt.wikipedia.org/wiki/Alla">Alla</ref> jeżisti bħala l-awtur tad-dinja. Jekk irridu nagħtu kawża għall-eżistenza tal-esseri, hemm bżonn nammettu li jeżisti esseri ħallieq. Kien jgħid<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>: </p>
<p>Il-pożizzjoni tiegħu kienet waħda <ref target="https://mt.wikipedia.org/wiki/Deista">deista</ref>; Alla jeżisti u minkejja li nsibu ħafna diffikultajiet f'din il-fehma, id-diffikutajiet huma ikbar jekk nieħdu l-opinjoni kuntrarja. L-Alla ta' Voltaire mhux l-alla rivelat, u lanqas l-alla fis-sens <ref target="https://mt.wikipedia.org/wiki/Panteiżmu">panteista</ref>, bħal dak ta' <ref target="https://mt.wikipedia.org/wiki/Spinoza">Spinoza</ref>. Hu tip ta' <hi rend="italic">Arkittet Kbir tal-Univers</hi>, arluġġar ta' magna perfetta. Voltaire ma ċaħadx il-<ref target="https://mt.wikipedia.org/wiki/Providenza">Providenza</ref>, imma mhux dik tat-tip <ref target="https://mt.wikipedia.org/wiki/Kristjaneżmu">nisrani</ref>; skond il-fehma tiegħu (bħal ħafna ta' żmienu), il-bniedem kien hieni fl-istat tan-natura, għax kellu l-istint u r-raġuni, imma ċ-ċiviltà ħassret din l-hena: mela jeħtieġ li naċċettaw id-dinja kif inhi u nippruvaw intejbuha kemm nistgħu. Din il-fehma, kienet imsaħħa mill-istudju tax-xjenza ta' Newton, li fittxet il-liġijiet tal-fenomeni u mhux il-kawżi tagħhom, u hekk kellha konnessjoni qawwija mal-metafiżika teistika, għax timplika twemmin razzjonali f'esseri suprem. Voltaire kien jemmen f'Alla li jaqqgħad, Alla tal-bnedmin kollha: universali bħar-raġuni, Alla ta' kulħadd.</p>
<p>Waħda mill-għedewwa kbar tiegħu kienet il-<ref target="https://mt.wikipedia.org/wiki/Knisja_kattolika">Knisja kattolika</ref> (li kienet issejjaħlu <hi rend="italic">l-infami</hi>), u hu ipprova ikkisser il-<ref target="https://mt.wikipedia.org/wiki/Knisja_kattolika">Kattoliċeżmu</ref> billi jippriedka l-validità tar-reliġjon naturali. It-twemmin tiegħu fil-prinċipji tal-morali naturali kellu l-għan li jaqqgħad spiritwalment il-bnedmin, ikunu x'ikunu d-differenzi fid-drawwiet u l-użanzi tagħhom, u għalhekk fit-"Trattat fuq it-tolleranza" (1763), saħaq fuq it-tolleranza kontra l-fanatiżmu u s-superstizzjoni (li kienu għar-reliġjon bħal ma kienet l-astrologija għall-astronomija) u per mezz ta' ħafna kitba oħra antiklerikali saħaq fuq il-lajċità.
Biex ir-reliġjonijiet pożittitivi jinħelsu minn dawn il-feriti, jinħtieġ li dawn il-kulti (il-Kristjaneżmu wkoll) jinbidlu fir-reliġjon naturali, u jeħilsu mill-patrimonju dogmatiku tagħhom u jimxu mad-dawl tar-raġuni.</p>
<p>Mill-Kristjaneżmu Voltaire aċċetta t-tagħlim morali, jiġifieri s-sempliċità, l-umanità, il-karità, u kien tal-fehma li meta nippruvaw nirriduċu din id-duttrina għall-metafiżika nagħmluha għajn ta' żbalji. Ħafna drabi Voltaire faħhar id-duttrina Nisranija kif ippriedkaha <ref target="https://mt.wikipedia.org/wiki/Kristu">Kristu</ref> u d-dixxipli tiegħu, u waħħal għad-deġenerazzjoni fil-fanatiżmu fl-istruttura li l-bnedmin, u mhux Kristu, taw lill-knisja . Il-<ref target="https://mt.wikipedia.org/wiki/Kristjaneżmu">Kristjaneżmu</ref> jekk ngħixuh b'mod razzjonali, jaqbel sewwa mal-liġi tan-natura.</p>
<p>Voltaire kien qiegħed immexxi polemika doppja, kontra l-intolleranza u l-korruzzjoni tal-Kattoliċeżmu u fl-istess ħin kontra l-<ref target="https://mt.wikipedia.org/wiki/Materjaliżmu">materjaliżmu</ref>. Kien jgħid li "l-ateiżmu ma jopponix id-delitti imma l-fanatiżmu jġiegħlhom issiru", allavolja wara ikkonkluda li l-ateiżmu dejjem joqtol il-virtù fis-soċjetà u għalhekk aħjar ikollok reliġjon, anki waħda falza, milli ma jkollikx.</p>
<p>Voltaire madankollu rrifjuta li jammetti kwalunkwe intervent minn Alla fid-dinja umana. Is-Suprem, il-magna tal-univers qabbadha timxi, mingħajr ma ndaħal iżjed wara, għalhekk il-bniedem hu ħieles, jiġifieri għandu l-poter li jaġixxi, anki jekk il-libertà tiegħu hi limitata. Mil-bqija <hi rend="italic">"jkun stramb jekk in-natura kollha, il-kwiekeb kollha jobdu l-liġijiet eterni, u li animal żgħir twil ħames piedi jista' jaġixxi dejjem kif irid skond il-kapriċċi tiegħu"</hi>.</p>
<p>Ta' minn isemmi wkoll il-polemika li Voltaire kellu kontra <ref target="https://mt.wikipedia.org/wiki/Blaise_Pascal">Blaise Pascal</ref>, l-awtur tal-"Provinciales" u l-"Pensees", li kienet fuq kollox polemika kontra l-apoloġetika u l-pessimiżmu Nisrani in ġenerali. Voltaire qal li kien qiegħed jiddefendi l-umanità kontra dak il-"<hi rend="italic">miżantropu sublimi</hi>", li jgħallem il-bnedmin jobodu n-natura tagħhom stess. Qal li iżjed minn kontra l-"Provinciales", ried jintefa' kontra l-"Pensees", f'difiżà ta' konċezzjoni differenti tal-bniedem, dik li tisħaq iżjed fuq il-komplessità tar-ruħ u l-multipliċità tal-imġiba, sabiex il-bniedem jirrikonoxxi u jaċċetta kif inhu, u ma jippruvax ikun iżjed milli hu.</p>
<p>Biex nagħlqu nistgħu ngħidu li ż-żewġ filosfi għarfu li bniedem bil-kundizzjoni tiegħu hu marbut mad-dinja, imma Pascal stenna li hu għandu jeħles u jinqata' minnha, waqt li Voltaire ried il-bniedem jirrikonoxxiha u jaċċettaha: id-dinja l-ġdida kontra l-qadima.</p>
L-istorja
<p>L-ideat filosofiċi ta' Voltaire ma nistgħux nifirduhom mill-mod kif kien jikteb l-istorja. Infatti hu ried jittratta din id-dixxiplina bħala filosofija, jiġifieri kien jiġbor il-fatti mħawdin u jirranġahom fl-ordni, wieħed wara l-ieħor, skond l-importanza li kien jaħseb li kellhom fl-istorja. </p>
<p>Mix-xogħlijiet storiċi kbar tiegħu l-"<ref target="https://mt.wikipedia.org/wiki/Historie_de_Charles_XII">Historie de Charles XII</ref>" (1731), "<ref target="https://mt.wikipedia.org/wiki/Le_siècle_de_Louis_XIV">Le siècle de Louis XIV</ref>" (1751), l-"<ref target="https://mt.wikipedia.org/wiki/Essai_sur_les_moeurs_et_l'esprit_des_nations">Essai sur les moeurs et l'esprit des nations</ref>" (1754-58), twieldet l-istorja "tal-ispirtu uman", billi dawn wessgħu immensament l-orizzont storiku, u nqatgħu radikalment mill-viżjoni teoloġiko-providenzjalistika tal-imgħoddi tal-bniedem u mill-istorja li tfaħħar il-ħakkiema. Voltaire kien jinteressa ruħu fil-popli u d-drawwiet tagħhom; qablu l-istorja kienet l-istorja tad-dinja Nisranija, marbuta mal-Ewropa, u wara saret l-istorja universali tal-progress uman.
Bil-progress uman kien jifhem il-kontroll li r-raġuni kellha fuq il-passjonijiet, li minħabba fihom irabbu l-għeruq il-preġudizzji u l-iżbalji; infatti fl-"Essai" kien dejjem iwissi fuq il-periklu li jitfaċċa l-fanatiżmu.</p>
<p>Il-filosofija trid tkun l-ispirtu kritiku li topponi t-tradizzjoni biex tofroq is-sewwa mill-falz, u tagħżel qalb il-fatti stess l-iżjed importanti u sinjifikattivi biex infissru l-istorja taċ-ċiviltà. Infatti Voltaire ma tagħx każ taż-żminijiet mudlamin tal-istorja, jiġifieri dawk kollha li ma kellux x'jaqsam mal-kultura, u ħalla barra mill-istorja "universali" tiegħu il-popli barbari, li ma kinux taw kontribut għall-progress taċ-ċiviltà umana.
Voltaire ried jiddeskrivi l-iżvillup tal-liġi naturali matul l-istorja u juri fejn kien li l-ispirtu uman twieled mill-ġdid u għamel progress, jiġifieri meta r-raġuni ippruvat teħles mill-preġudizzji u tkun il-gwida fil-ħajja tal-bniedem:  u billi s-sustanza tal-ispirtu uman ma jibidilx, il-progress jikkonsisti f'meta l-provi dejjem jirnexxu aħjar.</p>
<p>L-għan tal-istorja m'għadux iżjed l-għarfien t'Alla, dan mhux l-iskop tal-bniedem, li għandu minflok jiddedika ruħu biex jifhem u jsir jaf lilu nnifsu. L-għarfien tal-istorja mhux ħlief l-għarfien tal-bniedem stess. 
L-istorja saret l-istorja tal-<ref target="https://mt.wikipedia.org/wiki/Illuminiżmu">illuminiżmu</ref>, tad-tidwil progressiv li l-bniedem iwettaq hu stess, tas-sejba progressiva tal-prinċipju razzjonali tiegħu. Shaftesbury<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> qal li l-umoriżmu hu l-aħjar rimedju kontra s-superstizzjoni u l-intolleranza u ħadd ma jippratika dan il-prinċipju aħjar minn Voltaire; infatti "<hi rend="italic">il-mod li juża joqrob ħafna lejn dak ta' karikaturista, dejjem jibqa' viċin il-mudell li jibda minnu imma jilgħab bih u jagħwġu b'sengħa kbira biex jagħti l-interpretazzjoni tiegħu</hi>".</p>
<p>L-umoriżmu, l-ironija, is-satira, is-sarkażmu, iż-żufjett minn taħt jew fil-beraħ kultant jimmirahom kontra l-metafiżika, l-iskolastiċiżmu jew it-twemmin reliġjuż tradizzjonali.  Imma xi minn daqqiet din is-simplifkazzjoni ironika iġġegħlu jittraskura ċerti aspetti importanti ħafna tal-istorja.</p>
<p>In ġenerali Voltaire irrappreżenta l-<ref target="https://mt.wikipedia.org/wiki/Illuminiżmu">Illuminiżmu</ref>, bi ispirtu kritiku u aċituż, bix-xewqa għaċ-ċarezza u l-luċidità, biċ-ċaħda tal-preġudizzji u l-fanatiżmu superstizzjuż, b'fiduċja soda fir-raġuni, imma mingħajr ottimiżmu żejjed jew fiduċja żejda fil-parti kbira tan-nies. Ir-rumanz satiriku "Candide" (1759) huwa eżempju ta' dan. Fih Voltaire iwaqqa' għaċ-ċajt l-ottimiżmu filosofiku li kien jiddefendi <ref target="https://mt.wikipedia.org/wiki/Gottfried_Leibnitz">Leibniz</ref>. Infatti jakkuża bl-ikbar ħruxija l-ottimiżmu ipokrita, il-"tout est bien"<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u t-teorija tal-aħjar mid-dinjiet possibbli, għax it-triġrib tagħna jagħmluh jidher agħar u juruh bħala inevitabbli u marbut intrisekament mal-univers. Kontra dan hemm l-ottimiżmu veru, jiġifieri t-twemmin fil-progress uman li x-xjenja u l-filosofija illuminista jġibulna.</p>
Xogħlijiet ta' Voltaire
<figure><caption>Paġna titulari ta' <hi rend="italic">Lettres sur les Anglois</hi>, 1735.</caption></figure>
<list type="unordered"><item><hi rend="italic">Œdipe</hi> (Edipu), 1718</item>
<item><hi rend="italic">La Ligue ou Henry le grand, poème épique</hi> (Il-lega jew Enriku l-kbir, poeżija epika), 1723</item>
<item><hi rend="italic">Mariamne (ou Hérode et Mariamne)</hi> (Mariamne (jew Erodi u Mariamne)), 1724</item>
<item><hi rend="italic">La Henriade</hi>, 1728</item>
<item><hi rend="italic">Histoire de Charles XII</hi> (L-istorja ta' Karlu XII), 1730</item>
<item><hi rend="italic">Brutus</hi> (Brutu), 1730</item>
<item><hi rend="italic">Zaïre</hi> (Żajra), 1732</item>
<item><hi rend="italic">Le temple du goût</hi> (It-temju tal-gost), 1733</item>
<item><hi rend="italic">Epître à Uranie</hi> (Ittra lil Uranie), 1733</item>
<item><hi rend="italic">Lettres anglaises</hi> (Ittri Ingliżi) jew <hi rend="italic">Lettres philosophiques</hi> (Ittri filosofiċi), 1734</item>
<item><hi rend="italic">Adélaïde du Guesclin</hi> (Adelajde tal-Guesclin), 1734</item>
<item><hi rend="italic">Mondain</hi>, 1736</item>
<item><hi rend="italic">Epître sur Newton</hi> (Ittra fuq Newton), 1736</item>
<item><hi rend="italic">Traité de métaphysique</hi> (Trattat tal-metafiżika), 1736</item>
<item><hi rend="italic">L'Enfant prodigue</hi> (L-iben prodku), 1736</item>
<item><hi rend="italic">Essai sur la nature du feu</hi> (Saġġ fuq in-natura tan-nar), 1738</item>
<item><hi rend="italic">Eléments de la philosophie de Newton</hi> (Elementi tal-filosofija ta' Newton), 1738</item>
<item><hi rend="italic">Zulime</hi>, 1740</item>
<item><hi rend="italic">Le fanatisme ou Mahomet</hi> (Il-Fanatiżmu jew Muħammet), 1741</item>
<item><hi rend="italic">Mérope</hi>, 1743</item>
<item><hi rend="italic">Zadig</hi> ou  <hi rend="italic">La Destinée</hi>, 1748</item>
<item><hi rend="italic">Sémiramis</hi> 1748</item>
<item><hi rend="italic">Le monde comme il va</hi> (Id-dinja kif sejra), 1748</item>
<item><hi rend="italic">Nanine, ou le Péjugé vaincu</hi>, 1749</item>
<item><hi rend="italic">Oreste</hi>, 1750</item>
<item><hi rend="italic">Le Siècle de Louis XIV</hi> (Is-seklu ta' Lwiġi XIV), 1751</item>
<item><hi rend="italic">Micromégas</hi>, 1752</item>
<item><hi rend="italic">Rome sauvée ou Catilina</hi> (Ruma salvata jew Catalina), 1752</item>
<item><hi rend="italic">Le Duc de Foix</hi>, 1752</item>
<item><hi rend="italic">La Pucelle d'Orléans</hi> (It-tfajla ta' Orleans), 1755,</item>
<item><hi rend="italic">Poème sur le désastre de Lisbonne</hi> (Poeżija fuq id-diżastru ta' Liżbona) , 1756</item>
<item><hi rend="italic">Essai sur les mœurs et l'esprit des Nations</hi> (Saġġ fuq id-drawwiet u l-ispirtu tan-nazzjonijiet), 1756</item>
<item><hi rend="italic">Histoire des voyages de Scarmentado écrite par lui-même</hi> (Storja tal-vjaġgi ta' Scarmentado miktuba minn nnifsu), 1756</item>
<item><hi rend="italic">Candide ou l'Optimisme</hi> (Kandidu jew l-ottimiżmu), 1759</item>
<item><hi rend="italic">Le Caffé ou l'Ecossaise</hi> (Il-Kafè jew l-iSkoċċiża), 1760</item>
<item><hi rend="italic">Tancrède</hi> (Tankredi), 1760</item>
<item><hi rend="italic">Histoire d'un bon bramin</hi>, 1761</item>
<item><hi rend="italic">Olympie</hi> (Olimpja), 1762</item>
<item><hi rend="italic">Traité sur la tolérance</hi> (Trattat fuq it-tolleranza), 1763</item>
<item><hi rend="italic">Ce qui plait aux dames</hi> (Dak li jogħġob in-nisa), 1764</item>
<item><hi rend="italic">Dictionnaire philosophique</hi> (Dizzjunarju filosofiku), 1764</item>
<item><hi rend="italic">Jeannot et Colin</hi> (Jeannot u Colin), 1764</item>
<item><hi rend="italic">De l'horrible danger de la lecture</hi> (Fuq il-periklu tal-biża' tal-qari), 1765</item>
<item><hi rend="italic">Petite digression</hi> (Digressjoni żgħira), 1766</item>
<item><hi rend="italic">Le Philosophe ignorant</hi> (Il-filosfu injorant), 1766</item>
<item><hi rend="italic">Les Questions de Zapata</hi> (Il-mistoqsijiet ta' Zapata), (1767)</item>
<item><hi rend="italic">L'ingénu</hi> (Ta' bla ħażen), 1767</item>
<item><hi rend="italic">L'homme aux 40 écus</hi> (Ir-raġel ta' erbgħin skud), 1768</item>
<item><hi rend="italic">La Princesse de Babylone</hi> (Il-prinċipessa tal-Babilonja), 1768</item>
<item><hi rend="italic">Canonisation de saint Cucufin</hi> (Il-kanonizzazzjoni ta' San Cucufin), 1769</item>
<item><hi rend="italic">Questions sur l'Encyclopédie</hi> (Mistoqsijiet fuq l-Enċiklopedija), 1770</item>
<item><hi rend="italic">Les lettres de Memmius</hi> (L-ittri ta' Memmju), 1771</item>
<item><hi rend="italic">Il faut prendre un parti</hi> (Hemm bżonn li nieħdu sehem), 1772</item>
<item><hi rend="italic">Le Cri du Sang Innocent</hi> (L-għajta tad-demm innoċenti), 1775</item>
<item><hi rend="italic">De l'âme</hi> (Tar-ruħ), 1776</item>
<item><hi rend="italic">La Bible enfin expliquée par plusieurs aumoniers de S. M. L. R. D. P.</hi> (Il-<ref target="https://mt.wikipedia.org/wiki/Bibbja">Bibbja</ref> spjegata fl-aħħar minn bosta kappillani ta' S. M. L. R. D. P.), 1776</item>
<item><hi rend="italic">Dialogues d'Euhémère</hi> (Djalogi ta' Evemeru), 1777</item>
<item><hi rend="italic">Irène</hi> (Irene), 1778</item>
<item><hi rend="italic">Agathocle</hi> (Agatokle), 1779</item></list>


Ħoloq esterni


<list type="unordered"><item>(IT)  <ref target="http://www.liberliber.it/biblioteca/v/voltaire/">Voltaire fuq liberliber.it</ref></item>
<item>(EN)  <ref target="http://www.gutenberg.org/browse/authors/v#a913">Proġett Gutenberg</ref></item>
<item>(FR)  <ref target="http://www.voltaire-integral.com/index.html">Voltaire sħiħ</ref></item>
<item>(FR)  <ref target="http://www.ville-ge.ch/imv/">Institut et Musée Voltaire, Genève</ref></item>
<item>(FR)  <ref target="http://www.biblioweb.org/-VOLTAIRE-.html">Sit fuq François Marie Arouet msejjaħ Voltaire</ref></item>
<item>(EN)  <ref target="http://www.voltaire.ox.ac.uk/">Voltaire Foundation, Oxford, United Kingdom</ref></item>
<item>(FR)  <ref target="http://societe-voltaire.org/">Société Voltaire</ref></item></list>
</text></body></html>