<html><body><text id="wikipedia_mt_wikipedia_org__25912.html" ns="0" revid="262470" sourceurl="https://mt.wikipedia.org/wiki/Ba%C5%BCilika_Ewfrasjana_ta%E2%80%99_Pore%C4%8D" title="Bażilika Ewfrasjana ta’ Poreč" type="wikipedia">Bażilika Ewfrasjana ta’ Poreč<figure><caption>Il-Bażilika Ewfrasjana ta’ Poreč minn ġewwa</caption></figure>
<p>Il-<hi rend="bold">Bażilika Ewfrasjana ta’ Poreč</hi> (bil-Kroat: <hi rend="italic">Eufrazijeva bazilika</hi>) jew il-Bażilika Katidral tat-Tlugħ is-Sema ta’ Marija hija bażilika <ref target="https://mt.wikipedia.org/wiki/Knisja_Kattolika">Kattolika Rumana</ref> fir-raħal ta’ <ref target="https://mt.wikipedia.org/wiki/Poreč">Poreč</ref>, fin-naħa tal-<ref target="https://mt.wikipedia.org/wiki/Peniżola_ta’_Istria">Peniżola ta’ Istria</ref> li tagħmel mal-<ref target="https://mt.wikipedia.org/wiki/Kroazja">Kroazja</ref>. Il-kumpless episkopali, li jinkludi l-bażilika nnifisha, sagristija, battisterju u t-torri tal-kampnar tal-palazz tal-Arċisqof, huwa eżempju eċċellenti ta’ arkitettura <ref target="https://mt.wikipedia.org/wiki/Biżantini">Biżantina</ref> bikrija fir-reġjun tal-<ref target="https://mt.wikipedia.org/wiki/Baħar_Mediterran">Mediterran</ref>.</p>
<p>Il-Bażilika Ewfrasjana, fil-biċċa l-kbira tagħha, żammet l-għamla oriġinali tagħha, iżda xi inċidenti, nirien u terremoti li seħħew tul is-snin alteraw kemxejn xi dettalji żgħar. Peress li hija t-tielet knisja li nbniet fl-istess sit, tħaddan fiha partijiet mill-binjiet preċedenti, bħala pereżempju l-art bil-mużajk tal-bażilika preċedenti mis-seklu 5 W.K. Minħabba l-valur eċċezzjonali tagħha, fl-1997 tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-Bażilika hija wkoll il-Katidral tad-Djoċesi Kattolika Rumana ta’ Poreč-<ref target="https://mt.wikipedia.org/wiki/Pula">Pula</ref>.</p>
Storja
<figure><caption>Il-Bażilika Ewfrasjana ta’ Poreč mill-kjostru</caption></figure>
<p>L-iktar bażilika bikrija kienet iddedikata lil San Maurus ta’ Parentium u tmur lura għat-tieni nofs tas-seklu 4 W.K. L-art bil-mużajk fl-oratorju tagħha, oriġinarjament parti minn dar Rumana kbira, għadha ppreservata fil-ġnien tal-knisja. Dan l-oratorju kien diġà ġie estiż fl-istess seklu fi knisja magħmula minn navata waħda u kuritur wieħed (<hi rend="italic">basilicae geminae</hi>). Il-ħuta fl-art bil-mużajk tmur lura għal dak il-perjodu. Barra minn hekk, fl-istess post instabu wkoll muniti bl-Imperatur <ref target="https://mt.wikipedia.org/wiki/Valens">Valens</ref> (365-378) fuq wiċċ minnhom, li jikkonfermaw li d-dati huma tajbin.</p>
<figure><caption>Il-mużajk ta’ ħuta ta’ nofs is-seklu 4 W.K.</caption></figure>
<p>Il-bażilika attwali, iddedikata lil Marija Assunta, inbniet fis-seklu 6 matul il-perjodu tal-Isqof <ref target="https://mt.wikipedia.org/wiki/Ewfrasju">Ewfrasju</ref>. Bdiet tinbena fil-553 fuq is-sit fejn kien hemm il-bażilika ta’ qabel li kienet qed taqa’ biċċa biċċa. Għall-kostruzzjoni tagħha, intużaw partijiet mill-knisja preċedenti u l-blokok tal-irħam ġew importati mill-kosta tal-<ref target="https://mt.wikipedia.org/wiki/Baħar_ta’_Marmara">Baħar ta’ Marmara</ref>. Il-mużajk ta’ mal-ħajt twettaq minn artisti Biżantini filwaqt li l-art bil-mużajk sar minn esperti lokali. B’kollox, il-kostruzzjoni damet għaxar snin. Fuq mużajk partikolari fl-apsida, l-Isqof Ewfrasju jidher qed iżomm il-Bażilika f’idejh, ħdejn San Maurus.</p>
<p>Il-ħajt tan-Nofsinhar tan-navata ċentrali tal-Bażilika ġie rrestawrat wara t-terremot tal-1440. It-twiequ kienu nqerdu u għaldaqstant minflok inbnew oħrajn bi stil <ref target="https://mt.wikipedia.org/wiki/Gotiku">Gotiku</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Deskrizzjoni
<p>Il-bażilika hija parti minn kumpless magħmul minn:</p>
<list type="unordered"><item>Battisterju ottagonali tas-seklu 6 W.K., li oriġinarjament kien inbena fis-seklu 5 W.K. flimkien mal-bażilika iżda sarulu alterazzjoni konsiderevoli;</item>
<item>Torri tal-kampnar tas-seklu 16;</item>
<item>Atriju bil-kolonni, li nbena wara l-bażilika, u li huwa mgħotti fuq l-erba’ naħat kollha b’portiku li jħaddan fih kollezzjoni rikka ta’ <ref target="https://mt.wikipedia.org/wiki/Monument">monumenti</ref> tal-ġebel;</item>
<item>Residenza episkopali (il-Palazz tal-Isqof), li nbniet ukoll fis-seklu 6 W.K., għalkemm hemm biss ftit fdalijiet mill-binja oriġinali;</item>
<item><ref target="https://mt.wikipedia.org/wiki/Kappella">Kappella</ref> b’għamla ta’ trifolju, li nbniet fis-sekli 17 u 19.</item></list>
<figure><caption>It-torri tal-kampnar</caption></figure>
<p>Iż-żewġ kurituri fil-ġnub huma sseparati min-navata ċentrali permezz ta’ 18-il kolonna <ref target="https://mt.wikipedia.org/wiki/Greċja">Griega</ref> eleganti tal-irħam b’kapitelli Biżantini u <ref target="https://mt.wikipedia.org/wiki/Rumaneski">Rumaneski</ref> rikki, li huma skolpiti u ddekorati bi xbihat ta’ <ref target="https://mt.wikipedia.org/wiki/Annimal">annimali</ref>. Kull kolonna għandha l-monogramma ta’ <ref target="https://mt.wikipedia.org/wiki/San_Ewfrasju">San Ewfrasju</ref>, filwaqt li l-ħnejjiet bejn il-kapitelli huma ddekorati bl-<ref target="https://mt.wikipedia.org/wiki/Stukko">istukko</ref>.</p>
<p>Karatteristika innovattivi tal-Bażililka Ewfrasjana hi li minflok hija kkonfinata b’ħajt dritt, bħall-binjiet sagri kollha ta’ dak iż-żmien, tuża l-wisa’ u t-tul tal-apsida tan-navata ċentrali, mibnija f’għamla ta’ poligonu minn barra, filwaqt li ż-żewġ kurituri tal-ġnub jintemmu f’żewġ apsidi semiċirkolari iżgħar, imħaffrin ġol-ħajt. Għaldaqstant, il-Bażilika Ewfrasjana hija l-iktar eżempju bikri ta’ knisja bi tliet apsidi fl-<ref target="https://mt.wikipedia.org/wiki/Ewropa_tal-Punent">Ewropa tal-Punent</ref>. L-atriju huwa eżempju tipiku tal-arkitettura Biżantina, bħalma huma l-kolonni, il-madum ħdejn l-artal u l-mużajk abbundanti kollu. L-iktar mużajk impressjonanti jinsab eżatt fuq l-artal u huwa rappreżentazzjoni ta’ <ref target="https://mt.wikipedia.org/wiki/Ġesù">Ġesù</ref> mal-appostli, u taħthom freġju ta’ 13-il medaljun bl-istampa tal-Ħaruf ta’ Kristu fin-nofs, imdawwar bi 12-il medaljun ieħor ta’ diversi martri.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-knisja fiha wkoll oġġetti sagri u opri tal-<ref target="https://mt.wikipedia.org/wiki/L-Arti">arti</ref> oħra mill-perjodi Paleo-Kristjani, Biżantini u tal-<ref target="https://mt.wikipedia.org/wiki/Medjuevu">Medju Evu</ref>. Ħdejn is-sagristija, hemm kappella bir-relikwi ta’ San Maurus u <ref target="https://mt.wikipedia.org/wiki/San_Elewterju">San Elewterju</ref>.</p>
Mużajk
<figure><caption>Il-mużajk fuq l-apsida tal-Bażilika</caption></figure>
<p>L-iktar karatteristika li tispikka tal-bażilika huma l-mużajk li jmur lura għas-seklu 6.</p>
<p>Il-mużajk fl-arkata trionfali fuq l-apsida jirrappreżenta lil Kristu bi ktieb miftuħ f’idejh bit-test bil-Latin <hi rend="italic">Ego sum lux vera</hi> (Jien id-dawl ta’ vera) bl-Appostli maġenbu, kull wieħed bl-attribut tiegħu. Il-ħnejja taħt il-mużajk fiha medaljuni bil-mużajk bil-Ħaruf t’Alla u r-ritratti ta’ tnax-il martri mara. Il-volta fuq l-apsida hija ddekorata bil-mużajk tal-Madonna bil-Bambin, bilqiegħda fuq it-Tron tas-Smewwiet, taħt girlanda f’id - is-simbolu t’Alla l-Missier. Din hija l-unika xbieha ta’ Omm Alla f’bażilika tal-ewwel Kristjani tal-Punent. Maġenb il-Madonna hemm l-anġli, l-Isqof Ewfrasju, b’mudell tal-knisja f’idejh; hemm ukoll qaddisin lokali, fosthom San Maurus, l-ewwel isqof ta’ Poreč u d-djoċesi ta’ Istria, u l-arċidjaknu Claudius. It-tifel bejn Ewfrasju u Claudius huwa akkumpanjat bl-iskrizzjoni “Ewfrasju, iben l-arċidjaknu”. Ir-ritratti kollha jinsabu fuq mergħa miksija bil-fjuri.</p>
<figure><caption>L-art bil-mużajk tal-bażilika preċedenti</caption></figure><p>Il-mużajk ċentrali bejn it-twieqi tal-apsidi jirrappreżenta t-Tħabbira u ż-Żjara. Fil-mużajk tat-Tħabbira, anġlu jidher jgħolli idu biex jindika messaġġ. F’idu tax-xellug għandu ħatar ta’ messaġġier. Il-Madonna liebsa libsa blu fil-vjola u velu. F’idi tax-xellug għandha raden. Fuq in-naħa l-oħra, il-mużajk jirrappreżenta ż-żjara ta’ Marija lil Eliżabetta. It-tnejn jidhru libsin ilbies saċerdotali kontemporanju b’kappa mimlija żigarelli. Figura żgħira ta’ mara tidher qed tħares minn wara purtiera ta’ dar. It-tliet medaljuni żgħar juru lil <ref target="https://mt.wikipedia.org/wiki/San_Ġwann_Battista">San Ġwann Battista</ref>, lil Żakkarija u lil anġlu. Bejn dawn iż-żewġ mużajċi kbar hemm oħrajn iżgħar ta’ Kristu żagħżugħ bir-raġġiera, u żewġ martri bil-kuruna tagħhom ta’ martri. Fl-apsida tat-Tramuntana x’aktarx kemm Cosmas u Damjan, filwaqt li fl-apsida tan-Nofsinhar hemm Ursus (jew isqof ieħor ta’ <ref target="https://mt.wikipedia.org/wiki/Ravenna">Ravenna</ref>), u Severus.</p>
<p>Il-ħajt tal-faċċata tal-apsida għandu qisu gwarniċ b’faxx dejjaq iddekorat mimli tfaħħir lil Ewfrasju u x-xogħlijiet tiegħu. Il-parti t’isfel tal-apsida hija ddekorata b’ħaġriet tal-madreperla. Parti minn dawn ġew minn zokkli preċedenti. Jikkonsistu minn 21 għalqa bi 11-il dekorazzjoni differenti. Fin-nofs hemm it-tron tal-isqof, u maġenbu żewġ gandlieri.</p>
<hi rend="italic">Ciborium</hi>
<p>L-apsida hija ddominata miċ-ciborium tal-irħam, immudellat fuq dak tal-Bażilika ta’ San Mark f’<ref target="https://mt.wikipedia.org/wiki/Venezja">Venezja</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, li nbena fl-1277 skont l-ordnijiet ta’ Otto, l-Isqof ta’ Poreč. Il-baldakkin, iddekorat bil-mużajk, iserraħ fuq erba’ kolonni tal-irħam li kienu l-istess taċ-<hi rend="italic">ciborium</hi> preċedenti tas-seklu 6. Il-parti ta’ quddiem tal-baldakkin fiha rappreżentazzjonijiet ta’ xeni mill-ħajja ta’ Marija sat-Tħabbira. Fis-seklu 15, l-Isqof <ref target="https://mt.wikipedia.org/wiki/Johann_Porečanin">Johann Porečanin</ref> ordna mill-<ref target="https://mt.wikipedia.org/wiki/Italja">Italja</ref> riljiev <ref target="https://mt.wikipedia.org/wiki/Rinaxximent">Rinaxximentali</ref> għall-antependju tal-artal, magħmul mill-fidda. Il-polittiku tal-pittur Venezjan <ref target="https://mt.wikipedia.org/wiki/Antonio_Vivarini">Antonio Vivarini</ref> jmur lura għall-istess perjodu. L-<hi rend="italic">Aħħar Ċena</hi>, impittra minn Palma ż-Żgħir hija xogħol <ref target="https://mt.wikipedia.org/wiki/Barokk">Barokk</ref>.</p>
</text></body></html>