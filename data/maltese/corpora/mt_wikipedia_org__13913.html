<html><body><text id="wikipedia_mt_wikipedia_org__13913.html" ns="0" revid="268386" sourceurl="https://mt.wikipedia.org/wiki/Bra%C5%BCil" title="Brażil" type="wikipedia">Brażil
<p>Il-<hi rend="bold">Brażil</hi> (<ref target="https://mt.wikipedia.org/wiki/Lingwa_Portugiż">Portugiż</ref>: <hi rend="italic">Brasil</hi>), huwa l-akbar pajjiż fl-<ref target="https://mt.wikipedia.org/wiki/Amerika_Latina">Amerika Latina</ref>. Huwa l-ħames l-ikbar pajjiż fid-dinja, kemm bħala art kif ukoll bħala popolazzjoni, b'iktar minn 193 miljun ruħ. Bl-<ref target="https://mt.wikipedia.org/wiki/Oċean_Atlantiku">Oċean Atlantiku</ref> fil-Lvant, il-Brażil għandu kosta twila 7,491 km (4,655 mil). Fit-tramuntana għandu tmiss miegħu il-<ref target="https://mt.wikipedia.org/wiki/Veneżwela">Veneżwela</ref>, il-<ref target="https://mt.wikipedia.org/wiki/Gujana">Gujana</ref>, is-<ref target="https://mt.wikipedia.org/wiki/Surinam">Surinam</ref> u l-<ref target="https://mt.wikipedia.org/wiki/Gujana_Franċiża">Gujana Franċiża</ref>; fil-majjistral il-<ref target="https://mt.wikipedia.org/wiki/Kolumbja">Kolumbja</ref>; fil-punent il-<ref target="https://mt.wikipedia.org/wiki/Bolivja">Bolivja</ref> u l-<ref target="https://mt.wikipedia.org/wiki/Peru">Peru</ref>; fil-lbiċ l-<ref target="https://mt.wikipedia.org/wiki/Arġentina">Arġentina</ref> u l-<ref target="https://mt.wikipedia.org/wiki/Paragwaj">Paragwaj</ref> u fin-nofsinhar l-<ref target="https://mt.wikipedia.org/wiki/Urugwaj">Urugwaj</ref>. It-territorji Brażiljan għandu ukoll ħafna arċipelagi, fosthom Fernando de Noronha, Rocas Atoll, Saint Peter and Paul Rocks, u Trindade and Martim Vaz. Il-pajjiżi kollha tal-Amerika t'Isfel, barra l-Ekwador u ċ-Ċili, imissu mal-Brażil.</p>
<p>Il-Brażil kien kolonja tal-<ref target="https://mt.wikipedia.org/wiki/Portugall">Portugall</ref> mill-wasla ta' Pedro Álvares Cabral fl-1500, sal-1815, meta saret saltna bħala parti mir-Renju Unit tal-Portugal, Brażil u l-Algarvi. Ir-rabta imperjali infatti kienet diġà nqatgħet fl-1808 meta l-belt l-kapitali ta' dan l-Imperu ġiet trasferita minn <ref target="https://mt.wikipedia.org/wiki/Liżbona">Liżbona</ref> għal <ref target="https://mt.wikipedia.org/wiki/Rio_de_Janeiro">Rio de Janeiro</ref>, wara li <ref target="https://mt.wikipedia.org/wiki/Napuljun_I_ta'_Franza">Napuljun</ref> invada l-<ref target="https://mt.wikipedia.org/wiki/Portugall">Portugall</ref>. L-indipendenza inkisbet fl-1822 bit-twaqqif tal-Imperu tal-Brażil, stat unitarju b'monarkija u sistema parlamentai. Fl-1889 sar repubblika parlamentari wara kolp ta' stat militari. Fl-1988, il-Brażil sar repubblika federali, iffurmara mid-Distrett Federali, 26 Stat u 5,564 Muniċipalità.</p>
<p>L-ekonomija Brażiljana hija s-seba' l-ikbar fid-dinja kemm fil-Prodott Gross Domestiku nominali u kemm fil-parità tal-poter ta' akkwist. Għandu waħda mill-ekonomiji li qed jikbru bl-iżjed rata mgħaġġla u r-riformi ekonomiċi li saru riċentament il-pajjiż kisbulu rikonoxximent u influwenza internazzjonali ħafna iżjed milli kellu.</p>
Etimoloġija
<p>L-isem "Brażil" ġej mill-<hi rend="italic">pau-brasil</hi> (<hi rend="italic">Caesalpinia echinata</hi>), siġra li qabel kienet tikber ħafna mal-kosta Brażiljana. <hi rend="italic">Pau</hi> bil-Portugiż tfisser "għuda" u brasil jgħidu li ġejja minn brasa, li bil-Portugiż tfisser "ġamra". Billi l-<hi rend="italic">pau-brasil</hi> jipproduċi żebgħa ħamra qawwija, dan kien iġib prezz tajjeb fl-industrija tad-drappijiet fl-Ewropa u kien l-ewwel prodott tal-Brażils fruttat kummerċjalment. Matul is-seklu sittax, il-popli indiġeni (l-iktar it-Tupi) kienu jaqtgħu ħafna minn dan l-injam u jbigħuh lin-negozjanti Ewropej (l-aktar Portugiżi, iżda ukoll Franċiżi) u dawn kienu jagħtuhom ħwejjeġ ta' konsum mill-Ewropa.</p>
<p>Fid-dokumenti Portugiżi, l-isem uffiċjali tal-art kien "l-Art tas-Salib Imqaddes" imma l-baħrin u kummerċjanti Ewropej kienu jsibuha bħala "l-Art tal-Brażil" (<hi rend="italic">Terra do Brasil</hi>) minħabba n-negozju tal-<hi rend="italic">Pau-Brasil</hi>. Xi baħrin tal-bidu kienu jsejħulha ukoll "l-Art tal-Pappagalli" (<hi rend="italic">Terra di Papaga</hi>).</p>
<p>Fl-ilsien Guarani, il-Brażil jissejjaħ "Pindorama". Dan kien l-isem li l-popolazzjoni indiġena tat lir-reġjun, u jfisser "l-art tas-siġar tal-palm".</p>
Storja
Storja Pre-kolonjali
<p>L-eqdem fuħħar li nstab fl-Emisfera tal-Punent, għandu 8,000 sena, u ġie skavat fil-baċin tal-Amażonja fil-Brażil, qrib Santarem tal-lum, u hekk intwera li r-reġjun tal-foresta tropikali kellu kultura presitorika kumplessa; fir-reġjun kienu jgħixu mijiet ta' tribujiet nativi, bl-eqdem wieħed imur lura 10,000 sena fl-inħawi muntanjużi ta' Minas Gerais. It-territorju ta' dak li llum huwa l-Brażil kellu daqs 2,000 tribù, ħafna minnhom semi-nomadiċi li kienu jgħixu mill-kaċċa, sajd, ġbir ta' frott u agrikultura staġonali.</p>
<p>Il-popolazzjoni indiġena tal-Brażil kienet maqsum f'nazzjonijiet magħmula minn ħafna gruppi etnċi fosthom it-Tupi, il-Guaranì, il-Gês u l-Arawaki. Qabel ma waslu l-Ewropej, dawn kienu jissieltu ħafna bejniethom, minħabba differenzi kulturali, lingwistiċi u morali. Dawn kienu jispiċċaw fi gwerer kbar fuq l-art u fuq il-baħar, u b'kannibaliżmu ritwali fuq il-priġunieri tal-gwerra. </p>
<p>Meta waslu l-Portugiżi fl-1500 lin-nativi rawhom bħala "slavaġ tajba", u mill-ewwel bdew jitħalltu fiż-żwieġ magħhom. Il-ġlied tribali, il-kannibaliżmu u t-tfittxija għall-<hi rend="italic">brazilwood</hi> wasslu lill-Portugiżi biex jikkonvinċu ruħhom li kellhom jiċċivilizzaw il-popolazzjoni indiġena. Iżda l-Portugiżi, bla ma kienu jafu ġabu l-mard magħhom, li kontrieh in-nies indiġeni ma setgħu jagħmlu xejn għax ma kinux immuni minnu. Ħosba, ġidri, tuberkolożi, gonorrea, u influwenza qatlu għaxriet ta' eluf. Dan il-mard infirex mar-rotot kollha kummerċjali tal-indiġeni, u tribujiet sħaħ inqerdu bla ma qatt kienu ġew f'kuntatt dirett mal-Ewropej.</p>
Il-Kolonizzazzjoni Portugiża
<p>L-Imperu Portugiż okkupa l-Brażil fit-22 ta' April 1500, bil-wasla tal-flotta Portugiża mmexxija minn Pedro Álvares Cabral. Il-Portugiżi ltaqgħu ma' popli indiġeni maqsumin f'ħafna tribuijiet. Minkejja li l-ewwel insedjament sar fl-1532, il-kolonizzazzjoni vera bdiet fl-1534, meta r-Re Dom João III tal-Portugal qasam it-territorju fi tnax -il Kolonja Awtonoma. Fl-1549 saret struttura ġdida u nħoloq il-Gvern Ġenerali tal-Brażil, kolonja waħda ċentralizzata. Fl-ewwel żewġ sekli l-indiġeni u l-Ewropej għexu fi ġlied kontinwu u meta kienu jagħmlu alleanza dan kien biex japprofittawhom ruħhom minn xulxin. </p>
<p>Minn nofs is-seklu sittax, iz-zokkor sar l-iktar prodott komuni ta' esportazzjoni, u l-iskjavi suwed Afrikani saru l-ikbar importazzjoni biex jaħdmu fil-pjantaġġuni tal-kannamieli taz-zokkor. Fi tmiem is-seklu sbatax l-esportazzjoni taz-zokkor bdiet tonqos u l-iskopertà tad-deheb mill-<hi rend="italic">bandeirantes</hi> saret is-sinsla l-ġdida tal-ekonomija Brażiljana, u wasslet għall-Ġirja għad-Deheb u ġabet eluf ta' abitanti ġodda mill-Portugal u mill-kolonji tagħha. F'din l-era, ħakmiet oħra Ewropej ppruvaw jikkolonizzaw partijiet mill-Brażil, li iżda l-Portugiżi ma ħallewx, fosthom il-Franċiżi f'Rio f'nofs is-seklu sittax, f'Maranhão fil-bidu tas-seklu sbatax, u l-Olandiżi f'Bahia u Pernambuco, fil-Gwerra bejn l-Olandiżi u l-Portugiżi, fi tmiem l-Unjoni Iberika.</p>
<p>Biex il-Portugiżi jibqgħu jżommu l-monopolju fil-Brażil huma għamlu minn kollox biex irażżnu u jeqirdu r-ribelljonijiet u r-reżistenza tal-ilsiera, kif ġara fil-<hi rend="italic">Quilombo dos Palmares</hi> fis-seklu sbatax, kif ukoll irażżnu kull moviment għall-awtonomija jew independenza, bħal fil-Kumplott ta' Minas fi tmiem is-seklu tmintax.</p>
</text></body></html>