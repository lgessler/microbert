<html><body><text id="wikipedia_mt_wikipedia_org__25689.html" ns="0" revid="270272" sourceurl="https://mt.wikipedia.org/wiki/Tieqa_tal-Wied_il-Miela%C4%A7" title="Tieqa tal-Wied il-Mielaħ" type="wikipedia">Tieqa tal-Wied il-Mielaħ<figure><caption>Veduta tat-Tieqa tal-Wied il-Mielaħ</caption></figure>
<p>It-<hi rend="bold">Tieqa tal-Wied il-Mielaħ</hi> hi arkata naturali tal-franka fil-kosta tal-Majjistral ta' <ref target="https://mt.wikipedia.org/wiki/Għawdex">Għawdex</ref>. L-arkata tinsab fl-aħħar tal-Wied il-Mielaħ, fit-Tramuntana tal-<ref target="https://mt.wikipedia.org/wiki/Għarb">Għarb</ref>. Din l-arkata naturali hi inqas magħrufa mit-<ref target="https://mt.wikipedia.org/wiki/Tieqa_tad-Dwejra">Tieqa tad-Dwejra</ref> li ċediet f'Marzu 2017 wara maltempata qawwija.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Pożizzjoni
<p>It-Tieqa tal-Wied il-Mielah qiegħda fl-aħħar ta' Wied il-Mielah, għad-differenza tat-Tieqa tad-Dwejra li kienet tinsab fil-kosta tal-Punent ta' Għawdex.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> It-triq mill-Għarb twassal direttament għall-kosta u hemm biċċa art naturali biż-żrar u l-ħamrija fejn jipparkjaw il-karozzi. Lejn l-aħħar tal-wied, b'mod parallel ma' fejn fl-imgħoddi kienet tgħaddi xi xmara jew nixxiegħa, hemm taraġ dejjaq mal-blat li jagħti sa taħt it-Tieqa tal-Wied il-Mielaħ, kważi sal-baħar. Peress li l-biċċa ta' fuq tal-ħnejja naturali hija ħoxna għadek tista' timxi minn fuqha.</p>
Ambjent
<p>Il-kosta tat-Tramuntana ta' Għawdex sal-<ref target="https://mt.wikipedia.org/wiki/Bajja_tax-Xwejni">Bajja tax-Xwejni</ref> hija kollha art watja b'irdumijiet weqfin mal-baħar, fejn iffurmaw ħafna għerien. Fuq l-art watja, tħaffru jew tnaqqxu <ref target="https://mt.wikipedia.org/wiki/Salini">salini</ref> artifiċjali li kienu jintużaw għall-estrazzjoni tal-<ref target="https://mt.wikipedia.org/wiki/Melħ">melħ</ref> mill-ilma baħar permezz tal-<ref target="https://mt.wikipedia.org/wiki/Evaporazzjoni">evaporazzjoni</ref>. Minn hawn 'il quddiem, l-art ma tibqax watja u bil-mod il-mod tibda togħla lejn in-naħat tal-Għarb u tal-<ref target="https://mt.wikipedia.org/wiki/Fanal_ta'_Ġordan">Fanal ta' Ġordan</ref>.</p>
Problema tad-dranaġġ
<p>Fl-imgħoddi, id-<ref target="https://mt.wikipedia.org/wiki/Dranaġġ">dranaġġ</ref> mil-lokalitajiet ta' madwar kien jintrema fil-Wied il-Mielah u kien jinżel direttament fil-<ref target="https://mt.wikipedia.org/wiki/Baħar_Mediterran">Baħar Mediterran</ref> ħdejn it-Tieqa tal-Wied il-Mielaħ. Spiss, qrib it-Tieqa, kien ikun hemm bandiera li tindika li l-baħar kien imniġġes.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Bis-saħħa ta' proġett strutturali ta' 570,000 <ref target="https://mt.wikipedia.org/wiki/Ewro">ewro</ref>, li 85% minnu ġie ffinanzjat mill-<ref target="https://mt.wikipedia.org/wiki/Unjoni_Ewropea">Unjoni Ewropea</ref><ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref>, id-dranaġġ issa sar jissaffa fl-impjant tat-trattament tad-dranaġġ f'<ref target="https://mt.wikipedia.org/wiki/Ras_il-Ħobż">Ras il-Ħobż</ref> u ma għadux jintrema fil-wied u fil-baħar. Bħala parti mill-proġett, saru xogħlijiet fit-triq ta' mal-kosta, ġew sostitwiti sitt pontijiet, inbnew sitt digi ġodda għall-konservazzjoni aħjar tal-ilma u ġew imħawla għadd ta' siġar. Permezz ta' dawn il-miżuri li ttieħdu, it-tama hi li ż-żona issa saret iktar attraenti u iktar viżitaturi jkunu jistgħu jgawdu t-Tieqa tal-Wied il-Mielaħ.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Użu
<figure><caption>Ritratt panoramiku tat-Tieqa tal-Wied il-Mielaħ u l-madwar.</caption></figure>
<p>Bħala parti mill-inizjattiva msejħa "EcoGozo", iż-żona madwar it-Tieqa tal-Wied il-Mielaħ ġiet rinnovata f'dawn l-aħħar snin, biex issir iktar aċċessibbli. Inbniet triq ġdida u t-taraġ li jagħti għall-arkata naturali ġie mwessa'.</p>
<p>Bħala parti mill-proġett tar-rinovazzjoni, it-taraġ kompla jitwessa' iktar biex il-bugħaddasa jkunu jistgħu jinżlu l-baħar minn hemm. Fuq in-naħa tal-Punent tat-Tieqa ġew installati strutturi li jippermettu lix-xabbata jitilgħu mal-ħajt vertikali tal-irdumijiet.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Mill-Għarb hemm ukoll mogħdija li twassal sat-Tieqa tal-Wied il-Mielaħ.</p>
Dehriet fil-mezzi tax-xandir
<p>It-Tieqa tal-Wied il-Mielaħ flimkien mat-Tieqa tad-Dwejra dehru f'filmat tar-reklami tad-ditta Hugo Boss fl-2017 fejn jidher David Colturi jaqbeż mill-irdumijiet u mit-Twieqi għall-baħar.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
</text></body></html>