<html><body><text id="wikipedia_mt_wikipedia_org__26434.html" ns="0" revid="265193" sourceurl="https://mt.wikipedia.org/wiki/Sandro_Botticelli" title="Sandro Botticelli" type="wikipedia">Sandro Botticelli
<p><hi rend="bold">Alessandro di Mariano di Vanni Filipepi</hi> (twieled għall-ħabta tal-1445<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> – miet fis-17 ta’ Mejju 1510), magħruf bħala <hi rend="bold">Sandro Botticelli</hi> ([ˈsandro bottiˈtʃɛlli]), kien pittur <ref target="https://mt.wikipedia.org/wiki/Taljan">Taljan</ref> tar-<ref target="https://mt.wikipedia.org/wiki/Rinaxximent">Rinaxximent</ref> Bikri. Ir-reputazzjoni ta’ Botticelli wara <ref target="https://mt.wikipedia.org/wiki/Mewt">mewtu</ref> batiet sal-aħħar tas-seklu 19, meta mbagħad ix-xogħol tiegħu reġa’ ġie skopert mill-Pre-Raffaeliti li stimolaw rivalutazzjoni ta’ xogħlu. Minn dak iż-żmien ’il quddiem, il-pitturi tiegħu bdew jitqiesu bħala rappreżentazzjoni tal-grazzja lineari tal-<ref target="https://mt.wikipedia.org/wiki/Pittura">pittura</ref> Rinaxximentali Bikrija.</p>
<p>Minbarra s-suġġetti mitoloġiċi li għalihom huwa magħruf l-iktar fil-preżent, Botticelli pitter firxa wiesgħa ta’ suġġetti <ref target="https://mt.wikipedia.org/wiki/Reliġjon">reliġjużi</ref> (inkluż għexieren ta’ pitturi tal-<hi rend="italic">Madonna bil-Bambin</hi>, ħafna minnhom b’għamla tonda) u anke xi ritratti. L-iktar opri magħrufa tiegħu huma t-<hi rend="italic">Twelid ta’ Venere</hi> u r-<hi rend="italic">Rebbiegħa</hi> (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Primavera</hi>), li t-tnejn li huma jinsabu fl-<ref target="https://mt.wikipedia.org/wiki/Uffizi">Uffizi</ref>, f’<ref target="https://mt.wikipedia.org/wiki/Firenze">Firenze</ref>. Botticelli għex ħajtu kollha fl-istess kwartier ta’ Firenze; l-unika żmien sinifikanti li qatta’ xi mkien ieħor kienu x-xhur li qatta’ jpitter f’<ref target="https://mt.wikipedia.org/wiki/Pisa">Pisa</ref> fl-1474 u f’<ref target="https://mt.wikipedia.org/wiki/Ruma">Ruma</ref> fl-1481-82 meta pitter fil-<ref target="https://mt.wikipedia.org/wiki/Kappella_Sistina">Kappella Sistina</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Waħda biss mill-pitturi ta’ Botticelli, in-<hi rend="italic">Natività Mistika</hi> (fil-Gallerija Nazzjonali ta’ <ref target="https://mt.wikipedia.org/wiki/Londra">Londra</ref>), għandha iskrizzjoni bid-data (l-1501), mentri l-oħrajn jistgħu jiġu datati bi gradi jvarjaw ta’ ċertezza abbażi ta’ rekords fl-arkivji; għalhekk, l-iżvilupp tal-istil tiegħu jista’ jiġi traċċat b’ċertu ċertezza. Huwa kien jaħdem b’mod indipendenti matul is-snin 70 tas-seklu 15, u matul dak iż-żmien bena reputazzjoni tajba ħafna. Fis-snin 80 tas-seklu 15 kiseb l-ikbar suċċessi, permezz tal-pitturi mitoloġiċi kbar tiegħu kif ukoll ħafna mill-pitturi tal-Madonna l-iktar famużi tiegħu. Sas-snin 90 tas-seklu 15, l-istil tiegħu sar iktar personali u sa ċertu punt iktar isegwi r-regoli prestabbiliti. L-aħħar xogħlijiet tiegħu jidher li kien qabad miexi f’direzzjoni opposta ta’ dik li kien qabad <ref target="https://mt.wikipedia.org/wiki/Leonardo_da_Vinci">Leonardo da Vinci</ref> (li għal seba’ snin kien taħtu) u l-ġenerazzjoni l-ġdida ta’ pitturi li ħolqu l-istil Rinaxximentali Għoli, u minflok irritorna lejn stil li ħafna ddeskrivew bħala iktar “Gotiku” jew“arkajku”.</p>
Ħajja Bikrija
<p>Botticelli twieled fil-belt ta’ Firenze fi kwartier li għadu jismu Borgo Ognissanti (“il-kwartier tal-qaddisin kollha”) sa żminijietna. Huwa għex fl-istess kwartier għal ħajtu kollha u ndifen fil-knisja bl-istess isem tal-kwartier tiegħu. Sandro Botticelli kien wieħed mill-bosta tfal li kellu missieru, il-konzier <ref target="https://mt.wikipedia.org/wiki/Mariano_di_Vanni_d'Amedeo_Filipepi">Mariano di Vanni d'Amedeo Filipepi</ref>, u kien l-iżgħar wild minn erba’ li baqgħu ħajjin sa ma saru adulti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Id-data tat-twelid preċiża tiegħu mhijiex ċerta, iżda mir-ritorni tat-taxxa ta’ missieru fis-snin ta’ wara twelidu jidher li kellu sentejn fl-1447 u 13-il sena fl-1458, li jfisser li żgur twieled bejn l-1444 u l-1446.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<figure><caption>Dettall tal-Venere ta’ Botticelli, waħda mill-iktar kapulavuri famużi tiegħu</caption></figure>
<p>Fl-1460, missier Botticelli ma baqax jaħdem bħala konzier u sar arġentier tad-deheb ma’ ibnu l-ieħor, Antonio. Din il-professjoni ġabet il-familja f’kuntatt ma’ firxa ta’ artisti.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> <ref target="https://mt.wikipedia.org/wiki/Giorgio_Vasari">Giorgio Vasari</ref>, fl-opra tiegħu <hi rend="italic">l-Ħajja ta’ Botticelli</hi>, irrapporta li Botticelli inizjalment kien ġie mħarreġ bħala arġentier tad-deheb.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Il-kwartier tal-qaddisin kollha</caption></figure>
<p>Il-kwartier tal-qaddisin kollha kien “kwartier mudest, li kien abitat minn nissieġa u ħaddiema oħra”<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref>, iżda kien hemm xi familji għonja wkoll, fosthom il-familja <ref target="https://mt.wikipedia.org/wiki/Rucellai">Rucellai</ref>, grupp għani ta’ bankiera u ta’ merkanti tas-suf. Il-kap tal-familja, <ref target="https://mt.wikipedia.org/wiki/Giovanni_di_Paolo_Rucellai">Giovanni di Paolo Rucellai</ref>, ikkummissjona l-Palazz Rucellai tant famuż, post ikoniku u għeliem tal-arkitettura Rinaxximentali Taljana, minn <ref target="https://mt.wikipedia.org/wiki/Leon_Battista_Alberti">Leon Battista Alberti</ref>, bejn l-1446 u l-1451, fl-ewwel snin tat-tfulija ta’ Botticelli. Sal-1458, il-familja ta’ Botticelli kienet qed tikri d-dar tagħha mingħand il-familja Rucellai, li kienet waħda mill-ħafna affarijiet li rabtet flimkien liż-żewġ familji.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref></p>
<p>Fl-1464, missieru xtara dar fi triq fil-qrib jisimha Via Nuova (li llum jisimha Via della Porcellana) u li fiha Sandro Botticelli għex mill-1470 (jekk mhux qabel) sa mewtu fl-1510. Botticelli għex u ħadem id-dar (prattika pjuttost mhux tas-soltu) minkejja li l-aħwa tiegħu Giovanni u Simone kienu jgħixu hemm ukoll. Il-ġirien l-iktar notevoli tal-familja Botticelli kienu l-familja <ref target="https://mt.wikipedia.org/wiki/Vespucci">Vespucci</ref>, fosthom <ref target="https://mt.wikipedia.org/wiki/Amerigo_Vespucci">Amerigo Vespucci</ref>, li wassal għat-tismija tal-<ref target="https://mt.wikipedia.org/wiki/L-Amerika_ta'_Fuq">Amerka ta’ Fuq</ref> u tal-<ref target="https://mt.wikipedia.org/wiki/L-Amerika_t'Isfel">Amerka t’Isfel</ref>. Il-familja Vespucci kienet alleata mal-familja <ref target="https://mt.wikipedia.org/wiki/Medici">Medici</ref> u eventwalment kienu regolarment imorru għand il-familja Botticelli.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Il-laqam Botticelli, li jfisser “btieti żgħar”, oriġina mil-laqam ta’ ħu Sandro Botticelli, Giovanni, li kienu jgħidulu “Botticello” milli jidher għaliex kien imbaċċaċ. Dokument tal-1470 jirreferi għal Sandro bħala “Sandro Mariano Botticelli”, li jfisser li kien adotta dak il-kunjom għalkollox.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Karriera qabel Ruma
<figure><caption><hi rend="italic">Madonna bil-Bambin u <ref target="https://mt.wikipedia.org/wiki/Ġwanni_l-Battista">San Ġwann Battista</ref></hi>, għall-ħabta tal-1470-1475, Louvre</caption></figure>
<p>Minn madwar l-1461 jew l-1462, Botticelli kien apprendist ta’ Fra <ref target="https://mt.wikipedia.org/wiki/Filippo_Lippi">Filippo Lippi</ref>, wieħed mill-pitturi ewlenin ta’ Firenze u pittur ippreferut tal-familja Medici.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Mingħand Lippi, Botticelli tgħallem kif joħloq kompożizzjonijiet intimi b’figuri melankoliċi sbieħ impinġija b’kontorni ċari u b’kemxejn kuntrasti biss ta’ dawl u dell. Għall-biċċa l-kbira ta’ dan il-perjodu Lippi kien ibbażat fi <ref target="https://mt.wikipedia.org/wiki/Prato">Prato</ref>, ftit kilometri fil-Punent ta’ Firenze, fejn wettaq l-affreski tal-apsida tal-Katidral attwali ta’ Prato. X’aktarx li Botticelli ma baqax apprendist ta’ Lippi wara April 1467, u mar jaħdem fi <ref target="https://mt.wikipedia.org/wiki/Spoleto">Spoleto</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Kien hemm ħafna spekulazzjoni dwar jekk Botticelli qattax perjodu iqsar bħala apprendist xi mkien ieħor, pereżempju għand l-aħwa <ref target="https://mt.wikipedia.org/wiki/Pollaiuolo">Pollaiuolo</ref> jew għand <ref target="https://mt.wikipedia.org/wiki/Andrea_del_Verrocchio">Andrea del Verrocchio</ref>. Madankollu, għalkemm iż-żewġ artisti kellhom impatt qawwi fuq l-iżvilupp bikri ta’ Botticelli, il-preżenza tal-artist għandhom meta kien żagħżugħ ma tistax tiġi aċċertata bil-provi.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Lippi miet fl-1469. Sa dak iż-żmien x’aktarx li Botticelli kellu l-post tiegħu nnifsu fejn jaħdem, u f’Ġunju ta’ dik is-sena ġie kkummissjonat biex iwettaq panew tal-<hi rend="italic">Fortezza</hi> (jiġifieri “Qawwa”; li tinsab fl-Uffizi) biex jakkumpanja sett tas-Seba’ Virtuwijiet li ġew ikkummissjonati sena qabel minn <ref target="https://mt.wikipedia.org/wiki/Piero_del_Pollaiuolo">Piero del Pollaiuolo</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-panew ta’ Botticelli adotta l-format u l-kompożizzjoni tal-pitturi ta’ Piero iżda pitter figura iktar eleganti u b’pożi naturali u inkluda firxa ta’ “arrikimenti ta’ tiżjin sabiex joħroġ fid-dieher in-nuqqas ta’ invenzjoni ornamentali ta’ Piero”.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Fl-1472 Botticelli laqa’ l-ewwel apprendist tiegħu, <ref target="https://mt.wikipedia.org/wiki/Filippino_Lippi">Filippino Lippi</ref>, iben l-imgħallem tiegħu.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Spiss ikun diffiċli li wieħed jiddistingwi x-xogħlijiet ta’ Botticelli u Filippino minn dawn is-snin, fosthom bosta pitturi tal-<hi rend="italic">Madonna bil-Bambin</hi>. It-tnejn minn żmien għal żmien ikkollaboraw, bħal fil-panewijiet minn par żarmat ta’ <hi rend="italic">cassoni,</hi> li issa huma diviżi bejn il-<ref target="https://mt.wikipedia.org/wiki/Louvre">Louvre</ref>, il-Gallerija Nazzjonali tal-<ref target="https://mt.wikipedia.org/wiki/Kanada">Kanada</ref>, il-Musée Condé f’<ref target="https://mt.wikipedia.org/wiki/Chantilly">Chantilly</ref> u fil-Gallerija Pallavicini f’<ref target="https://mt.wikipedia.org/wiki/Ruma">Ruma</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Pitturi bikrin ewlenin
<figure><caption><hi rend="italic">San Bastjan</hi>, 1474</caption></figure>
<figure><caption><hi rend="italic">L-Adorazzjoni tal-Maġi</hi>, 1475, fl-Uffizi</caption></figure>
<p>L-iktar pittura bikrija ta’ fuq l-artal hija s<hi rend="italic">acra conversazione</hi> kbira ta’ madwar l-1470-1472, li issa tinsab fl-Uffizi. Il-pittura turi l-ħakma bikrija li Botticelli kellu tal-kompożizzjoni, bi tmien figuri rranġati “b’naturalezza sħiħa f’ambjent arkitettoniku magħluq”.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Xogħol ieħor minn dak il-perjodu huwa s-<hi rend="italic">San Bastjan</hi> f’<ref target="https://mt.wikipedia.org/wiki/Berlin">Berlin</ref>, li ġie mpitter għal pilastru tal-<ref target="https://mt.wikipedia.org/wiki/Katidral">Katidral</ref> ta’ <ref target="https://mt.wikipedia.org/wiki/Santa_Marija">Santa Marija</ref> Maġġuri, f’Firenze.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Dan ix-xogħol ġie mpitter ftit wara l-pittura ferm ikbar tal-aħwa Pollaiuolo ta’ fuq l-artal tal-istess qaddis (<ref target="https://mt.wikipedia.org/wiki/Londra">Londra</ref>, National Gallery). Għalkemm il-qaddis ta’ Botticelli għandu poża simili ħafna għal dik tal-pittura tal-aħwa Pollaiuolo, huwa iktar kalm kif ukoll iktar irpożat. Il-ġisem kważi għerwien tal-qaddis huwa mpinġi b’reqqa kbira u bi preċiżjoni anatomika, u dan jirrifletti l-istudju mill-qrib tal-ġisem tal-bniedem mill-artist żagħżugħ. Il-pajsaġġ xitwi delikat, b’referenza għal jum il-festa tal-qaddis li taħbat f’Jannar, huwa ispirat mill-pittura kontemporanja tan-<ref target="https://mt.wikipedia.org/wiki/Pajjiżi_l-Baxxi">Netherlands</ref>, li kienet apprezzata ferm f’Firenze.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<figure><caption><hi rend="italic">Sacra conversazione</hi>, magħrufa wkoll bħala Pala di Sant'Ambrogio, 1470-1472</caption></figure>
<p>Fil-bidu tal-1474, Botticelli ntalab mill-awtoritajiet f’Pisa biex jissieħeb fix-xogħol tal-affreski f’Camposanto, proġett enormi u prestiġjuż li kien qed jitwettaq l-iktar minn <ref target="https://mt.wikipedia.org/wiki/Benozzo_Gozzoli">Benozzo Gozzoli</ref>, li qatta’ kważi għoxrin sena jaħdem fuqu. Ġew irreġistrati diversi pagamenti sa Settembru, iżda l-ebda opra ma waslet sa żminijietna, u milli jidher kwalunkwe opra li Botticelli seta’ beda qatt ma tlestiet. Kien x’kien l-eżitu, il-fatt li Botticelli ġie msejjaħ minn barra Firenze juri li r-reputazzjoni tiegħu kienet qed tikber.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>L-<hi rend="italic">Adorazzjoni tal-Maġi</hi> għall-Knisja ta’ Santa Maria Novella (għall-ħabta tal-1475-1476, li issa tinsab fl-Uffizi, u l-ewwel waħda minn tmien <hi rend="italic">Adorazzjonijiet</hi>)<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>, ġiet imfaħħra individwalment minn Vasari, u kienet tinsab fi knisja li jżuruha ħafna nies, b’hekk ir-reputazzjoni ta’ Botticelli kompliet tikber. Tista’ titqies bħala l-quċċata tal-istil bikri ta’ Botticelli. Minkejja li ġiet ikkummissjonata minn persuna li kienet issarraf jew issellef il-flus, li kien alleat tal-familja Medici, fiha r-ritratti ta’ <ref target="https://mt.wikipedia.org/wiki/Cosimo_de_Medici">Cosimo de Medici</ref>, ta’ uliedu Piero u Giovanni (li kienu laħqu mietu meta twettqet il-pittura), u tan-neputijiet tiegħu Lorenzo u Giuliano. Hemm ukoll ritratti tad-donatur u fil-fehma ta’ bosta, dak ta’ Botticelli nnifsu, bilwieqfa fuq quddiem lejn il-lemin. Il-pittura ġiet iċċelebrata għall-varjetà tal-angoli li minnhom ġew impittra l-uċuħ, u għall-espressjonijiet tagħhom.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<figure><caption>Pittura tonda tal-Madonna bil-Bambin, bi tmien ġilji u bi tmien anġli jkantaw, għall-ħabta tal-1478</caption></figure>
<p>Affresk kbir għall-binja tad-dwana ta’ Firenze, li issa ntilef, kien juri l-qtil bit-tgħalliq tal-mexxejja tal-konfoffa tal-familja Pazzi tal-1478 kontra l-familja Medici. Kienet drawwa ta’ Firenze li t-tradituri jiġu umiljati b’dan il-mod, permezz tal-hekk imsejħa “<hi rend="italic">pittura infamante”</hi>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Din kienet l-ewwel kummissjoni maġġuri ta’ affresk li kellu Botticelli (apparti dak ta’ Pisa li ma twettaqx), u jaf wassal biex jibagħtu għalih minn Ruma. Il-figura ta’ <ref target="https://mt.wikipedia.org/wiki/Francesco_Salviati">Francesco Salviati</ref>, l-Arċisqof ta’ Pisa tneħħiet fl-1479, wara l-protesti mill-Papa, u l-kumplament inqerdu wara l-espulsjoni tal-familja Medici u r-ritorn tal-familja Pazzi fl-1494.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Xogħol ieħor li ntilef kien il-pittura tonda tal-Madonna li ġiet ordnata minn bankier minn Firenze f’Ruma biex jippreżentaha lill-Kardinal Francesco Gonzaga; x’aktarx li b’hekk xogħol Botticelli sar iktar magħruf f’Ruma. Affresk ieħor fil-Palazzo Vecchio, il-kwartieri ġenerali tal-istat ta’ Firenze, intilef fis-seklu ta’ wara meta Vasari mmudella l-binja mill-ġdid.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<figure><caption>L-affresk ta’ <hi rend="italic">Santu Wistin</hi>, 1480</caption></figure>
<p>Fl-1480, il-familja Vespucci kkummissjonat affresk ta’ <hi rend="italic">Santu Wistin</hi> għall-Knisja tal-Qaddisin Kollha, il-knisja parrokkjali tagħhom u ta’ Botticelli. Xi ħadd ieħor, probabbilment fit-tmexxija tal-knisja<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>, ikkummissjona lil <ref target="https://mt.wikipedia.org/wiki/Domenico_Ghirlandaio">Domenico Ghirlandaio</ref> biex ipitter affresk ta’ <ref target="https://mt.wikipedia.org/wiki/Ġlormu">San Ġlormu</ref> faċċata ta’ <ref target="https://mt.wikipedia.org/wiki/Santu_Wistin">Santu Wistin</ref>; iż-żewġ qaddisin intwerew huma u jiktbu fl-istudjo tagħhom, miżgħud bl-oġġetti. Bħal f’każijiet oħra, kompetizzjoni diretta bħal din “kienet dejjem tixpruna lil Botticelli jagħmel l-almu tiegħu”, u l-affresk, li huwa l-iktar wieħed bikri tiegħu li wasal sa żminijietna, jitqies bħala l-ifjen wieħed tiegħu skont <ref target="https://mt.wikipedia.org/wiki/Ronald_Lighbown">Ronald Lighbown</ref>.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Il-ktieb miftuħ ’il fuq mill-qaddis fih waħda miċ-ċajtiet prattiċi li Vasari jgħid li kien magħruf għalihom. Il-biċċa l-kbira tat-“text” huwa tħarbix, iżda sentenza minnhom tgħid: “Fejn qiegħed Fra Martin? Ħareġ. U fejn mar? Qiegħed barra minn Porta al Prato”, li x’aktarx kien djalogu li sema’ mill-Umiliati, l-Ordni li kienet tmexxi l-knisja.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
Kappella Sistina
<figure><caption>Iż-<hi rend="italic">Żgħożija ta’ Mosè</hi> fil-Kappella Sistina</caption></figure>
<p>Fl-1481, il-<ref target="https://mt.wikipedia.org/wiki/Papa_Sestu_IV">Papa Sestu IV</ref> sejjaħ lil Botticelli u lil artisti prominenti oħra minn Firenze u minn <ref target="https://mt.wikipedia.org/wiki/Urbino">Urbino</ref> biex jiksu l-ħitan tal-Kappella Sistina li kienet għadha kemm inbniet bl-affreski. Dan il-proġett kbir kellu jkun it-tiżjin ewlieni tal-kappella. Il-biċċa l-kbira tal-affreski għadhom hemm iżda s-sbuħija tagħhom ma tantx titqies ħdejn dik li tispikka fil-kapulavuri ta’ <ref target="https://mt.wikipedia.org/wiki/Mikelanġlu">Michelangelo</ref> tas-seklu ta’ wara, u wħud mill-affreski bikrin inqerdu biex Michelangelo jkollu iktar spazju fejn jagħmel il-pitturi tiegħu.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Huwa maħsub li l-kontribut ta’ Firenze kien parti minn patt għall-paċi bejn <ref target="https://mt.wikipedia.org/wiki/Lorenzo_de'_Medici">Lorenzo de' Medici</ref> u l-Papat. Wara li l-Papa Sestu kien implikat fil-konfoffa tal-familja Pazzi, l-ostilitajiet eskalaw fi skomunika għal Lorenzo u għal uffiċjali oħra minn Firenze kif ukoll għal “gwerra” żgħir tal-familja Pazzi.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>L-iskema ikonografika kienet par ċikli, faċċata ta’ xulxin fuq in-naħa tal-kappella, tal-<hi rend="italic">Ħajja ta’ Kristu</hi> u l-<hi rend="italic">Ħajja ta’ Mosè</hi>, li flimkien jindikaw is-supremazija tal-Papat. Il-kontribut ta’ Botticelli kien jinkludi tlieta mill-erbatax-il xena kbira oriġinali: it-<hi rend="italic">Tentazzjonijiet ta’ Kristu</hi>, iż-<hi rend="italic">Żgħożija ta’ Mosè</hi> u l-<hi rend="italic">Kastig ta’ Ulied Korah</hi> (jew diversi titli oħra)<ref target="https://mt.wikipedia.org/wiki/Il-Paġna_prinċipali#cite_note-30">[30]</ref>, kif ukoll bosta mir-ritratti immaġinarji ta’ Papiet fil-livell ta’ fuq, u pitturi ta’ suġġetti mhux magħrufa fil-lunetti ta’ fuq, fejn attwalment hemm is-saqaf tal-Kappella Sistina mpitter minn Michelangelo. Botticelli jista’ jkun pitter xena oħra fuq il-ħajt ta’ faċċata tal-artal, li nqered.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Kull pittur ġab tim ta’ assistenti li kienu jaħdmu miegħu, peress li l-ispazju li kellu jiġi miksi bl-affreski kien wieħed konsiderevoli; kull wieħed mill-panewijiet prinċipali kien fih 3.5 metri b’5.7 metri, u x-xogħol twettaq fi ftit xhur.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Vasari jimplika li Botticelli kien ingħata r-riedni ġenerali tal-proġett artistiku f’idejh, iżda l-istoriċi moderni tal-arti jaħsbu li x’aktarx dak ir-rwol ingħata lil <ref target="https://mt.wikipedia.org/wiki/Pietro_Perugino">Pietro Perugino</ref>, l-ewwel artist li ġie impjegat, jekk wara kollox kien hemm tali rwol.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Is-suġġetti u ħafna dettalji li kellhom jiġu enfasizzati fit-twettiq, bla dubju ġew ordnati mill-awtoritajiet tal-<ref target="https://mt.wikipedia.org/wiki/Belt_tal-Vatikan">Vatikan</ref>. L-iskemi jippreżentaw programm kumpless u koerenti li joħroġ fid-dieher is-supremazija Papali, u huma iktar unifikati f’dan l-għan milli huma fl-istil artistiku tagħhom, għalkemm l-artisti segwew skala konsistenti u perspettiva kompożizzjonali wiesgħa, b’folol ta’ figuri fuq quddiem u l-iktar pajsaġġi fin-nofs ta’ fuq tax-xena. Sabiex jitqiesu l-pilastri mpittrin li jisseparaw kull xena, il-livell tax-xefaq jaqbel bejn xena u oħra, u Mosè liebes l-istess ħwejjeġ sofor u ħodor fid-diversi xeni.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<figure><caption><hi rend="italic">Il-Kastig ta’ Ulied Korah</hi> fil-Kappella Sistina</caption></figure>
<p>Botticelli jvarja mill-kollegi tiegħu u jimponi kompożizzjoni iktar insistenti qisha trittiku, u jaqsam ix-xeni tiegħu fi grupp ċentrali ewlieni b’żewġ gruppi fil-ġnub, li juru ġrajjiet differenti.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> F’kull grupp, il-figuri prinċipali ta’ Kristu jew ta’ Mosè jidhru diversi drabi, seba’ drabi fil-każ taż-<hi rend="italic">Żgħożija ta’ Mosè</hi>.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> It-tletin ritratt ivvintat tal-iktar Papiet bikrin ġew impittrin l-iktar minn Botticelli, minn tal-inqas fil-produzzjoni tal-kontorni tal-kartun li kienu jintużaw biex jitpittru l-affreski. Minn dawk li waslu sa żminijietna, il-biċċa l-kbira tal-istudjużi jaqbli li għaxra minnhom ġew iddisinjati minn Botticelli, u ħamsa oħra x’aktarx li ġew iddisinjati parzjalment minnu, għalkemm kollha ġarrbu xi ħsarat u ġew irrestawrati.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>Il-<hi rend="italic">Kastig ta’ Ulied Korah</hi> fih dik li għal Botticelli kienet kopja mhux tas-soltu li kienet qrib, jekk mhux eżatta, ta’ opra klassika. Din hija l-opra fiċ-ċentru tan-naħa tat-Tramuntana tal-Ħnejja ta’ Kostantinu f’<ref target="https://mt.wikipedia.org/wiki/Ruma">Ruma</ref>, li Botticelli rrepeta għall-ħabta tas-sena 1500 fl-<hi rend="italic">Istorja ta’ Lucrezia</hi>.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Peress li ma tantx kien iħobb ipinġi l-antikitajiet ta’ Ruma fil-ħin liberu tiegħu, kif kienu jħobbu jagħmlu ħafna artisti ta’ żmienu, milli jidher hemmhekk pitter <hi rend="italic">Adorazzjoni tal-Maġi</hi>, li issa tinsab fil-Gallerija Nazzjonali tal-Arti f’<ref target="https://mt.wikipedia.org/wiki/Washington">Washington</ref>.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Fl-1482 Botticelli reġa’ lura Firenze, u apparti mill-affreski mitlufa tiegħu għall-villa tal-familja Medici fi <ref target="https://mt.wikipedia.org/wiki/Spedaletto">Spedaletto</ref> xi sena jew iktar wara, ma ġewx iddokumentati iktar mawriet lil hinn minn Firenze. Wisq probabbli kien ilu ’l bogħod minn Firenze minn Lulju 1481 sa mhux iktar tard minn Mejju 1482.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Biblijografija
<list type="unordered"><item>Campbell, Lorne, <hi rend="italic">Renaissance Portraits, European Portrait-Painting in the 14th, 15th and 16th Centuries</hi>, 1990, Yale, ISBN 0-300-04675-8</item>
<item>Davies, Martin, <hi rend="italic">Catalogue of the Earlier Italian Schools</hi>, National Gallery Catalogues, 1961, stampat mill-ġdid 1986, ISBN 0-901791-29-6</item>
<item>Dempsey, Charles, "Botticelli, Sandro", Grove Art Online, Oxford Art Online. Oxford University Press.</item>
<item>"Ettlingers": Leopold Ettlinger with Helen S. Ettlinger, <hi rend="italic">Botticelli</hi>, 1976, Thames and Hudson (World of Art), ISBN 0-500-20153-6</item>
<item>Hartt, Frederick, <hi rend="italic">History of Italian Renaissance Art</hi>, (2nd edn.)1987, Thames &amp; Hudson (US Harry N Abrams), ISBN 0-500-23510-4</item>
<item>Hudson, Mark, "Before Bowie, there was Botticelli", <hi rend="italic">The Daily Telegraph</hi></item>
<item>Landau, David, in Landau, David, and Parshall, Peter. <hi rend="italic">The Renaissance Print</hi>, Yale, 1996, ISBN 0-300-06883-2</item>
<item>Legouix, Susan, <hi rend="italic">Botticelli</hi>, 2004 (revd edn), Chaucer Press, ISBN 1-904449-21-2</item>
<item>Lightbown, Ronald, <hi rend="italic">Sandro Botticelli: Life and Work</hi>, 1989, Thames and Hudson, ISBN 978-0-500-09206-4</item>
<item>Martines, Lauro, <hi rend="italic">April Blood: Florence and the Plot Against the Medici</hi>, 2003, Johnathan Cape, ISBN 0-224-06167-4</item>
<item>Reitlinger, Gerald; <hi rend="italic">The Economics of Taste, Vol I: The Rise and Fall of Picture Prices 1760–1960</hi>, 1961, Barrie and Rockliffe, London</item>
<item>Shearman, John, in Pietrangeli, Carlo, et al., <hi rend="italic">The Sistine Chapel: The Art, the History, and the Restoration</hi>, 1986, Harmony Books/Nippon Television, ISBN 0-517-56274-X</item>
<item>Vasari, selected &amp; ed. George Bull, <hi rend="italic">Artists of the Renaissance</hi>, Penguin 1965 (BCA edn, 1979).</item>
<item>Wind, Edgar, <hi rend="italic">Pagan Mysteries in the Renaissance</hi>, 1967 edn., Peregrine Books</item></list>
</text></body></html>