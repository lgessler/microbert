<html><body><text id="wikipedia_mt_wikipedia_org__26994.html" ns="0" revid="269152" sourceurl="https://mt.wikipedia.org/wiki/Katidral_ta%27_K%C3%B6ln" title="Katidral ta' Köln" type="wikipedia">Katidral ta' Köln<figure><caption>Il-Katidral ta' Köln billejl</caption></figure>
<p>Il-<hi rend="bold">Katidral ta' Köln</hi> (bil-Ġermaniż: <hi rend="italic">Kölner Dom</hi>, uffiċjalment <hi rend="italic">Hohe Domkirche Sankt Petrus</hi>, bil-<ref target="https://mt.wikipedia.org/wiki/Lingwa_Maltija">Malti</ref>: <hi rend="bold">Katidral ta' San Pietru</hi>)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> huwa <ref target="https://mt.wikipedia.org/wiki/Katidral">katidral</ref> <ref target="https://mt.wikipedia.org/wiki/Knisja_Kattolika">Kattoliku</ref> f'<ref target="https://mt.wikipedia.org/wiki/Köln">Köln</ref>, Nordrhein-Westfalen, il-<ref target="https://mt.wikipedia.org/wiki/Ġermanja">Ġermanja</ref>. Huwa s-sede tal-Arċisqof ta' Köln u tal-amministrazzjoni tal-Arċidjoċesi ta' Köln. Huwa <ref target="https://mt.wikipedia.org/wiki/Monument">monument</ref> tal-Kattoliċiżmu Ġermaniż u tal-arkitettura <ref target="https://mt.wikipedia.org/wiki/Gotiku">Gotika</ref> u ġie ddikjarat bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1996.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Huwa l-iktar attrazzjoni turistika ikonika tal-Ġermanja li tattira turisti, b'medja ta' 20,000 ruħ kuljum.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Il-katidral huwa għoli 157 metru, u attwalment huwa t-tieni l-itwal knisja b'żewġ spiri fl-<ref target="https://mt.wikipedia.org/wiki/Ewropa">Ewropa</ref> wara dik ta' <ref target="https://mt.wikipedia.org/wiki/Ulm">Ulm</ref>, u t-tielet l-itwal knisja fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-katidral huwa l-ikbar knisja Gotika fit-Tramuntana tal-Ewropa u għandu t-tieni l-itwal spiri. Permezz tat-torrijiet biż-żewġ spiri, il-katidral għandu l-ikbar faċċata ta' kwalunkwe knisja fid-dinja. Il-kor għandu l-ikbar proporzjon bħala għoli u wisa', 3.6:1, ta' kwalunkwe knisja <ref target="https://mt.wikipedia.org/wiki/Medjuevu">Medjevali</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-kostruzzjoni tal-Katidral ta' Köln bdiet fl-1248 iżda waqfet għall-ħabta tal-1560<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, u tħalliet kif kienet. Ix-xogħol tkompla biss fis-snin 40 tas-seklu 19, u l-binja tlestiet skont il-pjanta Medjevali oriġinali fl-1880.</p>
<p>Il-<ref target="https://mt.wikipedia.org/wiki/Bennej">bennejja</ref> Medjevali ta' Köln kienu ppjanaw struttura kbira biex tospita r-relikwarju tat-Tliet Maġi u biex taqdi r-rwol tagħha bħala post ta' qima għall-Imperatur Ruman Sagru. Minkejja li tħalliet mhux kompluta matul il-perjodu Medjevali, il-Katidral ta' Köln eventwalment ġie unifikat bħala "kapulavur ta' valur intrinsiku eċċezzjonali" u "xhieda kbira tal-qawwa u tal-persistenza tat-twemmin <ref target="https://mt.wikipedia.org/wiki/Kristjaneżmu">Kristjan</ref> fl-Ewropa Medjevali u moderna". It-torri tat-telekomunikazzjonijiet biss huwa ogħla mill-katidral fil-belt ta' Köln.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-Knisja Kattolika ta' <ref target="https://mt.wikipedia.org/wiki/San_Ġużepp">San Ġużepp</ref> f'<ref target="https://mt.wikipedia.org/wiki/Washington_D.C.">Washington D.C.</ref>, <ref target="https://mt.wikipedia.org/wiki/Stati_Uniti">l-Istati Uniti</ref>, ġiet immudellata fuq dan il-katidral.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Storja
Sit antik
<figure><caption>Il-pittura tat-Tliet Maġi ta' <ref target="https://mt.wikipedia.org/wiki/Stefan_Lochner">Stefan Lochner</ref> fuq l-artal tal-katidral</caption></figure>
<p>Meta bdiet il-kostruzzjoni tal-Katidral ta' Köln fl-1248 bit-tqegħid tal-ġebla tax-xewka, is-sit diġà kien ġie okkupat minn diversi strutturi preċedenti. L-iktar struttura bikrija x'aktarx li kienet maħżen tal-qamħ u possibbilment wara kien hemm tempju <ref target="https://mt.wikipedia.org/wiki/Imperu_Ruman">Ruman</ref> li nbena minn <ref target="https://mt.wikipedia.org/wiki/Merkurju_Awgustu">Merkurju Awgustu</ref>. Madankollu, mir-raba' seklu 'l quddiem, is-sit kien okkupat minn binjiet Kristjani, inkluż binja kwadra magħrufa bħala "l-eqdem katidral" li ġie kkummissjonat minn <ref target="https://mt.wikipedia.org/wiki/Maternus">Maternus</ref>, l-ewwel isqof ta' Köln. Battisterju li jmur lura għas-seklu 7 kien jinsab fin-naħa tal-Lvant tal-katidral attwali iżda twaqqa' fis-seklu 9 biex jinbena katidral ieħor. Matul l-iskavi tal-katidral attwali, ġew skoperti oqbra fin-naħa tal-eqdem parti tal-binja; inkluż qabar ta' tifel li kien imżejjen b'mod rikk b'oġġetti funebri, u qaber ta' mara, maħsuba popolarment li kienet Wisigard. Huwa maħsub li ż-żewġ oqbra jmorru lura għas-seklu 6. Illum kulma fadal huma ftit fdalijiet tal-battisterju u tal-fonti ottagonali tal-magħmudija.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>It-tieni knisja, imsejħa l-"Katidral l-Antik", tlestiet fit-818. Din inqerdet bin-nar fit-30 ta' April 1248, matul ix-xogħol tad-demolizzjoni għat-tħejjija tal-katidral il-ġdid.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Bidu Medjevali
<figure><caption>Il-kostruzzjoni tal-katidral fl-1820</caption></figure>
<p>Fl-1164, l-Arċisqof ta' Köln, <ref target="https://mt.wikipedia.org/wiki/Rainald_ta'_Dassel">Rainald ta' Dassel</ref>, akkwista r-relikwi tat-Tliet Maġi li l-Imperatur Ruman Sagru, <ref target="https://mt.wikipedia.org/wiki/Federiku_Barbarossa">Federiku Barbarossa</ref>, kien ħa mill-Bażilika ta' Sant'Eustorgio, f'<ref target="https://mt.wikipedia.org/wiki/Milan">Milan</ref>, l-<ref target="https://mt.wikipedia.org/wiki/Italja">Italja</ref>. Partijiet mir-relikwi mbagħad reġgħu ġew irritornati f'Milan. Ir-relikwi għandhom sinifikat reliġjuż kbir u attiraw bosta pellegrini mid-dinja Kristjana kollha. Kien importanti għall-uffiċjali tal-knisja li dawn ikunu ospitati kif suppost, u b'hekk ingħata bidu għal programm ta' bini bl-istil ġdid tal-arkitettura Gotika, ibbażat b'mod partikolari fuq il-<ref target="https://mt.wikipedia.org/wiki/Katidral_ta'_Amiens">Katidral Franċiż ta' Amiens</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Il-kostruzzjoni tal-katridral fl-1855</caption></figure>
<p>Il-ġebla tax-xewka tpoġġiet fil-15 ta' Awwissu 1248, mill-Arċisqof <ref target="https://mt.wikipedia.org/wiki/Konrad_von_Hochstaden">Konrad von Hochstaden</ref>.<ref target="https://mt.wikipedia.org/wiki/Il-Paġna_prinċipali#cite_note-:3-8">[8]</ref> Il-parti tal-Lvant tal-katidral, li tlestiet taħt id-direzzjoni tal-<ref target="https://mt.wikipedia.org/wiki/Arkitett">arkitett</ref> Mastru Gerhard, ġiet ikkonsagrata fl-1322 u ġiet issiġillata permezz ta' ħajt temporanju ħalli setgħet tintuża u l-bqija tax-xogħol seta' jibqa' għaddej. 84 ħarrieġa fil-magħqad tal-kor imorru lura għal din il-fażi tal-bini.<ref target="https://mt.wikipedia.org/wiki/Il-Paġna_prinċipali#cite_note-:3-8">[8]</ref></p>
<p>F'nofs is-seklu 14, beda x-xogħol fuq il-faċċata tal-Punent taħt l-arkitett il-Mastru Mikiel. Dan ix-xogħol waqaf fl-1473, u t-torri ta' Nofsinhar kien tlesta sal-livell tal-kampnar u fuqu ttella' krejn enormi li baqa' hemmhekk saħansitra għal 400 sena. Xi xogħol fuq l-istruttura tan-navata bejn il-faċċata tal-Punent u n-naħa tal-Lvant baqa' jsir b'mod intermittenti, iżda matul is-seklu 16 dan waqaf ukoll.<ref target="https://mt.wikipedia.org/wiki/Il-Paġna_prinċipali#cite_note-:3-8">[8]</ref></p>
<figure><caption>Il-kostruzzjoni tal-katidral fl-1856</caption></figure>
Tlestija fis-seklu 19
<p>Bl-entużjażmu Romantiku tas-seklu 19 għall-<ref target="https://mt.wikipedia.org/wiki/Medjuevu">Medju Evu</ref> u bl-ixprun tal-iskoperta tal-pjanta oriġinali għall-faċċata, ġie deċiż, bl-impenn tal-Qorti Prussjana <ref target="https://mt.wikipedia.org/wiki/Protestantiżmu">Protestanta</ref>, li l-katidral jitlesta. Dan inkiseb bl-isforz ċiviku; is-<hi rend="italic">Central-Dombauverein</hi>, stabbilit fl-1842, ġabar żewġ terzi mill-ispejjeż enormi, filwaqt li l-istat tal-<ref target="https://mt.wikipedia.org/wiki/Prussja">Prussja</ref> pprovda t-terz l-ieħor. Dan l-istat b'hekk ipprova jtejjeb ir-relazzjonijiet tiegħu mal-għadd kbir ta' Kattoliċi fil-popolazzjoni tiegħu li kiseb fl-1815, iżda speċjalment wara l-1871, ġie meqjus bħala proġett li jissimbolizza n-nazzjon Ġermaniż.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Ix-xogħol tkompla fl-1842 skont il-pjanta oriġinali tal-Medju Evu, iżda bl-użu ta' tekniki iktar moderni tal-kostruzzjoni, inkluż riffieda tas-saqaf magħmulin mill-<ref target="https://mt.wikipedia.org/wiki/Ħadid">ħadid</ref>. In-navata tlestiet u ġew miżjuda t-torrijiet. Il-qniepen ġew installati fis-snin 70 tas-seklu 19. L-ikbar qanpiena hija msejħa St. Petersglocke.</p>
<p>It-tlestija tal-ikbar katidral tal-Ġermanja ġiet iċċelebrata bħala avveniment nazzjonali fl-14 ta' Awwissu 1880, 632 sena wara l-bidu tal-kostruzzjoni. Fiċ-ċelebrazzjoni attenda l-Imperatur <ref target="https://mt.wikipedia.org/wiki/Wilhelm_I">Wilhelm I</ref>. B'għoli ta' 157.38 metru, il-katidral kien l-ogħla binja fid-dinja għal erba' snin sat-tlestija tal-Monument ta' Washington.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Tieni Gwerra Dinjija u storja wara l-gwerra
<figure><caption>Il-faċċata kompluta tal-Punent fl-1911 </caption></figure>
<p>Il-katidral intlaqat erbatax-il darba mill-bumbardamenti mill-ajru matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>. Minkejja dan, għalkemm ġarrab ħsarat estensivi, baqa' bħala l-unika binja la ma waqgħetx għalkollox bħall-kumplament tal-binjiet l-oħra tal-belt. Iż-żewġ spiri kienu post ikoniku faċilment rikonoxxibbli fin-navigazzjoni bl-ajru għall-bumbardamenti mill-inġenji tal-ajru tal-Alleati.</p>
<p>Fis-6 ta' Marzu 1945, f'żona fil-Punent tal-katidral (Marzellenstrasse/Trankgasse) seħħ kumbattiment aħrax bejn it-tankijiet tal-gwerra Amerikani tat-Tielet Diviżjoni Armata u Panther Ausf. A tal-brigata Panzer 106 Feldherrnhalle. Il-Panther irnexxielu jeqred Sherman u nqatlu tliet irġiel, qabel ma nqered b'T26E3 Pershing sigħat wara. Għadu jeżisti filmat tal-battalja li wasal sa żminijietna. Il-Panther meqrud iktar tard intwera ħdejn il-bażi tal-katidral għall-kumplament tal-gwerra.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<figure><caption>Suldat Amerikan u tank tal-gwerra meqrud fl-4 ta' April 1945</caption></figure>
<p>It-tiswijiet tal-ħsarat imġarrba fil-gwerra tlestew fl-1956. Tiswija ta' emerġenza fil-bażi tat-torri tal-Majjistral, li twettqet fl-1944 b'brikks ta' kwalità ħażina meħuda minn binja mġarrfa fil-qrib, baqgħet viżibbli bħala tfakkira tal-gwerra sal-2005, meta ġie deċiż li s-sezzjoni tiġi rrestawrata għad-dehra oriġinali tagħha.</p>
<p>Ix-xogħol ta' tiswija u ta' manutenzjoni jsir b'mod kostanti f'partijiet differenti tal-binja, li qajla ma jkollhiex xi armar imwaħħal magħha, peress li l-katidral huwa espost għall-elementi bħar-riħ, ix-xita u t-tniġġis li jwasslu biex il-ġebla titħammeġ u tittiekel. Id-<hi rend="italic">Dombauhütte</hi>, stabbilit biex jibni l-katidral u jieħu ħsieb it-tiswijiet tiegħu, jingħad li jimpjega l-aqwa bennejja u <ref target="https://mt.wikipedia.org/wiki/Naġġar">naġġara</ref> fir-Rhineland. Nofs l-ispejjeż tat-tiswija u tal-manutenzjoni għadu jagħmel tajjeb għalihom id-<hi rend="italic">Dombauverein</hi>.</p>
Seklu 21
<figure><caption>Veduta tal-Katidral mil-Lvant</caption></figure>
<p>Fit-18 ta' Awwissu 2005, il-<ref target="https://mt.wikipedia.org/wiki/Papa_Benedittu_XVI">Papa Benedittu XVI</ref> żar il-katidral matul iż-żjara appostolika tiegħu fil-Ġermanja, bħala parti mill-festivitajiet tal-2005 tal-Jum Dinji għaż-Żgħażagħ. Huwa stmat li miljun pellegrin żar il-katidral matul dak iż-żmien. Anke bħala parti mill-avvenimenti tal-Jum Dinji għaż-Żgħażagħ, il-Katidral ta' Köln ospita spettaklu gala televiżiv tal-<hi rend="italic">Missa Solemnis</hi> ta' <ref target="https://mt.wikipedia.org/wiki/Ludwig_van_Beethoven">Beethoven</ref> mill-Orkestra Filarmonika Rjali u mill-Kor Filarmoniku ta' <ref target="https://mt.wikipedia.org/wiki/Londra">Londra</ref> taħt id-direzzjoni tas-surmast <ref target="https://mt.wikipedia.org/wiki/Gilbert_Levine">Sir Gilbert Levine</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Fil-25 ta' Awwissu 2007, il-katidral irċieva tieqa ġdida tal-<ref target="https://mt.wikipedia.org/wiki/Ħġieġ">ħġieġ</ref> ikkulurit fit-transett tan-Nofsinhar. Ix-xogħol bil-ħġieġ ta' 113-il metru kwadru inħoloq mill-artist Ġermaniż <ref target="https://mt.wikipedia.org/wiki/Gerhard_Richter">Gerhard Richter</ref> bi spiża ta' €400,000 li tħallsu mid-donazzjonijiet. Ix-xogħol huwa magħmul minn 11,500 biċċa ħġieġ ikkulurit b'daqs identiku li qishom pixels, irranġati b'mod każwali minn xi <ref target="https://mt.wikipedia.org/wiki/Kompjuter">kompjuter</ref>, li flimkien joħolqu qisu "tapit" ikkulurit. Minn mindu ntilfet it-tieqa oriġinali fit-Tieni Gwerra Dinjija, l-ispazju kien imtela' temporanjament bi ħġieġ komuni.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> L-Arċisqof tal-katidral ta' dak iż-żmien, il-Kardinal <ref target="https://mt.wikipedia.org/wiki/Joachim_Meisner">Joachim Meisner</ref>, li kien jippreferi rappreżentazzjoni figurattiva ta' martri Kattoliċi tas-seklu 20 fuq it-tieqa, ma attendiex għall-iżvelar tat-tieqa.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Il-kariga mill-2014 hija okkupata mill-Kardinal <ref target="https://mt.wikipedia.org/wiki/Rainer_Maria_Woelki">Rainer Maria Woelki</ref>. Fil-5 ta' Jannar 2015, il-katidral baqa' mudlam għaliex il-fanali qawwijin li jdawluh is-soltu ntfew apposta bħala protesta kontra d-dimostrazzjonijiet ta' PEGIDA.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Sit ta' Wirt Dinji
<figure><caption>Filmat tal-Katidral ta' Köln</caption></figure>
<p>Il-Katidral ta' Köln ġie ddeżinjat bħala Sit ta' Wirt Dinji tal-UNESCO fl-1996.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Fl-2004, il-katidral tpoġġa fil-lista tas-Siti ta' Wirt Dinji fil-Periklu, bħala l-unika sit tal-Punent fil-periklu, minħabba pjanijiet li kien hemm dak iż-żmien għall-kostruzzjoni ta' diversi binjiet għoljin fil-qrib, li kien ikollhom impatt viżiv fuq is-sit.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Il-katidral tneħħa mil-lista ta' Siti ta' Wirt Dinji fil-Periklu fl-2006, wara d-deċiżjoni tal-awtoritajiet li jillimitaw l-għoli tal-binjiet qrib u madwar il-katidral.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Fl-2008 kien hemm ukoll modifika minuri fil-konfini tas-sit.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (i)</hi> "Rappreżentazzjoni ta' kapulavur frott il-kreattività tal-bniedem"; <hi rend="bold">il-kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Bħala Sit ta' Wirt Dinji u binja li tospita r-Relikwarju tat-Tliet Maġi, il-Katidral ta' Köln huwa attrazzjoni ewlenija għat-turisti u għall-pellegrini, u huwa wieħed mill-eqdem siti ta' pellegrinaġġi u wieħed mill-iktar importanti fit-Tramuntana tal-Ewropa.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Il-viżitaturi jistgħu jitilgħu l-533 tarġa fil-garigor spirali tal-ġebel sabiex jaslu fuq il-pjattaforma ta' osservazzjoni f'għoli ta' madwar 100 metru. Il-pjattaforma toffri veduta panoramika fuq ix-xmara Renu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Issir konservazzjoni kontinwa fuq il-katidral biex tiġi indirizzata l-problema li sseħħ fil-ġebla ramlija li tiswied minħabba reazzjoni li sseħħ mal-aċidu sulfuriku tax-xita aċidika. Ix-xita aċidika hija konsegwenza tat-tniġġis tal-arja.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Arkitettura
<figure><caption>Abbozz trasversali tas-seklu 19 tas-sezzjoni ta' Nofsinhar tal-kor</caption></figure>
<p>Id-disinn tal-Katidral ta' Köln kien ibbażat pjuttost qrib il-Katidral ta' Amiens fi Franza bħala pjanta, stil, u proporzjon tal-wisa' u l-għoli tan-navata ċentrali. Il-pjanta għandha għamla ta' salib Latin, xi ħaġa komuni fil-katidrali Gotiċi. Il-katidral għandu żewġ korsiji fuq kull naħa, li jgħinu biex jirfdu waħda mill-ogħla volti Gotiċi fid-dinja, li hija kważi għolja daqs il-<ref target="https://mt.wikipedia.org/wiki/Katidral_ta'_Beauvais">Katidral ta' Beauvais</ref>, li l-biċċa l-kbira tagħha ġġarrfet. Esternament, il-volta ġejja 'l barra bis-saħħa tar-riffieda b'għamla ta' ħnejjiet bi stil Franċiż. In-naħa tal-Lvant għandha ambulatorju uniku, u t-tieni korsija tiftaħ biex tagħti għal seba' <ref target="https://mt.wikipedia.org/wiki/Kappella">kappelli</ref> ħdejn xulxin.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Pjanta tal-katidral</caption></figure>
<p>Fuq ġewwa, il-kor Medjevali huwa iktar varjat u inqas mekkaniku fid-dettalji tiegħu mill-binja tas-seklu 19. Fih arranġament fi stil Franċiż b'arkata twila, gallerija dejqa delikata bi triforju mdawla permezz ta' twieqi mqassmin b'mod dettaljat sabiex ikunu f'sintonija mat-twieqi ta' fuq. It-twieqi tal-klerestorju huma twal u fihom xi ħġieġ figurattiv antik fis-sezzjonijiet ta' taħt. Kollox huwa mbagħad magħqud flimkien permezz tax-xaftijiet twal li jitilgħu mill-art sal-kapitelli fil-fawwara tal-volta. Il-volta għandha arranġament sempliċi maqsum f'erba'.</p>
<p>Il-kor għad għandu bosta mill-istrutturi oriġinali tiegħu, inkluż il-bankijiet imnaqqxin, li huma tassew sorprendenti speċjalment meta wieħed iqis li t-truppi Rivoluzzjonarji Franċiżi kienu pprofanaw il-binja. <ref target="https://mt.wikipedia.org/wiki/Statwa">Statwa</ref> kbira ta' San Kristofru tħares 'l isfel lejn il-post fejn qabel kien hemm id-daħla għall-katidral, qabel ma l-katidral tlesta fl-aħħar tas-seklu 19.</p>
<p>In-navata fiha bosta twieqi bil-ħġieġ ikkulurit tas-seklu 19. Sett ta' ħamsa fuq in-naħa tan-Nofsinhar, imsejħa l-<hi rend="italic">Bayernfenster</hi>, kienu rigal mingħand <ref target="https://mt.wikipedia.org/wiki/Ludwig_I">Ludwig I</ref> tal-<ref target="https://mt.wikipedia.org/wiki/Bavarja">Bavarja</ref>, u jirrappreżentaw ferm l-istil Ġermaniż ta' dak iż-żmien qisu ta' <ref target="https://mt.wikipedia.org/wiki/Pittura">pittura</ref>.</p>
<p>Fuq barra, partikolarment mill-bogħod, il-binja hija ddominata miż-żewġ spiri tagħha, li huma Ġermaniċi għalkollox fil-karattru tagħhom, peress li huma lavur fil-beraħ bħal dak tal-katidrali ta' Ulm, ta' <ref target="https://mt.wikipedia.org/wiki/Vjenna">Vjenna</ref>, ta' <ref target="https://mt.wikipedia.org/wiki/Strasburgu">Strasburgu</ref> u ta' <ref target="https://mt.wikipedia.org/wiki/Regensburg">Regensburg</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
Dimensjonijiet
<figure><caption>Waħda mit-twieqi bil-ħġieġ ikkulurit tal-1509</caption></figure>

Teżori
<figure><caption>Il-Kurċifiss tal-Isqof Gero tas-seklu 10, l-eqdem kurċifiss kbir magħruf</caption></figure>
<p>Wieħed mit-teżori tal-katidral huwa l-Artal Maġġuri, li ġie installat fl-1322. Inbena bl-irħam iswed, u b'ġebla solida twila 15-il pied (4.6 metri) bħala l-wiċċ. Il-biċċa ta' quddiem u l-ġnub fihom niċeċ bl-irħam abjad u fihom hemm għadd ta' figuri, bil-Inkurunazzjoni tal-<ref target="https://mt.wikipedia.org/wiki/Santa_Marija">Verġni Marija</ref> fiċ-ċentru.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>L-iktar kapulavur famuż fil-katidral huwa r-Relikwarju tat-Tliet Maġi, li ġie kkummissjonat minn <ref target="https://mt.wikipedia.org/wiki/Philip_von_Heinsberg">Philip von Heinsberg</ref>, l-Arċisqof ta' Köln mill-1167 sal-1191, u li nħoloq minn Nicholas ta' <ref target="https://mt.wikipedia.org/wiki/Verdun">Verdun</ref>, li beda jaħdem fuqu fl-1190. Tradizzjonalment jingħad li fih il-fdalijiet tat-Tliet Maġi, u li r-relikwi tagħhom kienu ġew akkwistati minn Federiku Barbarossa malli kkonkwista lil Milan fl-1164. Ir-relikwarju għandu daqs kbir u għamla ta' bażilika. Huwa magħmul mill-bronż u mill-fidda, indurat u mżejjen b'dettalji arkitettoniċi, <ref target="https://mt.wikipedia.org/wiki/Skultura">skulturi</ref>, żmalt u ħaġar prezzjuż. Ir-relikwarju nfetaħ fl-1864 u nstab li kien fih għadem u ilbies.</p>
<figure><caption>Ir-Relikwarju tat-Tliet Maġi</caption></figure>
<p>Ħdejn is-sagristija hemm il-<hi rend="italic">Gero-Kreuz</hi>, kurċifiss kbir imnaqqax mill-ballut u bi traċċi taż-żebgħa u tal-indurar. Jingħad li ġie kkummissjonat għall-ħabta tad-960 għall-Arċisqof Gero. Huwa l-eqdem kurċifiss kbir fit-Tramuntana tal-<ref target="https://mt.wikipedia.org/wiki/Alpi">Alpi</ref> u l-iktar skultura tat-Tramuntana antika magħrufa ta' żmien il-Medju Evu.</p>
<p>Fil-Kappella tas-Sagrament hemm il-Madonna ta' Milan (bil-Ġermaniż: <hi rend="italic">Mailänder Madonna</hi>), li tmur lura għal madwar l-1290. Din hija skultura tal-injam tal-Verġni Marija Mqaddsa u tal-Bambin <ref target="https://mt.wikipedia.org/wiki/Ġesù">Ġesù</ref>. L-artal tal-qaddisin patruni ta' Köln b'pittura ta' fuq l-artal mill-pittur Gotiku internazzjonali <ref target="https://mt.wikipedia.org/wiki/Stefan_Lochner">Stefan Lochner</ref> jinsab fil-Kappella ta' Santa Marija (bil-Ġermaniż: <hi rend="italic">Marienkapelle</hi>). Wara t-tlestija fl-1265, il-kappelli ħdejn xulxin ittieħdu mill-ewwel bħala postijiet għall-oqbra. Ir-relikwi ta' San Irmgardis tpoġġew fil-post final ta' mistrieħ fil-Kappella ta' Sant'Agnese. Is-sarkofagu tat-trakite tagħha jitqies li nħoloq mix-xirka tal-bennejja tal-katidral għall-ħabta tal-1280.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Fil-Kappella tat-Teżor hemm ukoll opri tal-arti oħrajn.</p>
<p>Fi ħdan il-ħajt intern hemm par tavli tal-ġebel li fuqhom hemm imnaqqxa d-dispożizzjonijiet ifformulati mill-Arċisqof <ref target="https://mt.wikipedia.org/wiki/Englebert_II">Englebert II</ref> (1262-1267) li skonthom il-<ref target="https://mt.wikipedia.org/wiki/Ġudaiżmu">Lhud</ref> tħallew jirresjedu f'Köln.</p>
Mużika tal-knisja
<p>Il-Katidral ta' Köln għandu żewġ orgnijiet magħmula minn Klais Orgelbau: l-Orgni tat-Transett, li ġie magħmul fl-1948, u l-Orgni tan-Navata, li ġie magħmul fl-1998. Fost l-organisti tal-katidral kien hemm <ref target="https://mt.wikipedia.org/wiki/Josef_Zimmermann">Josef Zimmermann</ref>, <ref target="https://mt.wikipedia.org/wiki/Clemens_Ganz">Clemens Ganz</ref> (1985-2001) u <ref target="https://mt.wikipedia.org/wiki/Winfried_Bönig">Winfried Bönig</ref> (2001).</p>
Qniepen
<figure><caption>Persuna kważi lanqas tidher ħdejn il-kobor tal-ikbar qanpiena tal-katidral</caption></figure>
<p>Il-Katidral għandu ħdax-il qanpiena tal-knisja, u erba' minnhom huma Medjevali. L-ewwel qanpiena kienet id-<hi rend="italic">Dreikönigsglocke</hi> ("il-Qanpiena tat-Tliet Maġi") ta' 3.8 tunnellati, li ġiet fonduta fl-1418, ġiet installata fl-1437, u reġgħet ġiet fonduta fl-1880. Żewġ qniepen oħra, il-<hi rend="italic">Pretiosa</hi> (10.5 tunnellati; li dak iż-żmien kienet l-ikbar qanpiena fid-dinja tal-Punent) u l-i<hi rend="italic">Speciosa</hi> (5.6 tunnellati) ġew installati fl-1448 u għadhom hemm fil-post sa llum.</p>
<p>Matul is-seklu 19, kif il-binja kienet waslet biex titlesta, kien hemm ix-xewqa li jiżdied l-ammont ta' qniepen. Din ix-xewqa setgħet titwettaq bis-saħħa tal-Imperatur Wilhelm I li ta kanun tal-bronż Franċiż, li kien inkiseb fl-1870-71, għal dan l-iskop. It-22 biċċa artillerija ntwerew barra l-katidral fil-11 ta' Mejju 1872. <ref target="https://mt.wikipedia.org/wiki/Andreas_Hamm">Andreas Hamm</ref> f'Frankenthal użahom biex tiġi fonduta qanpiena ta' iktar minn 27,000 kilogramma fid-19 ta' Awwissu 1873. It-tonalità ma kinitx armonjuża u sar tentattiv ieħor fit-13 ta' Novembru 1873. L-Assoċjazzjoni tal-Katidral Ċentrali, li kienet qablet li tkopri l-ispejjeż, ma riditx din il-qanpiena lanqas. Sar tentattiv ieħor fit-3 ta' Ottubru 1874. Il-qanpiena kolossali ġiet ittrasportata lejn Köln u fit-13 ta' Mejju 1875 ġiet installata fil-katidral. Din il-<hi rend="italic">Kaiserglocke</hi> eventwalment ġiet imdewba fl-1918 biex jiġi appoġġat l-isforz tal-Ġermanja fil-gwerra. Il-Kaiserglocke kienet l-ikbar qanpiena fl-<ref target="https://mt.wikipedia.org/wiki/Storja">istorja</ref> li kienet setgħet titbandal 'hemm u 'l hawn b'mod ħieles.</p>
<p>Is-<hi rend="italic">St. Petersglocke</hi> ("il-Qanpiena ta' San Pietru"; "<hi rend="italic">Decke Pitter</hi>" bil-lingwa Kölsch jew bil-lingwaġġ komuni magħrufa bħala "<hi rend="italic">Dicker Pitter</hi>") ta' 24 tunnellata, ġiet fonduta fl-1922 u saret l-ikbar qanpiena fid-dinja li setgħet titbandal 'l hemm u 'l hawn b'mod ħieles, sa ma ġiet fonduta qanpiena ġdida f'<ref target="https://mt.wikipedia.org/wiki/Innsbruck">Innsbruck</ref>, l-<ref target="https://mt.wikipedia.org/wiki/Awstrija">Awstrija</ref>, għall-Katidral tas-Salvazzjoni tal-Poplu f'<ref target="https://mt.wikipedia.org/wiki/Bukarest">Bucharest</ref>, ir-<ref target="https://mt.wikipedia.org/wiki/Rumanija">Rumanija</ref>.</p>
Qniepen tat-turretta fit-tarf
<list type="unordered"><item>Mettglocke – 280 kilogramma</item>
<item>Wandlungsglocke – 425 kilogramma</item>
<item>Angelusglocke – 763 kilogramma</item></list>
Qniepen tal-kompartiment ewlieni tal-qniepen fl-ispira tan-Nofsinhar
<list type="unordered"><item>Aveglocke – 830 kilogramma</item>
<item>Kapitelsglocke – 1.4 tunnellata</item>
<item>Josephglocke – 2.2 tunnellati</item>
<item>Ursulaglocke – 2.5 tunnellati</item>
<item>Dreikönigsglocke – 3.8 tunnellati</item>
<item><hi rend="italic">Speciosa</hi> – 5.6 tunnellati</item>
<item><hi rend="italic">Pretiosa</hi> – 10.5 tunnellati</item>
<item>St. Petersglocke, il-Qanpiena l-Kbira tal-Ġermanja – 24 tunnellata</item></list>

Biblijografija
<list type="unordered"><item>Swaan, Wim and Christopher Brooke, <hi rend="italic">The Gothic Cathedral</hi>, Omega Books (1969), ISBN 0-907853-48-X.</item>
<item>Fletcher, Banister, <hi rend="italic">A History of Architecture on the Comparative Method</hi>.</item>
<item>Hubbard, Howard, <hi rend="italic">Masterpieces of Western Sculpture</hi>, Thames and Hudson, ISBN 0-500-23278-4.</item>
<item>Wolff, Arnold, <hi rend="italic">Cologne Cathedral. Its History – Its Works of Arts</hi>, Verlag (editur) Kölner Dom, Köln: it-tieni edizzjoni, 2003, ISBN 978-3-7743-0342-3.</item></list>
</text></body></html>