<html><body><text id="wikipedia_mt_wikipedia_org__8304.html" ns="0" revid="248806" sourceurl="https://mt.wikipedia.org/wiki/Muniti_tal-ewro_ta%27_Malta" title="Muniti tal-ewro ta' Malta" type="wikipedia">Muniti tal-ewro ta' Malta<p>Il-flus tal-<hi rend="bold"><ref target="https://mt.wikipedia.org/wiki/Ewro">Ewro</ref> ta' <ref target="https://mt.wikipedia.org/wiki/Malta">Malta</ref></hi> juru tliet disinni separati, disinn komuni għal: €0.01, €0.02 u €0.05, disinn ieħor għal: €0.10, €0.20 u €0.50 u disinn ieħor li juri s-Salib ta' Malta jinsab fuq il-€1.00 u €2.00. Malta ilha membru tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> mill-<ref target="https://mt.wikipedia.org/wiki/1_ta'_Mejju">1 ta' Mejju</ref> <ref target="https://mt.wikipedia.org/wiki/2004">2004</ref> u hija membru tal-Unjoni Monetarja u Ekonomika tal-Unjoni Ewropea. Kompliet it-tielet fażi tal-UEM u addottat l-ewro bħala l-munita uffiċjali tagħha fl-<ref target="https://mt.wikipedia.org/wiki/1_ta'_Jannar">1 ta' Jannar</ref> <ref target="https://mt.wikipedia.org/wiki/2008">2008</ref>.</p>
Selezzjoni tad-disinn
<p>Is-selezzjoni tad-disinji tal-ewro ta' Malta kienet deċiża b'konsultazzjoni puvblika bbażata fuq żewġ fażijiet. L-ewwel fażi ta' konsultazzjoni kienet bdiet fl-<ref target="https://mt.wikipedia.org/wiki/14_ta'_Jannar">14 ta' Jannar</ref> <ref target="https://mt.wikipedia.org/wiki/2006">2006</ref> u ntemmet fid-<ref target="https://mt.wikipedia.org/wiki/29_ta'_Jannar">29 ta' Jannar</ref> <ref target="https://mt.wikipedia.org/wiki/2006">2006</ref>. Matul dan il-prejodu, il-pubbliku Malti seta' jipparteċipa fil-proċess billi jagħżel minn total ta' tnax-il għażla, maqsuma f'erba' temi – Malta fil-preistorja, Malta fir-Rinaxximent, l-identità Maltija u l-arċipelagu Malti. Tliet għażliet differenti kienu preżentati għal kull tema.</p>
<p>Ir-riżultat tal-ewwel fażi tal-votazzjoni kienu l-magħmudija ta' Kristu li tinsab fil-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref> (3498 voti), l-<ref target="https://mt.wikipedia.org/wiki/Emblema_ta'_Malta">arma ta' Malta</ref> (2742 voti) u l-altar tal-<ref target="https://mt.wikipedia.org/wiki/Imnajdra">Imnajdra</ref> (1872 voti). Id-disinn tal-<ref target="https://mt.wikipedia.org/wiki/Forti_Sant’Anġlu">Forti Sant’Anġlu</ref> kien ġab 2037-il vott, imma ma kienx ġie inkluz f'dawn it-tliet għażliet għax il-magħmudija ta' Kristu kienet ġabet l-aktar voti f'dik it-tema.</p>
<p>Apparti minn dawk id-disinji, il-pubbliku kien ingħata l-għażla li jissuġġerixxi xi disinji oħra. L-aktar disinji suġġeriti kienu is-<ref target="https://mt.wikipedia.org/wiki/Salib_ta'_Malta">salib ta' Malta</ref> u <ref target="https://mt.wikipedia.org/wiki/Dun_Karm_Psaila">Dun Karm</ref>, il-poeta nazzjonali Malti. Il-kummitat tal-addozzjoni tal-ewro fl-aħħar iddeċieda li jinkludi s-salib ta' Malta ma' dawk id-disinji li kienu diġa magħżula mill-poplu.</p>
<p>L-erba' disinji finalisti kienu mibgħuta lil disinjatur Noel Galea Bason. Dan għamel l-istrutturi tal-muniti b'dawn id-disinji biex imbagħad il-poplu jivvotta fuq l-aħjar tlieta u fl-aħħar isiru l-muniti ta' Malta. Fit-tieni fażi li kienet mid-<ref target="https://mt.wikipedia.org/wiki/29_ta'_Mejju">29 ta' Mejju</ref> sad-<ref target="https://mt.wikipedia.org/wiki/9_ta'_Ġunju">9 ta' Ġunju</ref> il-poplu kien mitlub jivvota għal darb'oħra. F'din it-tieni fażi l-poplu ddeċieda, b'permezz ta' messaġġ fuq il-mowbajl, li aħjar disinji għall-ewro kienu s-salib ta' Malta, l-arma ta' Malta u l-altar tal-Imnajdra u għalhekk id-disinn tal-magħmudija ta' Kristu ġiet eliminata.</p>
<p>Il-<ref target="https://mt.wikipedia.org/wiki/Bank_Ċentrali_ta'_Malta">Bank Ċentrali ta' Malta</ref> ħareg id-disinji finali fid-<ref target="https://mt.wikipedia.org/wiki/19_ta'_Frar">19 ta' Frar</ref> <ref target="https://mt.wikipedia.org/wiki/2007">2007</ref> u fit-<ref target="https://mt.wikipedia.org/wiki/23_ta'_Ottubru">23 ta' Ottubru</ref> tal-istess sena, id-disinji ġew ippublikati fil-ġurnal uffiċċjali tal-Unjoni Ewropea.</p>
Adozzjoni tal-Ewro
<p>Fis-<ref target="https://mt.wikipedia.org/wiki/16_ta'_Mejju">16 ta' Mejju</ref> <ref target="https://mt.wikipedia.org/wiki/2007">2007</ref>, il-kummisarju tal-Ekonomija u l-Affarijiet Finanzjarji tal-UE, <ref target="https://mt.wikipedia.org/wiki/Joaquín_Almunia">Joaquín Almunia</ref>, irrakomanda li Malta tadotta l-ewro kif kien skedat. Fl-<ref target="https://mt.wikipedia.org/wiki/10_ta'_Lulju">10 ta' Lulju</ref> din id-deċiżjoni kienet ġiet ikkonfermata mill-Kunsill tal-Ministri tal-Finanzi.</p>
<p>F'dik il-ġurnata wkoll, kien sar obbligatarju li l-prezzijiet ikunu kemm bil-<ref target="https://mt.wikipedia.org/wiki/Lira_Maltija">lira Maltija</ref> kif ukoll bl-ewro, waqt li l-ewwel muniti tal-ewro Maltin ġew prodotti fiż-żekka ta' <ref target="https://mt.wikipedia.org/wiki/Pariġi">Pariġi</ref>. L-ewwel muniti Maltin kienu disposti għall-pubbliku fl-<ref target="https://mt.wikipedia.org/wiki/1_ta'_Diċembru">1 ta' Diċembru</ref> <ref target="https://mt.wikipedia.org/wiki/2007">2007</ref>, meta pakketti mimlija bl-ewro għan-negozjanti ħargu għall-bejgħ, il-prezz kien ta €131. L-għan ta' dan kien biex in-negozjanti jimlew il-"cash registers" bi tħejjija għall-ewro. Fl-<ref target="https://mt.wikipedia.org/wiki/10_ta'_Diċembru">10 ta' Diċembru</ref> ħargu għal-bejgħ "mini-kits" ta' €11.65 biex il-pubbliku jħejji wkoll ruħu għal din il-bidla storika u jidra l-muniti tal-ewro.</p>
<p>F'<ref target="https://mt.wikipedia.org/wiki/Diċembru">Diċembru</ref> <ref target="https://mt.wikipedia.org/wiki/2007">2007</ref>, bħala parti miċ-ċelebrazzjonijiet għall-bidla għal ewro, il-<ref target="https://mt.wikipedia.org/wiki/Belt_Valletta">Belt Valletta</ref> kienet miksija bi twapet li juru l-muniti tal-ewro. Iċ-ċelebrazzjonijiet laħqu l-qofol tagħhom f'lejliet is-sena l-ġdida, fejn sar logħob tan-nar fil-<ref target="https://mt.wikipedia.org/wiki/Port_il-Kbir">Port il-Kbir</ref>. L-attività l-oħra li kienet sa ssir barra kellha ssir ġewwa minn ħabba x-xita. Eżatt f'nofs il-lejl, il-<ref target="https://mt.wikipedia.org/wiki/Prim_Ministru_ta'_Malta">Prim Ministru</ref> <ref target="https://mt.wikipedia.org/wiki/Lawrence_Gonzi">Lawrence Gonzi</ref> ġibed l-ewwel karti tal-ewro minn ATM tal-<ref target="https://mt.wikipedia.org/wiki/Bank_of_Valletta">BOV</ref>. Din issimbolizzat id-dħul tal-ewro f'Malta u għalhekk id-dħul ta' Malta fiż-<ref target="https://mt.wikipedia.org/wiki/Żona_Ewro">żona Ewro</ref>.</p>


Muniti ta' kollezzjoni
Muniti fl-2008
<p>Bħala parti mill-preparazzjoni għall-bidla għall-ewro, il-Bank Ċentrali ta' Malta ħareġ 33,000 <hi rend="italic">starter kit</hi> għan-negozjanti u 330,000 <hi rend="italic">mini-starter kits</hi> għall-pubbliku inġenerali. Fl-<ref target="https://mt.wikipedia.org/wiki/1_ta'_Diċembru">1 ta' Diċembru</ref> <ref target="https://mt.wikipedia.org/wiki/2007">2007</ref>, il-Bank Ċentrali ħareġ ukoll 40,000 sett ta' muniti tal-ewro ta' Malta ġo kaxxi lussużi u ppreżentati b'ċertifikat ta' awtentiċità.</p>
<p>Fl-<ref target="https://mt.wikipedia.org/wiki/1_ta'_Diċembru">1 ta' Diċembru</ref> <ref target="https://mt.wikipedia.org/wiki/2007">2007</ref>, il-Bank Ċentrali ta' Malta ħareġ għall-bejgħ l-ewwel sett tal-ewro. Dan is-sett kien magħmul apposta għall-kollezzjonisti, apparti t-tmien muniti tal-ewro, għandu wkoll ingnott kommemorattiv u ċertifikat, kollox ippreżentat ġo kaxxa tal-injam.</p>
<p>Kull <hi rend="italic">"starter kit"</hi> li ngħata lin-negozjanti kien fih; €2.00 – 1 roll × 25 muniti, €1.00 – 1 roll × 25 muniti, €0.50 – 1 roll × 40 muniti, €0.20 – 2 rollijiet × 40 muniti, €0.10 – 3 rollijiet × 40 muniti, €0.05 – 2 rollijiet × 50 muniti, €0.02 – 2 rollijiet × 50 muniti, €0.01 – 2 rollijiet × 50 muniti.</p>
<p>Kull <hi rend="italic">"mini-starter kit"</hi> għall-pubbliku kien fih; €2.00 × 2 muniti, €1.00 × 3 muniti, €0.50 × 5 muniti, €0.20 × 6 muniti, €0.10 × 6 muniti, €0.05 × 5 muniti, € 0.02 × 3 muniti, € 0.01 × 4 muniti.</p>
Muniti fl-2009
<p>Malta flimkien mal-pajjiżi l-oħra taż-żona ewro, fl-<ref target="https://mt.wikipedia.org/wiki/1_ta'_Jannar">1 ta' Jannar</ref> <ref target="https://mt.wikipedia.org/wiki/2009">2009</ref>, sa joħorġu munita kommemorattiva taż-€2.00 biex jikkommemoraw it-twelid tal-munita ewro għaxar snin ilu (1999-2009). Id-disinn kien magħżul miċ-ċittadini tal-Unjoni Ewropea b'kompetizzjoni fuq l-<ref target="https://mt.wikipedia.org/wiki/Internet">internet</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
</text></body></html>