<html><body><text id="wikipedia_mt_wikipedia_org__1421.html" ns="0" revid="268813" sourceurl="https://mt.wikipedia.org/wiki/%C4%8Aipru" title="Ċipru" type="wikipedia">Ċipru
<p><hi rend="bold">Ċipru</hi> (<ref target="https://mt.wikipedia.org/wiki/Lingwa_Griega">Grieg</ref>: <hi rend="italic">Κύπρος</hi>; <ref target="https://mt.wikipedia.org/wiki/Lingwa_Torka">Tork</ref>: <hi rend="italic">Kıbrıs</hi>), uffiċjalment ir-<hi rend="bold">Repubblika ta' Ċipru</hi> (<ref target="https://mt.wikipedia.org/wiki/Lingwa_Griega">Grieg</ref>: <hi rend="italic">Κυπριακή Δημοκρατία</hi>; <ref target="https://mt.wikipedia.org/wiki/Lingwa_Torka">Tork</ref>: <hi rend="italic">Kıbrıs Cumhuriyeti</hi>), hi <ref target="https://mt.wikipedia.org/wiki/Pajjiż_gżira">pajjiż gżira</ref> fil-Baħar tal-Lvant tal-<ref target="https://mt.wikipedia.org/wiki/Mediterran">Mediterran</ref>. <ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Ċipru hija t-tielet l-akbar u t-tielet l-aktar popolata fil-Mediterran, u Stat Membru tal-Unjoni Ewropea. Hija tinsab fil-Lvant tal-<ref target="https://mt.wikipedia.org/wiki/Greċja">Greċja</ref>, fin-Nofsinhar tat-<ref target="https://mt.wikipedia.org/wiki/Turkija">Turkija</ref>, fil-Punent tas-<ref target="https://mt.wikipedia.org/wiki/Sirja">Sirja</ref> u l-<ref target="https://mt.wikipedia.org/wiki/Libanu">Libanu</ref>, fil-Majjistral tal-<ref target="https://mt.wikipedia.org/wiki/Iżrael">Iżrael</ref> u l-<ref target="https://mt.wikipedia.org/wiki/Medda_ta'_Gaża">Medda ta' Gaża</ref>, u fit-Tramuntana tal-<ref target="https://mt.wikipedia.org/wiki/Eġittu">Eġittu</ref>.</p>
Is-sistema politika
<p>Ċipru huwa <ref target="https://mt.wikipedia.org/wiki/Repubblika_presidenzjali">repubblika presidenzjali</ref>. Il-president huwa l-kap tal-istat u tal-gvern. Minkejja li ssieħeb fl-UE bħala gżira maqsuma de facto, Ċipru kollu kemm hu huwa territorju tal-UE. Iċ-Ċiprijotti Torok li għandhom, jew huma eliġibbli għal, dokumenti tal-ivvjaġġar tal-UE huma ċittadini tal-UE. Il-liġi tal-UE hija sospiża f’żoni fejn il-Gvern Ċiprijott (il-Gvern tar-Repubblika) ma jeżerċitax kontroll effettiv. Ċipru għandu żewġ ilsna uffiċjali: il-<ref target="https://mt.wikipedia.org/wiki/Grieg">Grieg</ref> u t-<ref target="https://mt.wikipedia.org/wiki/Tork">Tork</ref>; il-Grieg biss huwa lingwa uffiċjali tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
Il-kummerċ u l-ekonomija
<p>L-aktar setturi importanti tal-ekonomija ta’ Ċipru fl-2018 kienu l-kummerċ bl-ingrossa u bl-imnut, it-trasport, l-akkomodazzjoni u s-servizzi tal-ikel (25.3%), l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta’ xogħol soċjali (19.3%) u l-attivitajiet professjonali, xjentifiċi u tekniċi; l-attivitajiet amministrattivi u ta’ servizz ta’ appoġġ (10.4%).<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Il-kummerċ fi ħdan l-UE jammonta għal 28% tal-esportazzjonijiet ta’ Ċipru (il-<ref target="https://mt.wikipedia.org/wiki/Greċja">Greċja</ref> 6% u l-<ref target="https://mt.wikipedia.org/wiki/Italja">Italja</ref> 2%), filwaqt li barra mill-UE 15% jmorru fil-<ref target="https://mt.wikipedia.org/wiki/Gżejjer_Cayman">Gżejjer Cayman</ref> u 9% fil-<ref target="https://mt.wikipedia.org/wiki/Libja">Libja</ref>.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>F’termini ta’ importazzjonijiet, 57% jiġu minn Stati Membri tal-UE (il-<ref target="https://mt.wikipedia.org/wiki/Greċja">Greċja</ref> 18% u l-<ref target="https://mt.wikipedia.org/wiki/Italja">Italja</ref> 8%), filwaqt li barra mill-UE 7% jiġu mill-<ref target="https://mt.wikipedia.org/wiki/Korea_t’Isfel">Korea t’Isfel</ref> u 6% mill-<ref target="https://mt.wikipedia.org/wiki/Iżrael">Iżrael</ref>.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
Ċipru fl-UE
<p>Hemm 6 membri tal-<ref target="https://mt.wikipedia.org/wiki/Parlament_Ewropew">Parlament Ewropew</ref> minn Ċipru.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentantiFittex it-traduzzjonijiet disponibbli tal-link preċedentiEN••• mill-gvern ta' Ċipru, skont il-qasam ta' politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Il-Kunsill tal-UE m’għandux persuna waħda permanenti bħala president (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Matul dawn is-6 xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE.
Id-dati tal-presidenzi Ċiprijotti:
Lul-Diċ 2012<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Il-Kummissarju nominat minn Ċipru għall-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> hi <ref target="https://mt.wikipedia.org/wiki/Stella_Kyriakides">Stella Kyriakides</ref>, li hi responsabbli għas-Saħħa u s-Sikurezza tal-ikel.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Ċipru għandu 5 rappreżentanti fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Ċipru għandu 5 rappreżentanti fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE tar-rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Ċipru jikkomunika wkoll mal-istituzzjonijiet tal-UE permezz tar-rappreżentanza permanenti tiegħu fi Brussell. Bħala l-“ambaxxata għall-UE” ta' Ċipru, il-kompitu ewlieni tagħha huwa li tiżgura li l-interessi u l-politiki tal-pajjiż huma segwiti b’mod effettiv kemm jista’ jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa.
L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. <ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<p>Ċifri tal-2018 għal Ċipru:<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
<list type="unordered"><item>Nefqa totali tal-UE f’Ċipru – € 0.264 biljun (ekwivalenti għal 1.31% tal-ekonomija Ċiprijotta)</item>
<item>Kontribuzzjoni totali għall-baġit tal-UE – € 0.180 biljun (ekwivalenti għal 0.89% tal-ekonomija Ċiprijotta)</item></list>
<p>Il-flus imħallsa fil-baġit tal-UE minn Ċipru jgħinu biex jiġu ffinanzjati programmi u proġetti fil-pajjiżi kollha tal-UE – bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-4">[4]</ref></p>
</text></body></html>