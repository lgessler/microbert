<html><body><text id="wikipedia_mt_wikipedia_org__6084.html" ns="0" revid="269028" sourceurl="https://mt.wikipedia.org/wiki/Gautama_Buddha" title="Gautama Buddha" type="wikipedia">Gautama Buddha
<p><hi rend="bold">Siddhārtha Gautama</hi> (<ref target="https://mt.wikipedia.org/wiki/Sanskrit">Sanskrit</ref>; <ref target="https://mt.wikipedia.org/wiki/Pali">Pali</ref>: <hi rend="bold">Siddhāttha Gotama</hi>) kien <ref target="https://mt.wikipedia.org/wiki/Għalliem">għalliem</ref> spiritwali mill-<ref target="https://mt.wikipedia.org/wiki/Indja">Indja</ref> antika u l-fundatur storiku tal-<ref target="https://mt.wikipedia.org/wiki/Buddiżmu">Buddiżmu</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa rikonoxxut minn kull Buddist bħala l-Buddha Suprem ta' żminijietna. Id-dati eżatti tat-twelid u tal-<ref target="https://mt.wikipedia.org/wiki/Mewt">mewt</ref> tiegħu mhumiex magħrufa; ħafna storiċi moderni ta' tmiem is-sekli XIX u l-ewwel nofs tas-seklu XX jsostnu li Buddha għex bejn il-563 Q.K. sal-483 Q.K. Riċentement imma, il-maġġor parti tal-istudjużi jaqblu li Buddha miet f'xi żmien bejn l-410 u l-400, allavolja ħafna studjużi jippreferu jżommu d-dati l-antiki tal-mewt tiegħu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Gautama, magħruf ukoll bħala <hi rend="bold">Shakyamuni</hi> (“għaref tax-Shakya”), huwa l-ikbar figura fil-Buddiżmu u wara mewtu, id-dettalji tal-ħajja, id-diskorsi u r-regoli monastiċi tiegħu ġew memorizzati mis-<ref target="https://mt.wikipedia.org/wiki/Sangha">sangha</ref>. Dawn imbagħad ġew mxerrda bit-tradizzjoni mitkellma mit-<hi rend="italic"><ref target="https://mt.wikipedia.org/wiki/Tripitaka">Tripitaka</ref></hi>. Kollezzjoni ta' bosta diskorsi ta' Gautama ġew miktuba madwar 400 sena wara.</p>
Ħajjet Buddha
<figure><caption>Skultura ta' Buddha bilwieqfa , reġjun antik tal-<ref target="https://mt.wikipedia.org/wiki/Gandhara">Gandhara</ref>, il-<ref target="https://mt.wikipedia.org/wiki/Pakistan">Pakistan</ref> tat-Tramuntana, is-seklu I W.K., <ref target="https://mt.wikipedia.org/wiki/Musée_Guimet">Musée Guimet</ref>.</caption></figure><p>Peress li huma ftit biss dawk id-dettalji dwar il-ħajja ta' Buddha li jistgħu jiġu verifikati, huwa diffiċli ħafna biex wieħed jassigura l-korrettezza ta' dawn id-dettalji. Is-sorsi prinċipali ta' informazzjoni dwar il-ħajja ta' Siddhārtha Gautama huma t-testi Buddisti. </p>
Konċepiment u twelid
<p>Skont it-tradizzjoni, Siddhārta twieled iktar minn mitejn sena qabel ir-renju tar-re ta' <ref target="https://mt.wikipedia.org/wiki/Ashoka_il-Kbir">Aśoka</ref> tal-<ref target="https://mt.wikipedia.org/wiki/Maurya">Maurya</ref> (273-232 Q.K.).</p>
<figure><caption>It-twelid ta' Siddhartha, (is-seklu II-III).</caption></figure>
<p>Siddhartha twieled f'<ref target="https://mt.wikipedia.org/wiki/Lumbini">Lumbini</ref>, in-<ref target="https://mt.wikipedia.org/wiki/Nepal">Nepal</ref> tal-lum. Missieru kien ir-Re <ref target="https://mt.wikipedia.org/wiki/Suddhodana">Suddhodana</ref>, il-kap tan-nazzjon Shakya, wieħed mill-ħafna tribujiet antiki fl-istat ta' <ref target="https://mt.wikipedia.org/wiki/Kosala">Kosala</ref>; Gautama kien il-<ref target="https://mt.wikipedia.org/wiki/Kunjom">kunjom</ref> tal-familja. Ommu, ir-<ref target="https://mt.wikipedia.org/wiki/Reġina_Maha_Maya">Reġina Maha Maya</ref> (Māyādevī) u mart Suddhodana, kienet prinċipessa <ref target="https://mt.wikipedia.org/wiki/Koliya">Koliyana</ref>. Fil-lejl meta Siddhartha ġie konċeput, ir-Reġina Maya ħolmot li <ref target="https://mt.wikipedia.org/wiki/Iljunfant">iljunfant</ref> abjad b'sitt nejbiet daħal f'ġenbha l-leminija, u wara għaxar xhur lunari, Siddhartha twieled minn ġenbha l-leminija.  Bħalma kienet titlob it-tradizzjoni Shakyana, meta r-Reġina Maya nqabdet tqila, kienet biħsiebha tmur lura fir-renju ta' missierha biex twelled hemm. Iżda wara li ħalliet <ref target="https://mt.wikipedia.org/wiki/Kapilavastu">Kapilavastu</ref>, hija u sejra, kellha tieqaf biex twelled f'Lumbini, fi ġnien, taħt siġra tas-<ref target="https://mt.wikipedia.org/wiki/Sal">sal</ref>. </p>
<p>Il-ġurnata tat-twelid ta' Buddha hija ċċelebrata fil-pajjiżi tat-<ref target="https://mt.wikipedia.org/wiki/Theravada">Theravada</ref> bħala l-<ref target="https://mt.wikipedia.org/wiki/Vesak">Vesak</ref>. Ħafna sorsi jsostnu li omm Buddha mietet waqt il-ħlas, oħrajn li mietet ftit ġranet wara u oħrajn li mietet sebat ijiem wara l-ħlas. It-tarbija ġiet imsemmija Siddhartha (Pāli: Siddhatta), li jfisser “dak li jilħaq l-għan tiegħu”. Waqt iċ-ċelebrazzjonijiet tat-twelid, il-<ref target="https://mt.wikipedia.org/wiki/Profeta">profeta</ref> eremita <ref target="https://mt.wikipedia.org/wiki/Asita">Asita</ref>, niżel mill-muntanja fejn kien joqgħod u ħabbar li din it-tarbija kellha xi darba ssir waħda mill-ikbar rejiet (<ref target="https://mt.wikipedia.org/wiki/Chakravartin">chakravartin</ref>) jew inkella bniedem qaddis kbir. Dan seħħ wara li Siddhartha poġġa saqajh f'xagħar Asita u Asita ralu l-marki tat-twelid tiegħu. Suddhodarna għamel ċerimonja fil-ħames ġurnata, u stieden tmien studjużi <ref target="https://mt.wikipedia.org/wiki/Brahmin">Brahmin</ref> biex jaqrawlu l-futur. Kollha bassru li t-tarbija kellha ssir jew re kbir, jew inkella raġel qaddis. <ref target="https://mt.wikipedia.org/wiki/Kaundinya">Kaundinya</ref> (Pali: Kondanna), l-iżgħar, li iktar 'il quddiem kellu jkun l-ewwel <ref target="https://mt.wikipedia.org/wiki/Arahant">arahant</ref>, kien l-uniku wieħed li inekwivokabbilment bassar li Siddhartha kien ser ikun Buddha.</p>
</text></body></html>