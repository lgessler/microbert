<html><body><text id="wikipedia_mt_wikipedia_org__3177.html" ns="0" revid="272590" sourceurl="https://mt.wikipedia.org/wiki/Wikimedia_Commons" title="Wikimedia Commons" type="wikipedia">Wikimedia Commons
<p>Il-<hi rend="bold">Wikimedia Commons</hi> (jew sempliċiment <hi rend="bold">Commons</hi>) huwa repożitorju ta' kontenut ħieles ta' stampi, awdjo u riżorsi multimedjali oħra. Huwa proġett tal-<ref target="https://mt.wikipedia.org/wiki/Fondazzjoni_Wikimedia">Fondazzjoni Wikimedia</ref> u l-fajls imtella' fuq din is-sistema jistgħu jintuża fil-proġetti kollha tal-Wikimedia<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> b'kull <ref target="https://mt.wikipedia.org/wiki/Lingwa">lingwa</ref>, fosthom il-<ref target="https://mt.wikipedia.org/wiki/Wikipedija">Wikipedija</ref>, il-<ref target="https://mt.wikipedia.org/wiki/Wikitbiet">Wikitbiet</ref> u l-<ref target="https://mt.wikipedia.org/wiki/Wikibarijiet">Wikibarijiet</ref>, jew jitniżżlu għall-użu mhux fuq l-internet. Il-kontenut ikun fid-dominju pubbliku jew rilaxxat taħt il-liċenzji ħielsa bħal-<ref target="https://mt.wikipedia.org/wiki/Liċenzja_ta'_dokumentazzjoni_ħielsa_GNU">Liċenzja ta' dokumentazzjoni ħielsa GNU</ref>.<ref target="https://mt.wikipedia.org/wiki/Il-Paġna_prinċipali#cite_note-BBC-3">[3]</ref> Sa Marzu 2009, ir-repożitorju kellu iktar minn 4.1 miljun fajl multimedjali.</p>
Storja
<p>Il-proġett kien ġie propost minn <ref target="https://mt.wikipedia.org/wiki/Erik_Möller">Erik Möller</ref> f'Marzu 2004<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u beda l-funzjoni tiegħu fis-7 ta' Settembru 2004.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-għan prinċipali tal-iffurmar ta' repożitorju ċentrali kien ix-xewqa li jitnaqqsu l-isforzi doppji fi ħdan il-proġetti u l-lingwi tal-Wikimedia. L-istess fajl kellu jiġi mtella' separatament ħafna drabi fuq wikis differenti qabel ma l-Commons ġie maħluq. F'Ottubru 2004 ġie implimentat id-dettal tekniku li fajl fuq Commons seta' jintuża fuq kwalunkwe proġett tal-Wikimedia, li wassal għal aktar użu ta' Commons bħala repożitorju. Il-logo tal-proġett sar minn Reid Beels, li għall-bidu kien bagħtu f'konkors tal-logo għall-Wikibarijiet. Dan il-logo daħal fil-kompetizzjoni għal-logo ta' Commons, li eventwalment rebaħha, u kien adottat uffiċjalment f'Novembru 2004.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>F'April 2005, Directmedia Publishing, kumpanija minn <ref target="https://mt.wikipedia.org/wiki/Berlin">Berlin</ref> li wkoll tippubblika edizzjoni tal-Wikipedija bil-<ref target="https://mt.wikipedia.org/wiki/Lingwa_Ġermaniża">Ġermaniż</ref> fuq <ref target="https://mt.wikipedia.org/wiki/DVD">DVDs</ref>, għamlet għotja ta' 10,000 riproduzzoni ta' <ref target="https://mt.wikipedia.org/wiki/Pittura">pitturi</ref> pubbliċi lill-Wikimedia Commons, li ġew mtella' flimkien bil-metadata fuq <ref target="https://mt.wikipedia.org/wiki/L-Arti">l-arti</ref> u l-kreaturi tagħhom.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Mużajk tal-logo ta' Commons</caption></figure>
<p>Fl-24 ta' Mejju 2005, il-Wikimedia Commons laħaq il-100,000 fajl multimedjali (esklużi l-eluf ta' stampi tat-temp u tas-swieq għall-Wikibarijiet). Fit-30 ta' Novembru 2006, il-proġett laħaq il-miljun fajl li ttella' fuq is-sistema. Biex jiġi mfakkar dan l-avvinement tant prestiġjuż, l-edituri tas-sit għamlu logo ta' "mużajk" tal-Fondazzjoni Wikimedia.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Maż-żmien ġew miżjuda funzjonijiet oħra li tejbu l-interfaċċa tal-Wikimedia Commons mal-proġetti l-oħra tal-Wikimedia. Daniel Kinzler ħoloq xi applikazzjonijiet li l-użu tagħhom kellu jkun li jinstabu kategoriji xierqa għall-fajls li jiġu mtella' ("CommonSense"), li jiġi ddeterminat l-użu tal-fajls fuq il-proġetti tal-Wikimedia l-oħra ("CheckUsage"), li jiġu lokalizzati stampi li m'għandhom ebda informazzjoni fuq id-drittijiet tal-awtur ("UntaggedImages"), u għal informazzjoni fuq azzjonijiet amministrattivi bħal tħassir fuq il-wikis ("CommonsTicker"). Is-sit web għandu wkoll <ref target="https://mt.wikipedia.org/wiki/Mutur_ta'_tfittxija">mutur ta' tfittxija</ref> aktar iffukat fuq it-tfittxija tal-istampi, bl-isem ta' <ref target="http://tools.wikimedia.de/~tangotango/mayflower/">MayFlower</ref>.</p>
<p>Diversi għodda biex wieħed ikun jista' jtella' fajls b'aktar faċilità ġew ikkreati, bħal "Commonist". Dan iservi biex jissimplifika l-proċess ta' tlugħ ta' numru kbir ta' fajls. Ħafna proġetti tal-Wikimedia għadhom iħallu li jiġu mtellgħin fajls fuq il-wiki biss u li ma jistgħux jiġu użati fuq proġetti jew lingwi oħra, imma din l-għażla tintuża primarjament għal materjal li huwa permess mill-proġett lokali, imma ma jiġix permess skont il-politika tad-drittijiet tal-awtur ta' Commons, bħall-kontenut għal użu ġust. Wikimedia Commons stess ma tħallix li jiġu mtella' fajls taħt liċenzji li ma jħallux użu ġust, li jinkludu liċenżji li jillimitaw użu kummerċjali ta' materjali jew ma jħallux xogħlijiet derivattivi. Liċenzji li huma aċċettati jinkludu l-<ref target="https://mt.wikipedia.org/wiki/GNU_Free_Documentation_License">GNU Free Documentation License</ref>, il-<ref target="https://mt.wikipedia.org/wiki/Creative_Commons">Creative Commons</ref> Attribution u liċenzji ShareAlike,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> u d-<ref target="https://mt.wikipedia.org/wiki/Dominju_pubbliku">dominju pubbliku</ref>.</p>
<p>Il-lingwa awtomatika ta' Commons hi l-<ref target="https://mt.wikipedia.org/wiki/Lingwa_Ingliża">Ingliż</ref>, però l-utenti reġistrati jistgħu jippersonalizzaw l-interfaċċa tagħhom biex jużaw traduzzjoni disponibbli għall-interfaċċa tal-utent. Diversi paġni ta' kontenut, partikularment il-paġni tal-politika u l-portali, ġew ukoll tradotti b'diversi lingwi. Il-fajls fuq il-Wikimedia Commons huma kategorizzati taħt is-sistema ta' kategorija tal-MediaWiki.</p>
Kwalità
<figure><caption>Stampa tas-Sena tal-Wikimedia Commons, 2007</caption></figure>
<p>Dan is-sit għandu tliet mekkaniżmi biex jagħraf il-kwalità tax-xogħol. Waħda hi magħrufa bħala "<ref target="https://commons.wikimedia.org/wiki/Commons:Featured%20pictures">Stampi fil-vetrina</ref>", fejn xi xogħlijiet jiġu nominati u l-membri tal-komunità jivvutaw biex jiddeċiedu jekk jaċċetawx jew le n-nominazzjoni. Dan il-proċess beda f'Novembru 2004. Proċess ieħor hu "<ref target="https://commons.wikimedia.org/wiki/Commons:Quality%20Images">Stampi ta' kwalità</ref>" li beda f'Ġunju 2006, u għandu proċess eħfef ikkumparat ma' dak ta' "Stampi fil-vetrina". "Stampi ta' kwalità" jaċċetta biss nominazzjonijiet minn partijiet terzi bħan-<ref target="https://mt.wikipedia.org/wiki/NASA">NASA</ref>. Proġett ieħor tal-valutazzjoni tal-istampi, magħruf bħala "<ref target="https://commons.wikimedia.org/wiki/Commons:Valued%20images">Stampi ta' valur</ref>", beda fl-1 ta' Ġunju 2008 bl-għan li jirrikonoxxi "l-aktar illustrazzjonijiet valorizzati tat-tip tagħhom", f'kuntrast maż-żewġ proċessi l-oħra li jivvalutaw l-istampi primarjament fuq il-kwalità teknika.</p>
<p>F'Jannar 2007, is-sit inawgura l-kompetizzjoni ta' "L-Istampa tas-Sena", għall-<ref target="https://commons.wikimedia.org/wiki/Commons:Picture%20of%20the%20Year/2006">2006</ref>. Kull stampa li dehret fil-vetrina matul l-2006 kienet eliġibbli għal votazzjoni mill-utenti tal-Wikimedia. Il-votazzjoni kienet maqsuma f'żewġ rawnds. L-istampa rebbieħa kienet stampa ta' <ref target="https://mt.wikipedia.org/wiki/Awrora_(astronomija)">Awrora</ref> qalb ambjent tas-silġ, li ġiet meħuda minn membru tal-Forzi Armati tal-<ref target="https://mt.wikipedia.org/wiki/Stati_Uniti">Istati Uniti</ref>.</p>


Ħoloq esterni

<list type="unordered"><item><ref target="https://commons.wikimedia.org/wiki/Il-Paġna%20prinċipali">Wikimedia Commons</ref></item>
<item><ref target="http://tools.wikimedia.de/~tangotango/mayflower/index.php">MayFlower</ref>, mutur ta' tfittxija għal stampi provduti minn Wikimedia Commons</item></list>
</text></body></html>