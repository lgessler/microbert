<html><body><text id="wikipedia_mt_wikipedia_org__26182.html" ns="0" revid="268429" sourceurl="https://mt.wikipedia.org/wiki/Nexhmije_Pagarusha" title="Nexhmije Pagarusha" type="wikipedia">Nexhmije Pagarusha
<p><hi rend="bold">Nexhmije Pagarusha</hi> (pronunzja bl-Albaniż: [neˈd͡ʒmijɛ pagaˈɾuʃa]; is-7 ta’ Mejju 1933 – is-7 ta’ Frar 2020) kienet kantanta u attriċi mir-Repubblika tal-<ref target="https://mt.wikipedia.org/wiki/Kosovo">Kosovo</ref>, li spiss kienet tissejjaħ ir-reġina tal-<ref target="https://mt.wikipedia.org/wiki/Mużika">mużika</ref> tal-Kosovo. Pagarusha kisbet il-fama bħala kantanta fil-Kosovo u fil-pajjiżi ġirien għall-firxa vokali distinta tagħha bħala soprano, li kienet toħroġ fid-dieher meta kienet tkanta diversi kanzunetti folkloristiċi tal-Kosovo matul il-karriera tagħha ta’ 36 sena, mill-1948, fid-debutt tagħha f’<hi rend="italic">Radio Prishtina</hi>, sal-1984, fil-kunċert finali tagħha f’<ref target="https://mt.wikipedia.org/wiki/Sarajevo">Sarajevo</ref>. L-istil mużikali tagħha ma kienx limitat biss għall-mużika <ref target="https://mt.wikipedia.org/wiki/Albanija">Albaniża</ref>, peress li kienet tkanta b’diversi ġeneri, fosthom rock, pop, funk, opri/mużika klassika, u bosta oħrajn.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Bijografija
<p>Nexhmije Pagarusha twieldet f’villaġġ żgħir f’Pagarusha, ħdejn ir-raħal ta’ <ref target="https://mt.wikipedia.org/wiki/Mališevo">Mališevo</ref>, f’Banovina, ir-Renju tal-Jugoslavja (illum il-Kosovo). Hija temmet l-iskola primarja f’Mališevo u mbagħad marret <ref target="https://mt.wikipedia.org/wiki/Belgrad">Belgrad</ref>, fejn attendiet skola tal-mużika għal tliet snin, fis-sezzjoni magħrufa bħala <hi rend="italic">solo canto</hi>. Hija bdiet il-karriera mużikali tagħha bħala kantanta għal <hi rend="italic">Radio Prishtina</hi> fl-1948.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Ix-xogħol mużikali kreattiv tagħha dam għaddej għal kważi 40 sena, u fid-dawl tal-kuntrast fil-ġeneri mużikali li kantat, mhix faċli li tillimita lil Pagarusha għal tip speċifiku ta’ kantanta. L-interpretazzjonijiet tagħha fil-mużika folkloristika kienu tal-istess livell għoli bħalma kienu l-interpretazzjonijiet tagħha fil-mużika klassika, speċjalment fl-opri. Pagarusha kienet maħbuba mill-kritiċi tal-mużika u kellha bosta ammiraturi mużikali. Hija kienet tiġi msejħa <hi rend="italic">Bilbili i Kosovës</hi> (rużinjol tal-Kosovo), reġina tal-mużika tal-Kosovo, Madame Butterfly, eċċ.</p>
<p>Hija kisbet popolarità mhux biss f’pajjiżha stess iżda anke f’pajjiżi Ewropej oħra, bħall-Albanija, il-<ref target="https://mt.wikipedia.org/wiki/Repubblika_tal-Maċedonja_ta'_Fuq">Maċedonja ta’ Fuq</ref>, il-<ref target="https://mt.wikipedia.org/wiki/Bożnija_u_Ħerżegovina">Bożnija-Ħerzegovina</ref>, il-<ref target="https://mt.wikipedia.org/wiki/Bulgarija">Bulgarija</ref>, eċċ. Hija wettqet diversi tours mal-kumpless mużikali <hi rend="italic">Shota</hi> f’dawk il-pajjiżi, u anke f’<ref target="https://mt.wikipedia.org/wiki/Iżrael">Iżrael</ref>. Fil-Kosovo, hija kisbet it-titlu ta’ <hi rend="italic">Këngëtare e shekullit</hi> (Kantanta tas-Seklu).</p>
<p>Waħda mill-iktar kanzunetti popolari tagħha hija <hi rend="italic">Baresha</hi> (Ir-Ragħajja). Il-mużika tal-kanzunetta kitibha r-raġel tagħha, <ref target="https://mt.wikipedia.org/wiki/Rexho_Mulliqi">Rexho Mulliqi</ref>, u l-lirika kitibha <ref target="https://mt.wikipedia.org/wiki/Rifat_Kukaj">Rifat Kukaj</ref>. Pagarusha kantat u rreċtat f’diversi opri teatrali u films, u anke bħala attriċi rebħet bosta premjijiet.</p>
<p>Hija temmet il-karriera mużikali tagħha fl-1984 wara li organizzat kunċert aħħari kbir f’Sarajevo. Fis-sena 2000 hija kantat il-kanzunetta <hi rend="italic">Për ty</hi> (Għalik) f’programm televiżiv Albaniż, wara 16-il sena ta’ assenza. Hija ħadmet bħala konsulent ewlieni għall-mużika fuq <hi rend="italic">Radio Kosovo</hi> u fuq <hi rend="italic">Radio Blue Sky</hi>, it-tnejn li huma f’<ref target="https://mt.wikipedia.org/wiki/Prixtina">Prishtina</ref>.</p>
<p>Nexhmije Pagarusha ngħatat il-premju tal-“Ġieħ tan-Nazzjon” (bl-Albaniż: <hi rend="italic">Nderi i Kombit</hi>) mill-President tal-Albanija <ref target="https://mt.wikipedia.org/wiki/Bujar_Nishani">Bujar Nishani</ref> f’Novembru 2012.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Nexhmije Pagarusha mietet fis-7 ta’ Frar 2020 minħabba marda mhux magħrufa.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Kanzunetti mhux f’album
<p>Pagarusha interpretat iktar minn 150 kanzunetta. Uħud mill-iktar kanzunetti tagħha ta’ suċċess kienu:</p>
<list type="unordered"><item><hi rend="italic">Baresha</hi> (Ir-ragħajja)</item>
<item><hi rend="italic">Ani mori nuse</hi> (Tajjeb wisq, ja żagħżugħa miżżewġa)</item>
<item><hi rend="italic">Mora testin</hi> (Għamilt it-test)</item>
<item><hi rend="italic">Kur më shkon si zog n'hava</hi> (Meta ttir bħal <ref target="https://mt.wikipedia.org/wiki/Għasfur">għasfur</ref> fis-sema)</item>
<item><hi rend="italic">Kur më del në derë</hi> (Meta titfaċċa fuq l-għatba tal-bieb tiegħi)</item>
<item><hi rend="italic">Ke selvitë</hi> (Maċ-ċipressi)</item>
<item><hi rend="italic">Ç'u ngrit lulja në mëngjes</hi> (Kif jiftħu l-fjuri filgħodu)</item>
<item><hi rend="italic">Çil njat zemër plot kujtime</hi> (Iftaħ dik il-qalb mimlija memorji)</item>
<item><hi rend="italic">Dallëndyshe</hi> (Ħuttafa)</item>
<item><hi rend="italic">Një lule</hi> (Fjura)</item>
<item><hi rend="italic">Zambaku i Prizrenit</hi> (Il-ġilju ta’ <ref target="https://mt.wikipedia.org/wiki/Prizren">Prizren</ref>)</item>
<item><hi rend="italic">Sytë për ty i kam të njomë</hi> (Għajnejja mimlijin dmugħ għalik)</item></list>
Filmografija
<list type="unordered"><item><hi rend="italic">Makedonska krvava svadba</hi> (bl-Albaniż: <hi rend="italic">Dasma e përgjakur;</hi> bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Bloody Wedding</hi> (1967)) bħala Nedžmije Pagaruša</item>
<item><hi rend="italic">Jugovizija</hi> (<hi rend="italic">bl-</hi>Albaniż: <hi rend="italic">Jugovizioni</hi>, bl-Ingliż: <hi rend="italic">Jugovision</hi> (1973))</item>
<item><hi rend="italic">Gëzuar viti i ri</hi> (<hi rend="italic">Happy New Year</hi> (1976))<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></item>
<item><hi rend="italic">E kafshoja terrin</hi> (<hi rend="italic">Biting the darkness</hi> (1977))<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item>
<item><hi rend="italic">I ikuri</hi> (<hi rend="italic">Gone</hi> (1980))<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item><hi rend="italic">Tre vetë kapërcejnë malin</hi> (<hi rend="italic">Three people overpass the mountain</hi> (1981))<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></item>
<item><hi rend="italic">Lepuri me pesë këmbë</hi> (<hi rend="italic">The Five-Legged Hare)</hi><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></item>
<item><hi rend="italic">Fluturimi i Micakut (Micak's flight)</hi></item>
<item><hi rend="italic">Daullet e të çmendurve</hi> (<hi rend="italic">The drums of the crazy ones)</hi></item>
<item><hi rend="italic">Rexha i nënës në grazhd të kalit</hi> (<hi rend="italic">Mother's son Rexha in the stall)</hi></item>
<item><hi rend="italic">Vrasësit bëjnë dasmë natën</hi> (<hi rend="italic">The killers throw a wedding at night time (1997))</hi></item></list>
</text></body></html>