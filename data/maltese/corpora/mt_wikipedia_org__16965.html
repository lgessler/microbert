<html><body><text id="wikipedia_mt_wikipedia_org__16965.html" ns="0" revid="267916" sourceurl="https://mt.wikipedia.org/wiki/J._J._Camilleri" title="J. J. Camilleri" type="wikipedia">J. J. Camilleri
<p>J.J.Camilleri (<ref target="https://mt.wikipedia.org/wiki/Mosta">Mosta</ref>, 1928 - 5 ta' Lulju 2012) kien rumanzier modern u awtur ta' bosta xogħlijiet letterarji, fosthom <hi rend="italic">Aħna Sinjuri</hi>, <hi rend="italic">L-għar tax-xitan</hi>, I<hi rend="italic">s-Sejħa tal-Art</hi>, <hi rend="italic">Ulied il-Qawsalla</hi> u <hi rend="italic"><ref target="https://mt.wikipedia.org/wiki/Martin_Luteru">Luteru</ref> żmien li tibni, żmien li tħott</hi>. Kien studjuż u riċerkatur l-aktar fl-istorja u l-edukazzjoni. Kittieb ta’ poeżiji, drama u novelli, apparti r-rumanzi. Kien wieħed mill-esponenti tal-<hi rend="italic">Moviment Qawmien Letterarju</hi>. Serva ukoll bħala membru tal-<ref target="https://mt.wikipedia.org/wiki/Awtorità_tax-Xandir">Awtorità tax-Xandir</ref>.</p>
Studju u Ħidma
<p>Studja fil-Liċeo, fl-<ref target="https://mt.wikipedia.org/wiki/Università_ta’_Malta">Università ta’ Malta</ref> u fl-Università ta’ <ref target="https://mt.wikipedia.org/wiki/Londra">Londra</ref>. Hu kien kap ta’ skola, uffiċjal edukattiv, lekċerer fil-Kulleġġ tal-Għalliema u fl-Università, eżami­natur fis-servizz pubbliku u kellu karigi bħala ċermen jew membru f’għadd ta’ bordijiet.</p>
<p>Huwa ddedika ħajtu għall-edukazzjoni fejn fuq quddiem kien ipoġġi dawk li l-iżjed jaqgħu lura. Snin twal ta’ impenn letterarju b’kitbiet ta’ rumanzi u versi li bihom wera biċ-ċar l-għażla tiegħu favur il-ġustizzja soċjali, soċjetà miftuħa u libertajiet tal-bniedem kontra l-faqar, id-diskriminazzjoni u l-intolleranza. Camilleri dejjem rabat flimkien l-impenn ċiviku, edukattiv u letterarju fejn ħadem għall-ġid komuni tas-soċjetà. </p>
Aħna Sinjuri
<p><hi rend="italic">Aħna Sinjuri</hi> meqjus bħala wieħed mill-akbar xogħ­lijiet tiegħu, fejn l-istorja hi ambjentata mad­war it-tarzna, fejn tispikka l-insigurtà ta’ ħafna ħaddiema mit-tkeċċija mix-xogħol. Fir-rumanz ikun tratta kif is-sidien tal-fabbriki kienu qed jippre­feru jħaddmu lin-nisa u lit-tfal għax dawn bil-liġi setgħu jit­ħallsu inqas mill-irġiel.  </p>
<p>Il-politika korrotta hi wkoll xi ħaġa li tispikka fir-rumanz, fejn kollox jiddependi minn kemm wieħed għandu flus u kemm hu midħla ta’ persuni li jinsabu fil-quċċata tal-poter. Il-Knisja fir-rumanz tagħti importanza lill-ġid materjali.  </p>
<p>Meta taqra r-rumanz <hi rend="italic">Aħna Sinjuri</hi> tinduna mill-ewwel li hu ambjentat fiż-żminijiet ta’ wara t-Tieni Gwerra Dinjija. Tibda taħseb li se jkollok tibda tqabbel ir-realtà ta’ dak iż-żmien ma’ tal-lum, iżda malajr tinduna li m’hemmx baħar jaqsam bejn iż-żewġ żminijiet. Malajr tinduna li flok nitbiegħdu mid-drawwiet soċjo-politiċi ta’ dari, iżjed qed nersqu lejhom b’ħeffa kbira. Ir-rumanz hu meq­jus bħala l-ewwel rumanz ġdid fil-letteratura Maltija.</p>
Ħajja Personali
<p>Magħruf mal-Mostin bħala “J.J.”, kien persuna mill-aktar ċajtiera u kien iħobb jgħid “iwa JJ (ġej ġej) imma daqt jasal”. Il-Mosta kienet għal qal­bu u kien kburi b’dak kollu li hu Mosti. L-għaxqa tiegħu jikteb xi anneddoti storiċi, iżda dejjem biex jislet tbissima. L-għors tiegħu jirrakkont dwar id-drammi li kien jikteb hu ­stess għall-Oratorju tal-Mosta u mbagħad kien jieħu ­sehem fihom ukoll. Fl-2004 kien ingħata “Ġieħ il-Mosta” mill-Kunsill Lokali.</p>
Ħoloq Esterni
<list type="unordered"><item><ref target="http://www.youtube.com/watch?v=5Wk0OfvudJE">Rapport fl-Aħbarijiet ta' Mewtu</ref></item></list>
</text></body></html>