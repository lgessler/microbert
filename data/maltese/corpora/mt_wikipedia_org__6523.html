<html><body><text id="wikipedia_mt_wikipedia_org__6523.html" ns="0" revid="257599" sourceurl="https://mt.wikipedia.org/wiki/Serebro" title="Serebro" type="wikipedia">Serebro
<p><hi rend="bold">Serebro</hi> (bir-<ref target="https://mt.wikipedia.org/wiki/Lingwa_Russa">Russu</ref>: <hi rend="italic">Серебро</hi>) huma <ref target="https://mt.wikipedia.org/wiki/Grupp_mużikali">grupp mużikali</ref> <ref target="https://mt.wikipedia.org/wiki/Russja">Russu</ref> li ġie iffurmat fl-2006 minn Maxim Fadeev. Dan il-grupp irnexxielu jispiċċa fit-tielet post fil-<ref target="https://mt.wikipedia.org/wiki/Festival_tal-Eurovision_2007">Festival tal-Eurovision 2007</ref> li sar ġewwa <ref target="https://mt.wikipedia.org/wiki/Ħelsinki">Ħelsinki</ref> bil-kanzunetta "<ref target="https://mt.wikipedia.org/wiki/Song_Number_1">Song #1</ref>".</p>
Storja
Eurovision
<figure><caption>Serebro waqt l-esebizzjoni tagħhom fil-<ref target="https://mt.wikipedia.org/wiki/Festival_tal-Eurovision_2007">Festival tal-Eurovision 2007</ref></caption></figure>
<p>Lejn l-aħħar ta' Marzu 2007, il-ġurija tal-istazzjon nazzjonali Russu, <ref target="https://mt.wikipedia.org/wiki/Perviy_Kanal">Channel One</ref>, kienu qed jagħżlu r-rappreżentant tar-Russja għall-<ref target="https://mt.wikipedia.org/wiki/Festival_tal-Eurovision_2007">Festival tal-Eurovision 2007</ref>. B'sorpriża, kien Serebro il-grupp magħżul, hekk kif irnexxielhom jirbħu l-isfida ta' artisti famużi ta' dak l-istess pajjiż.</p>
<p>Fit-12 ta' Mejju, Serebro, li kellhom post assigurat fil-finali, spiċċaw fit-tielet post b'total ta' 207 punti. Għall-grupp dan kien l-ewwel esebizzjoni tagħhom quddiem udjenza.</p>
2007–2008: <hi rend="italic">Opiumroz</hi>
<p>Is-suċċess fil-Eurovision wassal sabiex Serebro mal-ewwel saru wieħed mill-aktar gruppi akklamati fir-Russja. Matul is-sajf u x-xitwa l-grupp għamel diversi kunċerti fir-<ref target="https://mt.wikipedia.org/wiki/Russja">Russja</ref>, il-<ref target="https://mt.wikipedia.org/wiki/Każakistan">Każakistan</ref>, it-<ref target="https://mt.wikipedia.org/wiki/Turkija">Turkija</ref>, il-<ref target="https://mt.wikipedia.org/wiki/Polonja">Polonja</ref>, l-<ref target="https://mt.wikipedia.org/wiki/Użbekistan">Użbekistan</ref> u l-<ref target="https://mt.wikipedia.org/wiki/Belarus">Belarus</ref>.</p>
<p>Wara l-avventura fil-Eurovision, Serebro ħarġu "<ref target="https://mt.wikipedia.org/wiki/Song_Number_1">Song #1</ref>" bħala CD waħedha, fejn magħha kien hemm tlettax-il verżjoni tal-istess kanzunetta, ilkoll definiti b'kulur, kif ukoll verżjoni estiża tal-vidjo. Il-grupp imbagħad ħareġ verżjoni Russa ta' "Song #1", bl-isem ta' "Песня #1". Din kienet l-ewwel kanzunetta bil-<ref target="https://mt.wikipedia.org/wiki/Lingwa_Russa">lingwa Russa</ref>. F'Lulju tal-2007, huma ħarġu t-tieni kanzunetta tagħhom, "Дыши (Dyshi)". F'Ottubru tal-istess sena ħareġ il-vidjo mużikali ta' din l-istess kanzunetta.</p>
<p>Fis-serata tal-MTV Russian Music Awards ta' Ottubru 2007, Serebro kantaw għall-ewwel darba l-kanzunetta l-ġdida "What's Your Problem?", li baqgħet mhix ikkonfermata bħala diska uffiċjali. Serebro ġew nominati f'erba' kategoriji tal-MTV RMA 2007, u rebħu l-unur għall-aqwa debutt. F'Diċembru 2007, il-grupp rebaħ unur ieħor fil-<hi rend="italic">Golden Gramophone Award</hi>, ċeremonja kbira ta' unuri għall-mużika organizzata mill-ikbar stazzjon tar-radju fir-Russja, Russian Radio. Serebro rebħu wkoll unur fil-<ref target="https://mt.wikipedia.org/wiki/World_Music_Award">World Music Award</ref> 2007 għall-aktar artisti Russi li biegħu diski.</p>
<p>Fit-13 ta' Mejju, 2008, Serebro ħabbru fuq is-sit uffiċjali li kienu se joħorġu t-tielet kanzunetta uffiċjali mir-repertorju tagħhom, imsemmija "Опиум". Din indaqqet għall-ewwel darba fuq ir-radju Europa Plus. Minkejja li kien mistenni li l-ewwel album, <hi rend="italic">Opiumroz</hi>, joħroġ lejn nofs Ottubru, dan ma seħħx minħabba problemi fil-lista finali ta' kanzunetti. F'Novembru tal-istess sena, Serebro ġew onorati bħala l-Aqwa Grupp fl-<hi rend="italic">MTV RMA Awards</hi>.</p>
2009–preżent: Bidla fil-grupp u t-tieni album
<p>Nhar il-25 ta' April, 2009, il-grupp ħareġ uffiċjalment l-ewwel album tiegħu. Fit-18 ta' Ġunju, 2009, <ref target="https://mt.wikipedia.org/wiki/Marina_Lizorkina">Marina Lizorkina</ref> ħabbret li ħalliet il-grupp minħabba raġunijiet finanzjarji u personali. Post Lizorkina ħaditu <ref target="https://mt.wikipedia.org/wiki/Anastasia_Karpova">Anastasia Karpova</ref>. Ftit wara, ħareġ il-vidjo uffiċjali tal-ħames silta "Сладко", li ħarġet ukoll b'verżjoni bl-Ingliż taħt it-titlu "Like Mary Warner". Fid-19 ta' April, 2010, il-grupp ħareġ "Не Время", miktuba minn Maxim Fadeev b'lirika ta' Olga Seryabkina.</p>
<p>Fl-4 ta' Novembru, 2010, Serebro ħarġet is-seba' kanzunetta, "Давай держаться за руки".</p>
Diskografija
Kanzunetti
<list type="unordered"><item>2007 – <hi rend="italic"><ref target="https://mt.wikipedia.org/wiki/Song_Number_One">Song #1</ref></hi></item>
<item>2007 – <hi rend="italic">Дыши (Dyshi)</hi></item>
<item>2008 – <hi rend="italic">Опиум (Opium)</hi></item>
<item>2008 – <hi rend="italic">Скажи, не Молчи (Skazhi, ne Molchi)</hi></item>
<item>2009 – <hi rend="italic">Сладко (Like Mary Warner)</hi></item>
<item>2010 – <hi rend="italic">Не Время (Ne Vremya)</hi></item>
<item>2010 – <hi rend="italic">Давай держаться за руки (Let's Hold Hands)</hi></item></list>
Ħoloq esterni

<list type="unordered"><item><ref target="http://www.serebro.su/">Sit uffiċjali</ref></item></list>
</text></body></html>