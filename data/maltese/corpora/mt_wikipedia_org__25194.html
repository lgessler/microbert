<html><body><text id="wikipedia_mt_wikipedia_org__25194.html" ns="0" revid="257363" sourceurl="https://mt.wikipedia.org/wiki/Kapitali_Ewropea_tal-Kultura" title="Kapitali Ewropea tal-Kultura" type="wikipedia">Kapitali Ewropea tal-Kultura<figure><caption><ref target="https://mt.wikipedia.org/wiki/Rijeka">Rijeka</ref> (il-Kroazja) hija l-Kapitali Ewropea tal-Kultura għall-2020</caption></figure>
<figure><caption><ref target="https://mt.wikipedia.org/wiki/Galway">Galway</ref> (l-Irlanda) hija l-Kapitali Ewropea tal-Kultura għall-2020</caption></figure>
<p>Il-<hi rend="bold">Kapitali Ewropea tal-Kultura</hi> hija belt magħżula mill-<ref target="https://mt.wikipedia.org/wiki/Unjoni_Ewropea">Unjoni Ewropea</ref> (UE) għal perjodu ta' sena li matulha jiġu organizzati numru ta' avvenimenti kulturali. Huma ħafna l-bliet li sfruttaw dan iż-żmien sabiex ikebbsu l-patrimonju kulturali tagħhom biex b'hekk jerġgħu jtellgħu l-profil tagħhom fuq skala internazzjonali.</p>
<p>Għas-sena 2020, <ref target="https://mt.wikipedia.org/wiki/Galway">Galway</ref> u <ref target="https://mt.wikipedia.org/wiki/Rijeka">Rijeka</ref> huma l-bliet magħżula għal dan it-titlu.</p>
Storja
<figure><caption>Melina Mercouri (1985)</caption></figure>
<p>L-idea tal-Belt Ewropea tal-Kultura tnediet nhar il-13 ta' Ġunju 1985 mill-<ref target="https://mt.wikipedia.org/wiki/Kunsill_tal-Unjoni_Ewropea">Kunsill tal-Unjoni Ewropea</ref> fuq inizzjativa ta' <ref target="https://mt.wikipedia.org/wiki/Melina_Mercouri">Melina Mercouri</ref>, li kienet tkopri l-inkarigu ta' Ministru tal-Kultura fil-gvern Grieg, bħala mezz biex jingħaqdu ċ-ċittadini Ewropej. L-ewwel belt magħżula filfatt kienet <ref target="https://mt.wikipedia.org/wiki/Ateni">Ateni</ref> fl-1985. Minn dak iż-żmien, l-inizjattiva kellha iktar suċċess u l-impatt kulturali u soċjo-ekonomiku kiber grazzi għan-numru ta' viżitaturi li żaru l-bliet magħżula. Oriġinarjament, it-titlu ta' dan l-avveniment kien il-Belt Ewropea tal-Kultura, sakemm dan inbidel matul il-presidenza Ġermaniża tal-1999.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Sal-2004, il-kandidati kienu jiġu magħżula fuq bażi intergovernattiv fejn l-istati membri jagħżlu b'mod unanimu l-bliet l-iktar adattati biex itellgħu l-avveniment u l-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> tiggarantixxi sussidju għall-bliet magħżula kull sena. Mill-2005, l-istituzzjonijiet Ewropej bdew jieħdu sehem fil-proċedura tal-għażla.</p>
<p>Skont studju mħarreġ mill-Kummissjoni fl-2004, dawn wera li l-għażla tal-Kapitali Ewropea tal-Kultura sservi ta' katalist għall-iżvilupp kulturali u t-trasformazzjoni tal-belt.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> B'hekk, il-benefiċċji soċjo-ekonomiċi u l-impatt fuq il-belt magħżula huma kkunsidrati fl-għażla tal-ibliet.</p>




Ħoloq esterni

<list type="unordered"><item>(EN)  <ref target="https://ec.europa.eu/programmes/creative-europe/actions/capitals-culture_en">Sit uffiċjali</ref></item></list>
</text></body></html>