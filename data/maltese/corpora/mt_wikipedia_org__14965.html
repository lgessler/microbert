<html><body><text id="wikipedia_mt_wikipedia_org__14965.html" ns="0" revid="272301" sourceurl="https://mt.wikipedia.org/wiki/Inna" title="Inna" type="wikipedia">Inna
<p><hi rend="bold">Elena Alexandra Apostoleanu</hi>, magħrufa professjonalment bħala <hi rend="bold">Inna</hi> (twieldet fis-16 ta' Ottubru 1986) hija <ref target="https://mt.wikipedia.org/wiki/Kantant">kantanta</ref> u <ref target="https://mt.wikipedia.org/wiki/Liriċista">liriċista</ref> <ref target="https://mt.wikipedia.org/wiki/Rumanija">Rumena</ref>.</p>
Karriera
<p>Inna iddebuttat fix-xena mużikali fl-2008 meta ħarġet l-album <hi rend="italic"><ref target="https://mt.wikipedia.org/wiki/Hot_(album_ta'_Inna)">Hot</ref></hi>, prodott mill-grupp Play &amp; Win. Il-kanzunetta prinċipali minn dan l-album kienet "<ref target="https://mt.wikipedia.org/wiki/Hot_(kanzunetta_ta'_Inna)">Hot</ref>", li laħqet l-ewwel post f'numru ta' pajjiżi fosthom ir-<ref target="https://mt.wikipedia.org/wiki/Rumanija">Rumanija</ref>, il-<ref target="https://mt.wikipedia.org/wiki/Portugall">Portugall</ref>, il-<ref target="https://mt.wikipedia.org/wiki/Moldova">Moldova</ref>, il-<ref target="https://mt.wikipedia.org/wiki/Bulgarija">Bulgarija</ref>, <ref target="https://mt.wikipedia.org/wiki/Malta">Malta</ref>, il-<ref target="https://mt.wikipedia.org/wiki/Polonja">Polonja</ref>, <ref target="https://mt.wikipedia.org/wiki/Spanja">Spanja</ref>, ir-<ref target="https://mt.wikipedia.org/wiki/Russja">Russja</ref>, l-<ref target="https://mt.wikipedia.org/wiki/Ungerija">Ungerija</ref> u l-<ref target="https://mt.wikipedia.org/wiki/Greċja">Greċja</ref>. It-tieni kanzunetta minn dan l-istess album, li ġġib l-isem ta' "Love", waslet san-numru 16 fil-klassifika <hi rend="italic">Fresh Top 40</hi> ta' Kiss FM fl-ewwel ġimgħa tagħha. Barra minn hekk ġiet nominata fl-Eska Awards fil-<ref target="https://mt.wikipedia.org/wiki/Polonja">Polonja</ref> fil-kategorija tal-aqwa kantanta u dik tal-aqwa kanzunetta għal "<ref target="https://mt.wikipedia.org/wiki/Love_(kanzunetta_ta'_Inna)">Love</ref>".</p>
<p>Flimkien ma' Bob Taylor (Fizz), Inna ħarġet ukoll "<ref target="https://mt.wikipedia.org/wiki/Deja_Vu_(kanzunetta_ta'_Inna)">Deja Vu</ref>", li għamlet suċċessun f'numru ta' pajjiżi, speċjalment fil-pajjiżi Baltiċi fuq il-Lvant tal-Ewropa. L-istess suċċess wasal għar-raba' kanzunetta mill-istess album, "<ref target="https://mt.wikipedia.org/wiki/Amazing_(kanzunetta_ta'_Inna)">Amazing</ref>", bil-filmat ta' din il-kanzunetta jiġi miġbud ġewwa l-Portugall.</p>
<p>Is-sena 2009 kompliet timmarka s-suċċess ta' Inna, meta "Hot" baqgħet tiela' sal-ewwel post fil-klassifika tad-Dance tal-<hi rend="italic">Billboard</hi> ġewwa l-<ref target="https://mt.wikipedia.org/wiki/Stati_Uniti_tal-Amerika">Amerika</ref>, fost l-aktar klassifiki mużikali ċelebri fid-dinja. Nhar is-26 ta' Ġunju, 2010, ġie pubblikat fuq l-istazzjon uffiċjali tagħhom fuq il-<ref target="https://mt.wikipedia.org/wiki/YouTube">YouTube</ref> il-filmat mużikali tal-ħames kanzunetta mir-repertorju tagħha, "<ref target="https://mt.wikipedia.org/wiki/10_Minutes_(kanzunetta)">10 Minutes</ref>". Dan il-filmat inġibed ġewwa <ref target="https://mt.wikipedia.org/wiki/Londra">Londra</ref>, l-<ref target="https://mt.wikipedia.org/wiki/Ingilterra">Ingilterra</ref>, u huwa stmat li l-ispejjeż għalih laħqu mas-€70,000.</p>





Gallerija
<list type="unordered">
<item>Inna waqt "Sopot International Song Festival", li sar ġewwa l-Polonja fit-8 ta' Awwissu 2009</item>
<item>Inna fi Club Troco, Spanja (Settembru 2009)</item>
<item>Inna fi Club Ray, Kemer, Turkija (Settembru 2009)</item>
</list>


Ħoloq esterni
<list type="unordered"><item><ref target="http://www.innaofficial.com/">Sit uffiċjali</ref></item>
<item><ref target="http://www.youtube.com/innaromania">Stazzjon uffiċjali</ref> fuq <ref target="https://mt.wikipedia.org/wiki/YouTube">YouTube</ref></item></list>
</text></body></html>