<html><body><text id="wikipedia_mt_wikipedia_org__20759.html" ns="0" revid="268159" sourceurl="https://mt.wikipedia.org/wiki/Edward_Snowden" title="Edward Snowden" type="wikipedia">Edward Snowden
<p><hi rend="bold">Edward Joseph Snowden</hi> (<ref target="https://mt.wikipedia.org/wiki/Elizabeth_City">Elizabeth City</ref>, <ref target="https://mt.wikipedia.org/wiki/21_ta'_Ġunju">21 ta' Ġunju</ref> <ref target="https://mt.wikipedia.org/wiki/1983">1983</ref>)<ref target="https://mt.wikipedia.org/wiki/Il-Paġna_prinċipali#cite_note-datatwelid-1">[1]</ref> huwa informatiku <ref target="https://mt.wikipedia.org/wiki/Stati_Uniti_tal-Amerika">Amerikan</ref> u eks-kuntrattur tekniku għall-<ref target="https://mt.wikipedia.org/wiki/Aġenzija_tas-Sigurtà_Nazzjonali">Aġenzija tas-Sigurtà Nazzjonali</ref> (NSA) u l-<ref target="https://mt.wikipedia.org/wiki/Aġenzija_Ċentrali_tal-Intelliġenza">Aġenzija Ċentrali tal-Intelliġenza</ref> (CIA) li ħareġ informazzjoni sensittiva tal-gvern Amerikan u Brittaniku lill-istampa.</p>
<p>Flimkien ma' Glenn Greenwald tal-gazzetta Ingliża <hi rend="italic"><ref target="https://mt.wikipedia.org/wiki/The_Guardian">The Guardian</ref></hi>, li ppubblikat serje ta' <hi rend="italic">exposés</hi> ibbażati fuq l-iżvelar ta' Snowden f'Ġunju tal-2013, Snowden żvela informazzjoni fuq varjetà ta' programmi ta' intelliġenza klassifikati, fosthom l-interċettazzjoni ta' metadati ta' telefonati Amerikani u Ewropej u l-programmi ta' sorveljanza elettronika <ref target="https://mt.wikipedia.org/wiki/PRISM_(programm_ta'_sorveljanza)">PRISM</ref> u <ref target="https://mt.wikipedia.org/wiki/Tempora">Tempora</ref>. Snowden irrimarka li dawn ir-rivelazzjonijiet kienu sforz "sabiex ninforma lill-pubbliku, fuq dak li jsir f'isimhom u dak li qed isir kontrihom."<ref target="https://mt.wikipedia.org/wiki/Il-Paġna_prinċipali#cite_note-wash1-2">[2]</ref></p>
<p>Nhar l-14 ta' Ġunju 2013, il-prosekuturi federali tal-Istati Uniti akkużaw lil Snowden bi <ref target="https://mt.wikipedia.org/wiki/Spjunaġġ">spjunaġġ</ref> u serq ta' proprjetà governattiva.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Snowden kien ħalla l-Istati Uniti qabel il-pubblikazzjoni tar-rivelazzjonijiet tiegħu, l-ewwel lejn <ref target="https://mt.wikipedia.org/wiki/Ħong_Kong">Ħong Kong</ref> u wara lejn ir-<ref target="https://mt.wikipedia.org/wiki/Russja">Russja</ref>, fejn irċieva ażil temporanju.</p>


Ħoloq esterni

<list type="unordered"><item>(EN)  <ref target="http://wikileaks.org/WikiLeaks-Statement-On-Edward,253.html?updated">Dikjarazzjoni ta' WikiLeaks dwar it-tluq ta' Edward Snowden minn Ħong Kong</ref>, WikiLeaks</item>
<item>(EN)  <ref target="http://www.info.gov.hk/gia/general/201306/23/P201306230476.htm">Dikjarazzjoni tal-Gvern ta' Ħong Kong fuq Edward Snowden</ref>, Gvern ta' Ħong Kong</item></list>
</text></body></html>