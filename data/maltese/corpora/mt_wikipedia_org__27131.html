<html><body><text id="wikipedia_mt_wikipedia_org__27131.html" ns="0" revid="270072" sourceurl="https://mt.wikipedia.org/wiki/Aquileia" title="Aquileia" type="wikipedia">Aquileia<figure><caption>Il-Bażilika Patrijarkali ta' <ref target="https://mt.wikipedia.org/wiki/Santa_Marija">Santa Marija</ref> Assunta</caption></figure>
<p><hi rend="bold">Aquileia</hi> ([akwiˈlɛːja]; bis-<ref target="https://mt.wikipedia.org/wiki/Lingwa_Slovena">Sloven</ref>: <hi rend="italic">Oglej</hi>; bil-Friulan: <hi rend="italic">Olee</hi> / <hi rend="italic">Olea</hi> / <hi rend="italic">Acuilee</hi> / <hi rend="italic">Aquilee</hi> / <hi rend="italic">Aquilea</hi>;<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> bil-<ref target="https://mt.wikipedia.org/wiki/Lingwa_venezja">Venezjan</ref>: <hi rend="italic">Aquiłeja</hi> / <hi rend="italic">Aquiłegia</hi>) hija belt <ref target="https://mt.wikipedia.org/wiki/Imperu_Ruman">Rumana</ref> antika fl-<ref target="https://mt.wikipedia.org/wiki/Italja">Italja</ref>, fit-tarf tal-laguni tal-<ref target="https://mt.wikipedia.org/wiki/Baħar_Adrijatiku">Adrijatiku</ref>, xi 10 kilometru mill-baħar, fuq ix-xmara <ref target="https://mt.wikipedia.org/wiki/Natiso">Natiso</ref> (magħrufa llum bħala <ref target="https://mt.wikipedia.org/wiki/Natisone">Natisone</ref>), l-fluss tal-ilma tagħha nbidel kemxejn minn żmien ir-Rumani. Illum il-ġurnata, il-belt hija waħda żgħira (madwar 3,500 abitant), iżda kienet kbira u prominenti fl-Antikità Klassika u waħda mill-ikbar bliet fid-<ref target="https://mt.wikipedia.org/wiki/Id-Dinja">dinja</ref> b'popolazzjoni ta' xi 100,000 ruħ fis-seklu 2 W.K.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Aquileia tħaddan wieħed mis-siti arkeoloġiċi prinċipali tat-Tramuntana tal-Italja. Fl-aħħar tal-Antikità, il-belt kienet l-ewwel belt fil-<ref target="https://mt.wikipedia.org/wiki/Peniżola">Peniżola</ref> Taljana li r-rikkezzi tagħha ġew misruqa minn <ref target="https://mt.wikipedia.org/wiki/Attila">Attila</ref> (tal-Unni).</p>
Storja
Antikità Klassika
Repubblika Rumana
<figure><caption>Is-sit arkeoloġiku ta' Aquileia</caption></figure>
<p>Aquileia ġiet stabbilita bħala kolonja mir-Rumani fil-180/181 <ref target="https://mt.wikipedia.org/wiki/Ante_Christum_natum">Q.K.</ref> tul ix-xmara Natiso, fuq biċċa art fin-Nofsinhar tal-Alpi ta' Jura iżda madwar 13-il kilometru fit-Tramuntana tal-laguni. Il-kolonja kienet isservi ta' fortizza strateġika fil-fruntiera fir-rokna tal-Grigal tal-Italja Trans-Padana (fuq it-tarf nett tax-xmara <ref target="https://mt.wikipedia.org/wiki/Po">Po</ref>) u kienet maħsuba biex tipproteġi lill-Veneti, alleati leali ta' <ref target="https://mt.wikipedia.org/wiki/Ruma">Ruma</ref> matul l-invażjoni ta' <ref target="https://mt.wikipedia.org/wiki/Annibale">Annibale</ref> fit-Tieni <ref target="https://mt.wikipedia.org/wiki/Gwerer_Puniċi">Gwerra Punika</ref> u matul il-Gwerer ta' <ref target="https://mt.wikipedia.org/wiki/Illirija">Illirija</ref>. Il-kolobja serviet bħala ċittadella biex tikkontrolla l-avvanzar fil-Gallija Ċisalpina ta' popli oħra ta' theddida, bħall-Karni ostili fil-Grigal mill-art li issa hija magħrufa bħala <ref target="https://mt.wikipedia.org/wiki/Carnia">Carnia</ref> u bħat-tribujiet Istrijani fix-Xlokk mill-art li issa hija magħrufa bħala <ref target="https://mt.wikipedia.org/wiki/Istria">Istria</ref>. Fil-fatt, is-sit magħżul għal Aquileia kien xi sitt kilometri lil hinn minn fejn huwa stmat li 12,000 nomadu Tawrixxiku Ċeltiku kienu ppruvaw jinsedaw ruħhom fil-183 Q.K. Madankollu, mis-seklu 13 Q.K., is-sit ta' Aquileia kellu importanza kummerċjali wkoll bħala l-aħħar punt tal-kummerċ Baltiku tal-<ref target="https://mt.wikipedia.org/wiki/Ambra">ambra</ref> (<hi rend="italic">sucinum</hi>). Għalhekk, teorikament, x'aktarx li Aquileia kienet <hi rend="italic">oppidum</hi> Gallika qabel għaddiet għand ir-Rumani. Madankollu, ftit artefatti Ċeltiċi ġew skopruti mill-500 Q.K. sal-wasla tar-Rumani.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Il-kolonja ġiet stabbilita bi Drittijiet Latini tat-trijumvirat ta' <ref target="https://mt.wikipedia.org/wiki/Publius_Cornelius_Scipio_Nasica">Publius Cornelius Scipio Nasica</ref>, <ref target="https://mt.wikipedia.org/wiki/Kajjin_Flaminju">Kajjin Flaminju</ref>, u <ref target="https://mt.wikipedia.org/wiki/Lucius_Manlius_Acidinus">Lucius Manlius Acidinus</ref>. Tnejn minnhom kienu konsli, filwaqt li wieħed minnhom kien pretorjan. Kull wieħed minnhom kien jiġi mgħarraf personalment x'kien qed jiġri fil-Gallija Ċisalpina. Nasica kien ħaken il-Boii fil-191. Flaminju kien issorvelja l-kostruzzjoni tat-triq imsemmija għalij minn <hi rend="italic">Bononia</hi> (<ref target="https://mt.wikipedia.org/wiki/Bolonja">Bologna</ref>) sa <hi rend="italic">Arretium</hi> (<ref target="https://mt.wikipedia.org/wiki/Arezzo">Arezzo</ref>). Acidinus kien ħakem lit-Tawrixxi fil-183.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>It-trijumvirat wassal biex 3,000 familja tinsedja ruħha fiż-żona u b'hekk Aquileia x'aktarx li kellha popolazzjoni ta' 20,000 ftit wara li ġiet stabbilita. Sadanittant, abbażi tal-evidenza tal-ismijiet imnaqqxin fuq il-ġebel, il-maġġoranza tal-familji kolonizzaturi ġew minn <hi rend="italic">Picenum</hi>, <hi rend="italic">Samnium</hi>, u <ref target="https://mt.wikipedia.org/wiki/Campania">Campania</ref>, li jispjega wkoll għaliex il-kolonja kienet <hi rend="italic">Latina</hi> u mhux <hi rend="italic">Rumana</hi>. Fost dawn il-kolonizzaturi, il-<hi rend="italic">pediti</hi> rċevew 50 <hi rend="italic">iugera</hi> ta' art kull wieħed, iċ-<hi rend="italic">ċenturjuni</hi> rċevew 100 <hi rend="italic">iugera</hi> kull wieħed, u l-<hi rend="italic">ekwiti</hi> rċevew 140 <hi rend="italic">iugera</hi> kull wieħed. Jew fl-istabbiliment jew mhux wisq wara, il-kolonizzaturi mill-<hi rend="italic">Venetia</hi> ssupplixxu lil dawn il-familji.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<figure><caption>Il-fdalijiet tal-port antik tax-xmara</caption></figure>
<p>F'qasir żmien it-toroq ikkollegaw lil Aquileia mal-kolonja Rumana ta' Bologna x'aktarx fil-173 Q.K. Fil-148 Q.K. ġiet ikkollegata ma' <ref target="https://mt.wikipedia.org/wiki/Genova">Genova</ref> permezz tal-<hi rend="italic">Via Postumia</hi>, li kienet tgħaddi tul il-pjanura Padana kollha minn Aquileia għal jew qrib <hi rend="italic">Opitergium</hi>, <hi rend="italic">Tarvisium</hi>, <hi rend="italic">Vicetia</hi>, <ref target="https://mt.wikipedia.org/wiki/Verona">Verona</ref>, <hi rend="italic">Bedriacum</hi>, u l-aħħar tliet kolonji Rumani ta' <ref target="https://mt.wikipedia.org/wiki/Cremona">Cremona</ref>, <hi rend="italic">Placentia</hi>, u <ref target="https://mt.wikipedia.org/wiki/Dertona">Dertona</ref>. Il-kostruzzjoni tal-<hi rend="italic">Via Popilia</hi> mill-kolonja Rumana ta' <hi rend="italic">Ariminium</hi> sa <hi rend="italic">Ad Portum</hi> qrib <hi rend="italic">Altinum</hi> fil-132 Q.K. tejbet il-komunikazzjonijiet iktar. Fl-ewwel seklu W.K., il-<hi rend="italic">Via Gemina</hi> kkollegat lil Aquileia ma' <ref target="https://mt.wikipedia.org/wiki/Emona">Emona</ref> fil-Lvant tal-Alpi ta' Jura, u sat-78 jew sad-79 W.K. il-<hi rend="italic">Via Flavia</hi> kkollegat lil Aquileia ma' <ref target="https://mt.wikipedia.org/wiki/Pula">Pula</ref>.</p>
<p>Sadanittant, fil-169 Q.K., 1,500 kolonizzatur ieħor bil-familji tagħhom, immexxija mit-trijumvirat ta' Titus Annius Lucius, Publius Decius Subulo, u Marcus Cornelius Cethegus, insedjaw il-belt bħala tisħiħ tal-gwarniġjon. L-iskoperta tal-minjieri tad-deheb ħdejn il-moderna Klagenfurt fil-130 Q.K. wasslet biex il-kolonja tkompli tiġbed l-attenzjoni, u malajr saret post ta' importanza kbir, mhux biss minħabba l-pożizzjoni militari strateġika tagħha, iżda bħala ċentru kummerċjali, speċjalment għall-prodotti agrikoli u għall-vitikoltura. Barra minn hekk, iktar 'il quddiem kellha wkoll diversi barrieri tal-brikks.</p>
<p>Fid-90 Q.K., il-kolonja oriġinali Latina saret <hi rend="italic">municipium</hi> u ċ-ċittadini tagħha x'aktarx li kienu t-tribù Rumana ta' Velina. Il-konfini doganali tal-Italja kienu qrib fi żmien <ref target="https://mt.wikipedia.org/wiki/Ċiċerun">Ċiċerun</ref>. <ref target="https://mt.wikipedia.org/wiki/Ġulju_Ċesri">Ġulju Ċesri</ref> żar il-belt diversi drabi u fix-xitwa tal-59-58 Q.K. qagħad f'kamp fil-qrib.</p>
Imperu Ruman
<p>Għalkemm il-<ref target="https://mt.wikipedia.org/wiki/Japodi">Japodi</ref> serqu lil Aquileia matul il-perjodu ta' Awgustu, iż-żieda sussegwenti fl-insedjament u l-ebda nuqqas ta' xogħol bi profitt kienu jfissru li l-belt setgħet tiżviluppa r-riżorsi tagħha. L-<ref target="https://mt.wikipedia.org/wiki/Artiġjan">artiġjani</ref> <ref target="https://mt.wikipedia.org/wiki/Ġudaiżmu">Lhud</ref> stabbilew kummerċ tal-<ref target="https://mt.wikipedia.org/wiki/Ħġieġ">ħġieġ</ref> li ffjorixxa. Il-metall minn <hi rend="italic">Noricum</hi> kien jiġi fondut u esportat. Il-kummerċ antik ta' <hi rend="italic">Venetia</hi> fl-ambra mill-Baltiku kompla. L-<ref target="https://mt.wikipedia.org/wiki/Inbid">inbid</ref>, speċjalment il-famuż <hi rend="italic">Pucinum</hi>, kien jiġi esportat. Iż-<ref target="https://mt.wikipedia.org/wiki/Żejt_taż-żebbuġa">żejt taż-żebbuġa</ref> kien jiġi importat mill-<ref target="https://mt.wikipedia.org/wiki/Afrika">Afrika</ref>. Fejn il-baħar, ġie żviluppat il-port ta' <hi rend="italic">Aquae Gradatae</hi> <hi rend="italic">(</hi>illum <ref target="https://mt.wikipedia.org/wiki/Grado">Grado</ref>, <ref target="https://mt.wikipedia.org/wiki/Friuli-Venezia_Giulia">Friuli-Venezia Giulia</ref>). Fuq l-art, Aquileia kienet il-punt tat-tluq ta' diversi toroq importanti li jwasslu sa barra mill-Italja lejn il-Grigal tal-imperu — it-triq <hi rend="italic">Via Julia Augusta</hi> ta' <hi rend="italic">Iulium Carnicum</hi> (Zuglio) sa Veldidena (illum <ref target="https://mt.wikipedia.org/wiki/Wilten">Wilten</ref>, ħdejn <ref target="https://mt.wikipedia.org/wiki/Innsbruck">Innsbruck</ref>), li minnha kienet tofroq it-triq lejn Noricum, li tgħaddi minn Virunum (Klagenfurt) sa Laurieum (Lorch) fuq id-<ref target="https://mt.wikipedia.org/wiki/Danubju">Danubju</ref>, it-triq li tgħaddi minn Emona u li twassal sal-<ref target="https://mt.wikipedia.org/wiki/Pannonja">Pannonja</ref> u sa Sirmium (Sremska Mitrovica), it-triq li twassal sa Tarsatica (ħdejn <ref target="https://mt.wikipedia.org/wiki/Fiume">Fiume</ref>, issa <ref target="https://mt.wikipedia.org/wiki/Rijeka">Rijeka</ref>) u Siscia (Sisak), u t-triq li twassal sa <hi rend="italic">Tergeste</hi> (<ref target="https://mt.wikipedia.org/wiki/Trieste">Trieste</ref>) u l-kosta ta' Istria.</p>
<figure><caption>L-Imperatur Ruman Flavju Vittorju fuq munita miz-zekka ta' Aquileia.</caption></figure>
<p><ref target="https://mt.wikipedia.org/wiki/Awgustu">Awgustu</ref> kien l-ewwel imperatur minn ħafna li żaru lil Aquileia, speċjalment matul il-Gwerer tal-Pannonja fis-sekli 12-10 Q.K. Kienet il-belt fejn twieled iben <ref target="https://mt.wikipedia.org/wiki/Tiberju">Tiberju</ref> fl-10 Q.K. Il-<ref target="https://mt.wikipedia.org/wiki/Poeta">poeta</ref> Ruman <ref target="https://mt.wikipedia.org/wiki/Marzjal">Marzjal</ref> faħħar lil Aquileia bħala l-kenn u l-post ta' mistrieħ li tant xtaq għall-anzjanità tiegħu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>F'termini ta' <ref target="https://mt.wikipedia.org/wiki/Reliġjon">reliġjon</ref>, il-popolin adottaw il-panteon Ruman, għalkemm l-alla Ċeltiku tax-<ref target="https://mt.wikipedia.org/wiki/Xemx">xemx</ref>, <ref target="https://mt.wikipedia.org/wiki/Belenus">Belenus</ref>, kellu bosta nies jadurawh. Il-Lhud ipprattikaw ir-reliġjon tal-antenati tagħhom u x'aktarx li kienu wħud minn dawn il-Lhud li saru l-ewwel Kristjani. Sadanittant, is-suldati ġabu l-kult Marzjali ta' Mithras.</p>
<p>Fil-gwerra kontra l-Markomanni fil-167, il-belt batiet; il-fortifikazzjonijiet tagħha ġġarrfu u kienu pjuttost mitluqa wara żmien twil ta' paċi. Madankollu, meta fil-168 <ref target="https://mt.wikipedia.org/wiki/Marku_Awrelju">Marku Awrelju</ref> għamel lil Aquileia l-fortizza prinċipali tal-imperu kontra l-Barbari fit-Tramuntana u fil-Lvant, reġgħet laħqet il-qofol tagħha bħala kobor u f'qasir żmien kellha popolazzjoni ta' xi 100,000 ruħ. <ref target="https://mt.wikipedia.org/wiki/Settimu_Severu">Settimu Severu</ref> żar lil Aquileia fil-193. Fil-238, meta l-belt żammet mas-Senat kontra l-Imperatur Massiminju Traks, il-fortifikazzjonijiet ġew restawrata malajr, u xorta kellhom biżżejjed qawwa biex jirreżistu għal diversi xhur, sa ma nqatel Massiminju stess.</p>
L-aħħar tal-Antikità
<figure><caption>L-art bil-mużajk taħt l-art iktar reċenti tal-Bażilika ta' Aquileia</caption></figure>
<p>F'Aquileia nbena palazz imperjali li fih kienu jirresjedu b'mod frekwenti l-imperaturi ta' wara żmien <ref target="https://mt.wikipedia.org/wiki/Djoklezjanu">Djoklezjanu</ref>.</p>
<p>Matul is-seklu 4, Aquileia żammet l-importanza tagħha. Kostantinu għamel soġġorn hemmhekk diversi drabi. Il-belt saret stazzjoni navali u s-sede tal-<hi rend="italic">Corrector Venetiarum et Histriae.</hi> Barra minn hekk, ġiet stabbilita zekka li pproduċiet bosta muniti, u l-isqof laħaq arċisqof metropolitan. Il-kunsill li sar fil-belt fit-381 kien biss l-ewwel wieħed minn sensiela ta' Kunsilli ta' Aquileia li saru matul is-sekli. Madankollu, il-belt kellha rwol fit-taqbid bejn il-mexxejja tas-sekli 4. Fit-340, l-Imperatur Kostantinu II nqatel fil-qrib hu u jinvadi t-territorju ta' ħuh iż-żgħir <ref target="https://mt.wikipedia.org/wiki/Kostanzju">Kostanzju</ref>.</p>
<p>Fl-aħħar tas-seklu 4, Awsonju semma lil Aquileia bħala d-disa' belt fost il-bliet il-kbar tad-dinja, u qabilha għażel lil Ruma, <ref target="https://mt.wikipedia.org/wiki/Istanbul">Kostantinopli</ref>, <ref target="https://mt.wikipedia.org/wiki/Kartaġni">Kartaġni</ref>, <ref target="https://mt.wikipedia.org/wiki/Antjokja">Antjokja</ref>, <ref target="https://mt.wikipedia.org/wiki/Lixandra">Lixandra</ref>, <ref target="https://mt.wikipedia.org/wiki/Trier">Trier</ref>, <ref target="https://mt.wikipedia.org/wiki/Milan">Mediolanum</ref>, u <ref target="https://mt.wikipedia.org/wiki/Capua">Capua</ref>. Madankollu, din il-prominenza għamlitha fil-mira tal-għedewwa, fosthom l-Alariċi u l-<ref target="https://mt.wikipedia.org/wiki/Visigoti">Visigoti</ref> li assedjawha fl-401, u wħud mir-residenti ħarbu lejn il-laguni fil-qrib. L-Alariċi reġgħu attakkaw il-belt fl-408. Attila attakka l-belt fl-452. Matul din l-invażjoni li seħħet fit-18 ta' Lulju, Attila u l-Unni tiegħu tant għamlu ħerba mill-belt li wara bil-kemm seta' jingħaraf is-sit oriġinali tagħha fejn kien. Il-waqgħa ta' Aquileia kienet l-ewwel inkursjoni ta' Attila f'territorju Ruman; imbagħad ġara l-istess fi bliet bħal Mediolanum u <ref target="https://mt.wikipedia.org/wiki/Ticinum">Ticinum</ref>. L-abitanti Rumani, flimkien ma' dawk ta' rħula ġirien iżgħar, ħarbu bi ħġarhom lejn il-laguni, u b'hekk stabbilew il-pedamenti għall-bliet ta' <ref target="https://mt.wikipedia.org/wiki/Venezja">Venezja</ref> u <ref target="https://mt.wikipedia.org/wiki/Grado">Grado</ref>.</p>
<p>Minkejja dan, Aquileia reġgħet qamet fuq saqajha, għalkemm fuq livell ridott, u kompliet teżisti sal-invażjoni tal-Lombardi fil-568; il-Lombardi qerduha t-tieni darba fil-590. Sadanittant, il-patrijarka ħarab lejn il-belt gżira ta' Grado, li kienet taħt il-protezzjoni tal-<ref target="https://mt.wikipedia.org/wiki/Biżantini">Biżantini</ref>. Meta l-patrijarka li kien qed jirresjedi fi Grado rrikonċilja ma' Ruma fis-606, dawk li kienu qed ikomplu bix-Xiżma tat-Tliet Kapitoli, filwaqt li rrifjutaw it-Tieni Kunsill ta' Kostantinopli, eleġġew patrijarka f'Aquileia. B'hekk, id-djoċesi essenzjalment ġiet maqsuma f'żewġ partijiet, bil-patrijarkat kontinentali ta' Aquileia taħt il-protezzjoni tal-Lombardi, u l-patrijarkat gżira ta' Aquileia bis-sede fi Grado taħt il-protezzjoni tal-eksarkat ta' <ref target="https://mt.wikipedia.org/wiki/Ravenna">Ravenna</ref> u iktar 'il quddiem tad-Doġi ta' Venezja, bil-kollużjoni tal-Lombardi. Is-suċċessjoni tal-patrijarki f'Aquileia kompliet bix-xiżma sas-699 W.K. Madankollu, għalkemm żammew it-titlu ta' patrijarka ta' Aquileia, huma ċaqilqu r-residenza tagħhom l-ewwel f'<ref target="https://mt.wikipedia.org/wiki/Cormons">Cormons</ref> u mbagħad f'<ref target="https://mt.wikipedia.org/wiki/Cividale">Cividale</ref>.</p>
Medju Evu
<figure><caption><hi rend="italic">Aquileia</hi> fil-<hi rend="italic">Kronaka ta' Nuremberg</hi> tal-1493 ta' <ref target="https://mt.wikipedia.org/wiki/Hartmann_Schedel">Hartmann Schedel</ref></caption></figure>
<p>Id-duki Lombardi ta' Friuli mexxew lil Aquileia u t-territorju kontinentali tal-madwar minn Cividale. Fis-774, <ref target="https://mt.wikipedia.org/wiki/Karlu_Manju">Karlu Manju</ref> ħakem id-dukat tal-Lombardi u għamlu wieħed tal-Franki b'Enriku ta' Friuli bħala d-duka. Fis-787, Karlu Manju għamel lill-qassis u lill-<hi rend="italic">mastru tal-grammatika</hi> fl-Iskola tal-Palazz ta' <ref target="https://mt.wikipedia.org/wiki/Pawlinu_II">Pawlinu II</ref> l-patrijarka l-ġdid ta' Aquileia. Il-patrijarkat, minkejja li ġie diviż b'porzjon tat-Tramuntana assenjat lill-indukrar pastorali tal-Arċiveskovat il-ġdid ta' <ref target="https://mt.wikipedia.org/wiki/Salzburg">Salzburg</ref>, baqa' wieħed mill-ikbar djoċesijiet. Għalkemm Pawlinu kien jirresjedi l-iktar f'Cividale, is-suċċessur tiegħu <ref target="https://mt.wikipedia.org/wiki/Massenzju">Massenzju</ref> kkunsidra li jerġa' jibni lil Aquileia. Madankollu, il-proġett qatt ma twettaq.</p>
<p>Meta Massenzju kien patrijarka, il-Papa approva s-Sinodu ta' <ref target="https://mt.wikipedia.org/wiki/Mantova">Mantova</ref>, li ta l-preċedenza lill-patrijarkat kontinentali ta' Aquileia fuq il-patrijarkat ta' Grado. Madankollu, il-kundizzjonijiet materjali għal Aquileia malajr marru għall-agħar. Il-fdalijiet ta' Aquileia bdew kontinwament jittieħdu bħala materjal tal-bini, u bil-kollass tal-Karolinġji fis-seklu 10, l-abitanti batew mill-attakki tal-<ref target="https://mt.wikipedia.org/wiki/Ungerija">Ungeriżi</ref>.</p>
<p>Sas-seklu 11, il-patrijarka ta' Aquileia kien sar b'saħħtu biżżejjed biex jiddikjara sovranità temporanja fuq Friuli u Aquileia. L-Imperatur Ruman Sagru ta r-reġjun lill-patrijarka bħala pussess fewdali. Madankollu, l-awtorità tal-patrijarka kienet tiġi kkontestata u assaltata min-nobbiltà territorjali.</p>
<p>Fl-1027 u fl-1044, il-Patrijarka <ref target="https://mt.wikipedia.org/wiki/Poppo_ta'_Aquileia">Poppo ta' Aquileia</ref>, li reġa' bena l-<ref target="https://mt.wikipedia.org/wiki/Katidral">katidral</ref> ta' Aquileia, daħal fi Grado u seraqha, u, għalkemm il-Papa reġa' kkonferma l-Patrijarka ta' Grado, il-belt qatt ma reġgħet irkuprat għalkollox, għalkemm baqgħet tkun is-sede tal-Patrijarkat sat-trasferiment formali tagħha lil Venezja fl-1450.</p>
<p>Fis-seklu 14, l-Istat Patrijarkali laħaq l-ikbar kobor tiegħu, mix-xmara <ref target="https://mt.wikipedia.org/wiki/Piave">Piave</ref> sal-Alpi Ġuljani u t-Tramuntana ta' Istria. Is-sede tal-Patrijarkat ta' Aquileia ġiet ittrasferita lejn <ref target="https://mt.wikipedia.org/wiki/Udine">Udine</ref> fl-1238, iżda reġgħet ingħatat lil Aquiliea fl-1420, bl-annessjoni tat-territorju ta' Udine min-naħa ta' Venezja.</p>
<p>Fl-1445, il-patrijarka tellief <ref target="https://mt.wikipedia.org/wiki/Ludovico_Trevisan">Ludovico Trevisan</ref> irnexxielu jikseb salarju annwali ta' 5,000 dukat mit-teżor Venezjan talli qabad u ċeda l-patrimonju tiegħu wara t-telfa li ġarrab. Minn dak iż-żmien 'il quddiem, il-Venezjani biss tħallew ikollhom it-titlu ta' Patrijarka ta' Patriarch of Aquileia. L-Istat Patrijarkali ġie inkorporat fir-<ref target="https://mt.wikipedia.org/wiki/Repubblika_ta'_Venezja">Repubblika ta' Venezja</ref> bl-isem ta' Patrija ta' Friuli, immexxija minn provveditur ġenerali jew logutenent li kien jgħix f'Udine. Id-djoċesi Patrijarkali finalment tneħħiet biss fl-1751, u minflok ġew stabbiliti s-sedi ta' Udine u ta' <ref target="https://mt.wikipedia.org/wiki/Gorizia">Gorizia</ref>.</p>
Sit ta' Wirt Dinji
<figure><caption>Il-Bażilika ta' Aquileia minn ġewwa</caption></figure>
<p>Iż-Żona Arkeoloġika u l-Bażilika Patrijarkali ta' Aquileia ġew iddeżinjati bħala Sit ta' Wirt Dinji tal-UNESCO fl-1998.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref> Fl-2017 u fl-2018 saru xi modifiki minuri fil-konfini taż-żona ta' lqugħ tas-sit. Is-sit arkeoloġiku ta' Aquileia jingħad li huwa s-sit tal-ikbar belt Rumana li qatt ġiet skavata.</p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
Attrazzjonijiet ewlenin
Katidral
<p>Il-Katidral ta' Cathedral huwa bażilika b'saqaf ċatt li nbniet mill-Patrijarka Poppo fl-1031 fuq is-sit ta' knisja preċedenti, u li reġgħet inbniet għall-ħabta tal-1379 bi stil <ref target="https://mt.wikipedia.org/wiki/Gotiku">Gotiku</ref> mill-Patrijarka <ref target="https://mt.wikipedia.org/wiki/Marquard_ta'_Randeck">Marquard ta' Randeck</ref>.</p>
Fdalijiet Rumani Antiki
<p>Illum il-ġurnata, Aquileia hija raħal iżgħar mill-kolonja li ġiet stabbilita minn Ruma. Tul is-sekli, assedji, terremoti, għargħar u serq ta' materjali mill-binjiet antiki wasslu biex l-ebda binja tal-perjodu Ruman ma għadha teżisti fuq l-art. Madankollu, l-iskavi żvelaw ftit kif kien imqassam ir-raħal Ruman. Pereżempju, instab segment ta' triq, l-anglu tal-Majjistral tas-swar tar-raħal, il-port tax-xmara, u l-pożizzjonijiet preċedenti fejn kienu jinsabu l-banjijiet, anfiteatru, ċirku, ċimiterju, il-<hi rend="italic">Via Sacra</hi>, il-forum, u s-suq. Il-<ref target="https://mt.wikipedia.org/wiki/Mużew">Mużew</ref> Arkeoloġiku Nazzjonali ta' Aquileia fih iżjed minn 2,000 iskrizzjoni, <ref target="https://mt.wikipedia.org/wiki/Statwa">statwi</ref> u antikitajiet oħra u mużajk, kif ukoll bċejjeċ tal-<ref target="https://mt.wikipedia.org/wiki/Ħġieġ">ħġieġ</ref> prodotti lokalment u kollezzjoni numismatika (muniti).</p>
Oħrajn
<p>Il-frazzjoni ta' Monastero hemm bażilika <ref target="https://mt.wikipedia.org/wiki/Kristjaneżmu">Kristjana</ref> tas-seklu 5, li iktar 'il quddiem saret monasteru Benedittin, li llum tospita l-Mużew Paleo-Kristjan.</p>
Nies notevoli
<list type="unordered"><item><ref target="https://mt.wikipedia.org/wiki/Papa_Piju_I">Papa Piju I</ref> x'aktarx li twieled f'Aquileia fl-aħħar tal-ewwel seklu W.K.</item>
<item><ref target="https://mt.wikipedia.org/wiki/San_Krisogonu">San Krisogonu</ref> miet martri f'Aquileia fil-bidu tas-seklu 4 W.K.</item></list>
Ġemellaġġ
<p>Aquileia hija ġemellata ma':<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<list type="unordered"><item><ref target="https://mt.wikipedia.org/wiki/Piran">Piran</ref>, is-<ref target="https://mt.wikipedia.org/wiki/Slovenja">Slovenja</ref></item>
<item><ref target="https://mt.wikipedia.org/wiki/Maria_Saal">Maria Saal</ref>, l-<ref target="https://mt.wikipedia.org/wiki/Awstrija">Awstrija</ref></item></list>
</text></body></html>