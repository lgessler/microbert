<html><body><text id="wikipedia_mt_wikipedia_org__27609.html" ns="0" revid="273519" sourceurl="https://mt.wikipedia.org/wiki/Minjieri_ta%C5%BC-%C5%BBnied_Neoliti%C4%8Bi_ta%27_Spiennes" title="Minjieri taż-Żnied Neolitiċi ta' Spiennes" type="wikipedia">Minjieri taż-Żnied Neolitiċi ta' Spiennes<figure><caption>Waħda mill-minjieri taħt l-art ta' Spiennes. It-tbajja' suwed huma l-vini taż-żnied fil-blat.</caption></figure>
<p>Il-<hi rend="bold">Minjieri taż-Żnied Neolitiċi ta' Spiennes</hi> huma fost l-ikbar minjieri taż-żnied <ref target="https://mt.wikipedia.org/wiki/Neolitiku">Neolitiċi</ref> u fost l-iktar antiki li nstabu fil-Majjistral tal-<ref target="https://mt.wikipedia.org/wiki/Ewropa">Ewropa</ref>, u jinsabu qrib il-villaġġ ta' <ref target="https://mt.wikipedia.org/wiki/Spiennes">Spiennes</ref>, fix-Xlokk ta' <ref target="https://mt.wikipedia.org/wiki/Mons">Mons</ref>, fil-<ref target="https://mt.wikipedia.org/wiki/Wallonja">Wallonja</ref>, il-<ref target="https://mt.wikipedia.org/wiki/Belġju">Belġju</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-minjieri kienu attivi fin-nofs u fl-aħħar taż-Żmien Neolitiku bejn l-4300 u l-2200 Q.K. Is-sit ġie ddikjarat li huwa "notevoli għad-diversità ta' soluzzjonijiet teknoloġiċi li ntużaw għall-estrazzjoni" u b'hekk tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Fir-rebbiegħa tal-2015 infetaħ iċ-Ċentru Interpretattiv ta' <hi rend="italic">SILEX</hi>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Deskrizzjoni
<figure><caption>Disinn trasversali tal-minjieri ta' Spiennes</caption></figure>
<p>Il-minjieri ġew skoperti fl-1843 u l-ewwel skavi saru mill-inġinier tax-xogħol fil-minjieri <ref target="https://mt.wikipedia.org/wiki/Alphonse_Briart">Alphonse Briart</ref> u tnejn min-nies oħra matul il-kostruzzjoni tal-linji ferrovjarji fl-1867.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Ir-riżultati tal-iskavi ġew ippreżentati lill-Kungress <ref target="https://mt.wikipedia.org/wiki/Preistorja">Preistoriku</ref> Internazzjonali li sar fi <ref target="https://mt.wikipedia.org/wiki/Brussell">Brussell</ref> fl-1872.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref> Minn żmien għal żmien baqgħu jsiru l-iskavi sa llum il-ġurnata.</p>
<p>Il-Minjieri taż-Żnied Neolitiċi ta' Spiennes ikopru xi 100 ettaru ta' art għan-niżla, madwar erba' mili fix-Xlokk tal-belt ta' Mons. Is-sit fih miljuni ta' bċejjeċ tar-ruttam ta' żnied maħdum u diversi fosos tax-xogħol fil-minjieri, li l-insedjaturi Neoltiċi bil-mod il-mod ikkonvertewhom f'xaftijiet vertikali tax-xogħol fil-minjieri sa fond ta' iktar minn għaxar metri. Taħthom hemm network elaborat magħmul mill-<ref target="https://mt.wikipedia.org/wiki/Bniedem">bniedem</ref> ta' għerien aċċessibbli mill-bosta xaftijiet.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Iċ-Ċentru Interpretattiv ta' Spiennes</caption></figure>
<p>Stadju ewlieni ta' inventiva umana u ta' applikazzjoni u progress teknoloġiċi kif ukoll <ref target="https://mt.wikipedia.org/wiki/Kultura">kulturali</ref> kienet it-tranżizzjoni bejn ix-xogħol fil-minjieri fil-beraħ u taħt l-art għal noduli taż-żnied. Din toħroġ fid-dieher b'mod ċar fis-sit u ġiet iddokumentata sew. Ir-riċerka wriet it-tekniki Neolitiċi li ntużaw għat-tqattigħ taż-żnied u għall-estrazzjoni ta' ħaġriet kbar taż-żnied, li kienu jiżnu sa mijiet ta' kili. In-noduli kienu jiġu estratti permezz ta' bqaqen taż-żnied. Il-ħaġriet imbagħad kienu jingħataw għamliet ta' rjus l-imnanar, u finalment kienu jiġu llostrati.</p>
<p>Irjus l-imnanar kienu jiġu skambjati fl-inħawi, f'żona ta' madwar 150 kilometru, u spiss kienu jiġu llostrati fid-destinazzjoni tagħhom. L-illostrar kien isaħħaħ il-prodott finali, u b'hekk irjus l-imnanar jew il-qadumiet kienu jservu għal iktar żmien. Is-superfiċe lixxa sservi wkoll biex l-azzjoni tat-tqattigħ tiġi megħjuna minħabba t-tnaqqis tal-frizzjoni mal-<ref target="https://mt.wikipedia.org/wiki/Injam">injam</ref>. L-imnanar kienu jintużaw inizjalment għall-ikklirjar tal-foresti matul il-perjodu Neolitiku, u għat-tiswir tal-injam għal applikazzjonijiet strutturali, pereżempju l-injam għall-għorfiet u għall-kenura.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
Siti simili
<figure><caption>Ras mannara magħmula miż-żnied fi Żmien il-Ħaġar</caption></figure>
<p>Is-sit ġie mqabbel ma' <ref target="https://mt.wikipedia.org/wiki/Grimes_Graves">Grimes Graves</ref> u ma' <ref target="https://mt.wikipedia.org/wiki/Cissbury">Cissbury</ref> fir-<ref target="https://mt.wikipedia.org/wiki/Renju_Unit">Renju Unit</ref>, u ma' <ref target="https://mt.wikipedia.org/wiki/Krzemionki">Krzemionki</ref> fil-<ref target="https://mt.wikipedia.org/wiki/Polonja">Polonja</ref>, li huma wkoll sorsi taż-żnied. Madankollu, kien jintuża blat iebes differenti għall-imnanar illostrati. Hemm diversi postijiet fir-Renju Unit fejn il-blat metamorfiku u ignew bi granuli rqaq kien jinġabar minn fdalijiet ta' ċedimenti tal-art jew minn minjieri fil-beraħ, u mbagħad kien jiġi msawwar lokalment qabel ma kien jgħaddi għall-kummerċ ma' partijiet oħra fil-pajjiż. Xi eżempji jinkludu l-industrija tal-imnanar ta' <ref target="https://mt.wikipedia.org/wiki/Langdale">Langdale</ref>, <ref target="https://mt.wikipedia.org/wiki/Penmaenmawr">Penmaenmawr</ref> u <ref target="https://mt.wikipedia.org/wiki/Tievebulliagh">Tievebulliagh</ref>.</p>
Sit ta' Wirt Dinji
<p>Il-Minjieri taż-Żnied Neolitiċi ta' Spiennes ġew iddeżinjati bħala Sit ta' Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>