<html><body><text id="wikipedia_mt_wikipedia_org__17031.html" ns="0" revid="270931" sourceurl="https://mt.wikipedia.org/wiki/Joe_Hart" title="Joe Hart" type="wikipedia">Joe Hart
<p><hi rend="bold">Charles Joseph John "Joe" Hart</hi> (<ref target="https://mt.wikipedia.org/wiki/Shrewsbury">Shrewsbury</ref>, <ref target="https://mt.wikipedia.org/wiki/19_ta'_April">19 ta' April</ref> <ref target="https://mt.wikipedia.org/wiki/1987">1987</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li jilgħab bħala <ref target="https://mt.wikipedia.org/wiki/Gowler_(futbol)">gowlkiper</ref> mal-klabb ta' <ref target="https://mt.wikipedia.org/wiki/Celtic_FC">Celtic</ref>.</p>
Karriera
Klabb
Shrewbsury Town
<p>Ta' ħmistax-il sena diġà kien jivvjaġġa mat-tim tal-kbar ta' <ref target="https://mt.wikipedia.org/wiki/Shrewsbury_Town_FC">Shrewsbury Town</ref>. Hu ddebbuta mal-ewwel tim meta lagħab kontra <ref target="https://mt.wikipedia.org/wiki/Ebbsfleet_United_FC">Ebbsfleet United</ref> fl-ewwel staġun tal-klabb wara r-relegazzjoni għall-<ref target="https://mt.wikipedia.org/wiki/Football_Conference">Football Conference</ref>. Mill-istaġun 2005–06, Hart intgħażel bħala l-ewwel għażla bejn il-lasti u lagħab total ta' 46 logħba fejn sofra 55 gowl. Kien f'dan iż-żmien li ġie msejjaħ sabiex jilgħab mat-tim nazzjonali Ingliż ta' taħt id-19-il sena.</p>
<p>Il-prestazzjonijiet eklatanti tiegħu wasslu biex diversi klabbs tal-Premier League juri interess fil-plejer, fejn ġie vvutat bħala l-aqwa gowler tal-<ref target="https://mt.wikipedia.org/wiki/Football_League_Two">League Two</ref> għall-istaġun 2005–06.</p>
Manchester City
<p>Fl-24 ta' Mejju 2006, ġie mħabbar li <ref target="https://mt.wikipedia.org/wiki/Manchester_City_FC">Manchester City</ref> għamlu l-akkwist ta' Joe Hart.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> It-termini tan-negozjati kien jinkludi li City iħallsu somma inizzjali ta' £600,000, li setgħet titla' għal £1,500,000. L-ewwel logħba tiegħu waslet fl-14 ta' Ottubru 2006 wara li problemi fiżiċi għal <ref target="https://mt.wikipedia.org/wiki/Andreas_Isaksson">Andreas Isaksson</ref> u <ref target="https://mt.wikipedia.org/wiki/Nicky_Weaver">Nicky Weaver</ref> wasslu għad-debutt tiegħu kontra <ref target="https://mt.wikipedia.org/wiki/Sheffield_United_FC">Sheffield United</ref>. Il-partita ntemmet fi dro ta' mingħajr gowls.</p>
<p>F'Jannar tal-2007 ġie msellef lit-tim mil-<ref target="https://mt.wikipedia.org/wiki/Football_League_One">League One</ref>, <ref target="https://mt.wikipedia.org/wiki/Tranmere_Rovers_FC">Tranmere Rovers</ref>, fejn magħhom lagħab sitt logħbiet. F'April tal-istess sena reġa' ġie msellef fl-istess diviżjoni lil <ref target="https://mt.wikipedia.org/wiki/Blackpool_FC">Blackpool</ref>. Mas-<hi rend="italic">Seasiders</hi> hu ġabar ħames preżenzi fil-kampanja li rat lill-klabb jiġi promoss għaċ-<ref target="https://mt.wikipedia.org/wiki/Football_League_Championship">Championship</ref>.</p>
<p>Meta rritorna lura lejn Manchester City, il-kowċ il-ġdid <ref target="https://mt.wikipedia.org/wiki/Sven-Göran_Eriksson">Sven-Göran Eriksson</ref> għażel lil Hart bħala l-ewwel gowler tal-klabb, u Isakkson sab ruħu fuq il-bankina. Hu lagħab 26 logħba dak l-istaġun, u l-istaġun ta' wara 23 logħba. Bl-akkwist tal-Irlandiż <ref target="https://mt.wikipedia.org/wiki/Shay_Given">Shay Given</ref> f'Jannar tal-2009 postu ġie fi skrutinju hekk kif Given ħadlu postu.</p>
<p>Riżultat ta' dan, Hart ġie misluf lit-tim promoss ta' <ref target="https://mt.wikipedia.org/wiki/Birmingham_City_FC">Birmingham City</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Id-debutt tiegħu wasal fit-telfa barra minn darhom bl-iskor ta' 1–0 kontra <ref target="https://mt.wikipedia.org/wiki/Manchester_United_FC">Manchester United</ref>. Wara bidu diffiċli, il-forma tiegħu tjiebet fejn fl-aħħar tal-istaġun barra l-garanzija ta' post il-klabb fl-ogħla diviżjoni hu ġie vvutat bħala l-Plejer tas-Sena ta' Birmingham City u ġie nnominat għall-Plejer Żagħżugħ tas-Sena. Minkejja li tilef dan l-unur lil <ref target="https://mt.wikipedia.org/wiki/James_Milner">James Milner</ref>, hu xorta waħda sab postu fit-Tim tas-Sena tal-PFA.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>L-<ref target="https://mt.wikipedia.org/wiki/Premier_League_2010–11">istaġun suċċessiv</ref> bir-ritorn tiegħu ma' City hu reġa' kiseb l-ewwel post bħala gowler u rrelega lil Given għal fuq il-bankina. Hu baqa' jimpressjona fejn ġie mfaħħar ħafna minn diversi kritiċi u ġurnalisti sportivi. Dak l-istaġun hu għen lis-City jirbħu l-<ref target="https://mt.wikipedia.org/wiki/FA_Cup">FA Cup</ref>, barra li rnexxielhom jirbħu post fil-<ref target="https://mt.wikipedia.org/wiki/UEFA_Champions_League">UEFA Champions League</ref>. Grazzi għall-prestazzjonijiet tiegħu hu ngħata l-unur bħala Gowler tas-Sena tal-Premier League għall-iktar numru ta' xbieki mhux mittiefsa (18). Bit-tluq ta' Shay Given ma' <ref target="https://mt.wikipedia.org/wiki/Aston_Villa_FC">Aston Villa</ref> f'Lulju 2011, Hart issiġilla postu bħala l-ewwel gowler tal-klabb. Għat-tieni sena konsekuttiva hu rebaħ l-unuru tal-Gowler tas-Sena hekk kif għen lil Manchester City jirbħu l-ewwel titlu tal-<ref target="https://mt.wikipedia.org/wiki/Premier_League">kampjonat</ref> għal 44 sena.</p>
Internazzjonali
<p>Wara li kien figura regulari mat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra_ta'_taħt_il-21_sena">tim nazzjonali ta' taħt il-21 sena</ref>, hu ġie magħżul għaż-żewġ logħbiet ta' ħbiberija tat-tim tal-kbar kontra l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> u t-<ref target="https://mt.wikipedia.org/wiki/Tim_nazzjonali_tal-futbol_tat-Trinidad_u_Tobago">Trinidad u Tobago</ref>. Minkejja li ma lagħabx kontra l-Istat Uniti, hu daħal bħala sostitut fit-tieni taqsima kontra Trinidad u Tobago fl-1 ta' Ġunju 2008, bl-Ingilterra toħroġ rebbieħa 3–0.</p>
<p>Minkejja li ġie magħżul mal-iskwadra Ingliża għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>, hu ma lagħab l-ebda logħba. Wara l-eliminazzjoni bikrija, il-kowċ <ref target="https://mt.wikipedia.org/wiki/Fabio_Capello">Fabio Capello</ref> innominah bħala l-ewwel gowler tat-tim fejn minn hemmhekk ifforma pedina importanti tat-tim nazzjonali. Hu ġie magħżul għall-<ref target="https://mt.wikipedia.org/wiki/Kampjonati_Ewropej_tal-Futbol_2012">Kampjonati Ewropej 2012</ref>, fejn minkejja li l-Ingilterra ġew eliminati fil-kwarti tal-finali hu kien l-aktar gowler li għamel salvataġġi (19).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Unuri
Klabb
Manchester City
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2011–12, 2013–14</item>
<item><ref target="https://mt.wikipedia.org/wiki/FA_Cup">FA Cup</ref>: 2010–11</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2013–14, 2015–16</item></list>
Individwali
<list type="unordered"><item>Gowlkiper tas-Sena: 2010–11, 2011–12</item>
<item>Tim tas-Sena tal-Premier League: 2009–10, 2011–12</item>
<item>Tim tas-Sena tal-League Two: 2005–06</item>
<item>Plejer tas-Sena ta' Birmingham City: 2009–10</item></list>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=34502">Il-Paġna prinċipali</ref> fuq Soccerbase</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>