<html><body><text id="wikipedia_mt_wikipedia_org__13051.html" ns="0" revid="269807" sourceurl="https://mt.wikipedia.org/wiki/Giuseppe_Rossi" title="Giuseppe Rossi" type="wikipedia">Giuseppe Rossi
<p><hi rend="bold">Giuseppe Rossi</hi> (<ref target="https://mt.wikipedia.org/wiki/Teaneck">Teaneck</ref>, <ref target="https://mt.wikipedia.org/wiki/1_ta'_Frar">1 ta' Frar</ref> <ref target="https://mt.wikipedia.org/wiki/1987">1987</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Italja">Taljan</ref> li jilgħab bħala <ref target="https://mt.wikipedia.org/wiki/Attakkant">attakkant</ref>.</p>
Bijografija
<p>Rossi twieled fl-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>, preċiżament f'<ref target="https://mt.wikipedia.org/wiki/Teaneck">Teanec</ref> minn ġenituri Taljani; missieru, Ferdinando Rossi, kien kowċ tal-futbol u kien jgħallem it-Taljan u l-Ispanjol fl-iskola sekondarja ta' <ref target="https://mt.wikipedia.org/wiki/Clifton_(New_Jersey)">Clifton</ref>, filwaqt li ommu, Cleonilde Rossi, kienet ukoll għalliema tal-lingwi fi Clifton.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Karriera
Manchester United
<p>Fis-sena 2000, ta' tlettax-il sena, il-klabb ta' <ref target="https://mt.wikipedia.org/wiki/Parma_FC">Parma</ref> innota lil Rossi u ġabitu l-Italja fejn rawmitu fi ħdan is-settur mixtla tal-istess klabb. Fis-sajf tal-2004, ta' sbatax-il sena, ġie akkwistat minn <ref target="https://mt.wikipedia.org/wiki/Manchester_United_FC">Manchester United</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Wara li impressjona mat-tim tar-riservi, hu ddebutta mar-<hi rend="italic">Red Devils</hi> bħala sostitut fl-10 ta' Novembru 2004, fil-partita valida għal-<ref target="https://mt.wikipedia.org/wiki/Football_League_Cup">League Cup</ref>, kontra <ref target="https://mt.wikipedia.org/wiki/Crystal_Palace_FC">Crystal Palace</ref>. Fil-15 ta' Ottubru 2005, ta' tmintax-il sena, sab ix-xibka għall-ewwel darba fil-<ref target="https://mt.wikipedia.org/wiki/Premier_League">Premier League</ref>, meta inqas minn għaxar minuti minn x'ħin daħal bħala sostitut kontra <ref target="https://mt.wikipedia.org/wiki/Sunderland_AFC">Sunderland</ref>, skorja t-tielet gowl ta' United minn tmintax-il metru, biex tahom rebħa ta' 3–1.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fit-tieni staġun tiegħu f'Manchester, iddebutta wkoll fil-<ref target="https://mt.wikipedia.org/wiki/UEFA_Champions_League">UEFA Champions League</ref>, fejn kiseb żewġ preżenzi, waqt li skorja tliet gowls fit-tazzi nazzjonali. B'hekk temm l-istaġun tiegħu b'4 gowls fi 12-il logħba.</p>
<p>Fil-bidu tal-<ref target="https://mt.wikipedia.org/wiki/Premier_League_2006–07">istaġun 2006–07</ref>, Rossi ingħata b'self lil <ref target="https://mt.wikipedia.org/wiki/Newcastle_United_FC">Newcastle United</ref> sal-1 ta' Jannar 2007, biex ikun jista' jikseb biżżejjed esperjenza. L-uniku gowl bil-flokk iswed u abjad wasal fil-25 ta' Ottubru 2006, kontra <ref target="https://mt.wikipedia.org/wiki/Portsmouth_FC">Portsmouth</ref> fit-tielet rawnd tal-<ref target="https://mt.wikipedia.org/wiki/Carling_Cup">Carling Cup</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Parma
<p>Fis-17 ta' Jannar 2007 ġie msellef lil <ref target="https://mt.wikipedia.org/wiki/Parma_FC">Parma</ref> sal-aħħar nofs tal-istaġun.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Skjerat mill-bidu fost l-ewwel ħdax, fil-partita debuttanti tiegħu fil-21 ta' Jannar, hu skorja l-gowl li wassal lill-Parma biex jegħlbu lil <ref target="https://mt.wikipedia.org/wiki/Torino_Calcio">Torino</ref> 1–0 u biex jirritoraw lura lejn ir-rebħ wara nixfa ta' rebħa li kienet tmur lura lejn l-10 partiti preċedenti. Fis-7 ta' April, fil-partita ġewwa darhom kontra <ref target="https://mt.wikipedia.org/wiki/AS_Livorno_Calcio">Livorno</ref>, hu skorja gowl fil-91 minuta li ta lill-Parma r-rebħa, u reġa' rrepeta dan fit-18 ta' April, meta b'permezz tal-ewwel doppjetta tiegħu fis-<ref target="https://mt.wikipedia.org/wiki/Serie_A">Serie A</ref>, hu ta rebħa prezzjuża 'l-Parma kontra <ref target="https://mt.wikipedia.org/wiki/ACF_Fiorentina">Fiorentina</ref>. Erbat ijiem wara, permezz ta' gowl fir-rebħa ta' 4–3 li Parma għamlu fuq <ref target="https://mt.wikipedia.org/wiki/US_Città_di_Palermo">Palermo</ref>, din kienet tfisser l-ewwel rebħa tal-klabb barra minn daru għal dak l-istaġun.</p>
<p>Il-prestazzjonijiet tiegħu fid-dsatax-il partita li lagħab,<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> li fihom skorja disa' gowls, wasslu 'l-Parma ta' <ref target="https://mt.wikipedia.org/wiki/Claudio_Ranieri">Claudio Ranieri</ref> li jakkwistaw it-tnax-il post, meta salvaw mir-relegazzjoni fl-aħħar ġurnata.</p>
Villarreal
<p>Wara ż-żmien ta' self ma' Parma, fi tmiem l-istaġun ħafna klabbs Taljani xtaquh, però hu rritorna barra minn pajjiżu. Fil-fatt fl-2007, f'età ta' għoxrin sena, Manchester United ċediet għal offerta ta' 10 miljun <ref target="https://mt.wikipedia.org/wiki/Ewro">ewro</ref> mill-klabb Spanjol ta' <ref target="https://mt.wikipedia.org/wiki/Villarreal_CF">Villarreal</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Madanakollu, fil-kuntratt ta' Rossi iddaħlet klawżola li tippermetti lil Manchester United biex ikunu jistgħu jixtruh fil-futur qarib.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fl-ewwel staġun tiegħu fi <ref target="https://mt.wikipedia.org/wiki/Spanja">Spanja</ref> sar plejer determinanti għas-"Sottomarin isfar": minkejja diversi problemi fiżiċi, hu rnexxielu jiskorja 11-il gowl f'27 partita fil-<ref target="https://mt.wikipedia.org/wiki/La_Liga">Liga</ref>, u kkontribwixxa għat-tieni post storiku fil-kampjonat li ta post awtomatiku fil-fażi tal-gruppi taċ-Champions League. Fl-istaġun suċċessiv, Rossi ibrilla fiċ-Champions League fejn skorja tliet gowls, waqt li kompla jikkonferma ruħu fil-kampjonat, meta skorja 12-il gowl fi 30 partita.</p>
Internazzjonali
<p>Rossi irrapreżenta lill-Italja fi kważi kull livell mixtla, mit-tim ta' taħt is-16-il sena, sat-tim ta' taħt il-21 sena. Minkejja li fl-2006 ġie mistieden mill-kowċ tat-<ref target="https://mt.wikipedia.org/wiki/Tim_nazzjonali_tal-futbol_tal-iStati_Uniti">tim nazzjonali tal-iStati Uniti</ref>, <ref target="https://mt.wikipedia.org/wiki/Bruce_Arena">Bruce Arena</ref>, biex jieħu sehem f'sessjoni ta' taħriġ mat-tim fi preparazzjoni għat-Tazza tad-Dinja, Rossi irrifjuta din l-offerta fejn stqarr ix-xewqa li jilgħab għall-Italja. Hu skorja erba' gowls fl-<ref target="https://mt.wikipedia.org/wiki/Olimpjadi_tas-sajf_2008">Olimpjadi tas-sajf 2008</ref>, biex sar l-aqwa skorer tat-turnew, minkejja li l-iskwadra Taljana waslet biss sal-kwarti tal-finali.</p>
<p>Il-kowċ tat-<ref target="https://mt.wikipedia.org/wiki/Tim_nazzjonali_tal-futbol_tal-Italja">tim nazzjonali Taljan</ref> <ref target="https://mt.wikipedia.org/wiki/Marcello_Lippi">Marcello Lippi</ref>, sejjaħ lil Rossi fost l-iskwadra tiegħu f'Ottubru tal-2008, fejn iddebutta bħala sostitut fit-tieni taqsima fil-partita tal-11 ta' Ottubru kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bulgarija">Bulgarija</ref>, partita valida mill-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)_-_Grupp_8">fażi ta' kwalifikazzjoni</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>. L-ewwel gowl tiegħu mal-<hi rend="italic">Azzurri</hi> wasal kontra l-<ref target="https://mt.wikipedia.org/wiki/Tim_nazzjonali_tal-futbol_tal-Irlanda_ta'_Fuq">Irlanda ta' Fuq</ref>, f'partita ta' ħbiberja li ntlagħbet fis-6 ta' Ġunju, 2009. Hu wkoll skorja żewġ gowls kontra l-<ref target="https://mt.wikipedia.org/wiki/Tim_nazzjonali_tal-futbol_tal-iStati_Uniti">iStati Uniti</ref> fl-ewwel partita tal-Italja fit-<ref target="https://mt.wikipedia.org/wiki/Tazza_tal-Konfederazzjonijiet_2009">Tazza tal-Konfederazzjonijiet 2009</ref> fil-15 ta' Ġunju 2009, ġewwa l-Afrika t'Isfel.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>


Unuri
Klabb
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/Football_League_Cup">Football League Cup</ref>: 2005–06</item></list>
Individwali
<list type="unordered"><item>L-aqwa skorer tal-<ref target="https://mt.wikipedia.org/wiki/Logħob_Olimpiku_tas-sajf_2008">Olimpjadi</ref>: 2008 (4 gowls)</item></list>


Ħoloq esterni

<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>