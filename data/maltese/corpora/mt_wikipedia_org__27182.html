<html><body><text id="wikipedia_mt_wikipedia_org__27182.html" ns="0" revid="270294" sourceurl="https://mt.wikipedia.org/wiki/Stevns_Klint" title="Stevns Klint" type="wikipedia">Stevns Klint<figure><caption>Il-bajja ta' Stevns Klint</caption></figure>
<p><hi rend="bold">Stevns Klint</hi> huwa rdum tal-ġibs abjad li jinsab xi sitt kilometri fix-Xlokk ta' Store Heddinge fuq il-gżira <ref target="https://mt.wikipedia.org/wiki/Danimarka">Daniża</ref> ta' Zealand. L-irdum wiesa' 17-il kilometru tul il-kosta, huwa għoli 40 metru<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> u huwa ta' importanza ġeoloġika peress li fih waħda mill-konfini taż-Żmien Kretaċju-Terzjarju (K/T) esposti l-aħjar fid-<ref target="https://mt.wikipedia.org/wiki/Id-Dinja">dinja</ref>. L-irdum huwa soġġett għal erożjoni frekwenti. Minħabba l-ħażna eċċezzjonali ta' fossili li fih, Stevens Klint tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2014.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ġeoloġija
<figure><caption>L-irdumijiet mill-ajru qrib Stevns Klint</caption></figure>
<p>L-irdum jiżvela sezzjonijiet mill-iktar parti ta' fuq tal-istadju ta' <ref target="https://mt.wikipedia.org/wiki/Maastricht">Maastricht</ref> (72 sa 66 miljun sena ilu) u mill-iktar parti t'isfel tal-istadju Danjan (66 sa 62 miljun sena ilu).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Is-saffi t'isfel tal-irdum imorru lura għaż-Żmien Kretaċju u huma magħmula minn ġibs artab, li jindika ambjent ta' depożiti tal-baħar relattivament fond.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref> Is-saff skur ta' <hi rend="italic">fiskeler</hi>, fil-biċċa l-kbira oħxon bejn ħames ċentimetri sa għaxar ċentimetri, jimmarka b'mod ċar il-konfini bejn iż-Żmien Kretaċju u dak Paleoġeniku.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> It-terminu Daniż <hi rend="italic">fiskeler</hi> li jintuża tradizzjonalment mill-ġeologi biex jirreferu għal dan is-saff, litteralment ifisser "Tafal tal-Ħut". Ingħata dan l-isem mill-ġeologu Daniż <ref target="https://mt.wikipedia.org/wiki/Johan_Georg_Forchhammer">Johan Georg Forchhammer</ref> fl-1825, peress li fih instabu diversi qxur u snien tal-ħut, iżda ftit fossili oħra. Il-<hi rend="italic">fiskeler</hi> huwa rikk fl-iridju, fatt li ntuża bħala bażi għall-ipoteżi ta' Alvarez li l-estinzjoni dinjija tal-massa fiż-Żmien Kretaċju-Paleoġeniku ġiet ikkawżata mill-impatt ta' <ref target="https://mt.wikipedia.org/wiki/Asterojde">asterojde</ref>. Tul il-konfini bejn dawn iż-żewġ żminijiet hemm saff iktar skur ta' tafal u ta' ġibs li huwa oħxon bejn 10 u 30 ċentimetru, li jikkorrispondi għal perjodu ta' diversità bijoloġika baxxa fil-qiegħ tal-baħar eżatt wara l-Konfini K-Pg.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Is-saffi jistgħu jiġu osservati wkoll fil-fond tal-mini ta' Stevnsfortet, fortizza tal-<ref target="https://mt.wikipedia.org/wiki/Gwerra_Bierda">Gwerra Bierda</ref> li nbniet fl-1953. Is-saffi ta' fuq tal-irdum huma magħmula minn ġibs brijożojku u ġew depożitati matul il-bidu taż-Żmien Paleoġen. Dan it-tip ta' ġibs u ferm reżistenti għax-xokkijiet kemm minn armi konvenzjonali kif ukoll għal dawk nukleari.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Paleontoloġija
<figure><caption>Eżempju ta' fossila ta' ammonit</caption></figure>
<p>Stevns Klint iħaddan fih rekord tassew notevoli, dettaljat u komplut ta' fossili tal-bijota fit-Trammuntana tal-<ref target="https://mt.wikipedia.org/wiki/Ewropa">Ewropa</ref> matul l-aħħar taż-Żmien Kretaċju u l-bidu taż-Żmien Paleoġeniku.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Il-ġibs Kretaċju ta' Stevns Klint fih iktar minn 450 speċi ta' makrofossili u mijiet ta' speċijiet ta' mikrofossili. Is-saffi Paleoġeniċi t'isfel huma rikki wkoll fil-mikrofossili, u fihom bosta speċijiet ta' organiżmi filtraturi b'tul ta' millimetru.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref> Varjetà wiesgħa ta' speċijiet forminiferi bentiċi ġew identifikati miż-Żminijiet Kretaċji u Paleoġeniċi, b'differenzi sinifikanti fl-abbundanza tul il-konfini K-Pg li juru t-tibdil bijotiku li seħħ matul l-avveniment ta' estinzjoni tal-massa. <hi rend="italic">Corbulamella</hi>, organiżmu bivalvi magħruf bħala speċi pijunier, jiddomina s-saffi eżatt wara s-saff tal-konfini. B'kollox, iktar minn 830 speċi ta' makrofawna ġew identifikati minn Stevns Klint. Dawn jinkludu brijożoa, brakkjopodi, ammoniti, qroll, krustaċji, u l-fdalijiet ta' xi <ref target="https://mt.wikipedia.org/wiki/Annimal">annimali</ref> ikbar bħal klieb il-baħar.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
<p>Stevns Klint kien l-ewwel sit magħruf fejn ġie ddokumentat l-għajxien fuq medda qasira ta' żmien tal-ammoniti fiż-Żmien Paleoġeniku, meta oriġinarjament kien maħsub li ġew estinti fil-konfini K-Pg.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
Mużew tal-Gwerra Bierda
<figure><caption>Il-mini tal-fortizza</caption></figure>
<p>Fl-2008 infetaħ għall-pubbliku <ref target="https://mt.wikipedia.org/wiki/Mużew">Mużew</ref> tal-Gwerra Bierda fis-Stevnsfortet. Fih wirja kbira ta' tagħmir militari u żjara ggwidata li ddum siegħa u nofs fis-sistema kbira ta' taħt l-art fil-fortizza. Is-sistema ta' taħt l-art fiha 1.6 kilometru ta' mini, postijiet fejn kien jgħix il-militar u ċentri tal-kmand, inkluż sptar u <ref target="https://mt.wikipedia.org/wiki/Kappella">kappella</ref>. Hemm ukoll żewġ imħażen tal-munizzjon għaż-żewġ kanuni tal-fortizza b'dijametru ta' 15-il ċentimetru. Il-mini jinsabu 18-20 metru taħt l-art, imħaffrin fil-fond fil-ġibs ta' Stevns. Il-fortizza sigrieta nbniet fl-1953 u baqgħet operattiva sas-sena 2000. Is-saff tat-"Tafal tal-Ħut" jista' jiġi osservat ukoll fil-fond tal-mini ta' Stevnsfortet.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Il-Knisja antika ta' Højerup f'xifer l-irdum ta' Stevns Klint</caption></figure>
Knisja ta' Højerup
<p>Il-Knisja antika ta' Højerup (bid-Daniż: <hi rend="italic">Højerup Gamle Kirke</hi>) li tinsab fil-quċċata tal-irdum tmur lura għas-sena 1200. B'riżultat tal-erożjoni, ċediment tal-art fl-1928 wassal biex il-kor iġġarraf u spiċċa fil-bajja ta' taħt il-knisja. Hemm aċċess għall-irdum minn turġien maġenb il-knisja. Knisja ġdida li tlestiet fl-1913 tinsab xi 300 metru lura mill-irdum.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Sit ta' Wirt Dinji
<p>Fit-23 ta' Ġunju 2014, Stevns Klint ġie ddeżinjat bħala Sit ta' Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-valur universali straordinarju tas-sit ġie rrikonoxxut abbażi tal-<hi rend="bold">kriterju (viii)</hi> "Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta' art, jew il-karatteristiċi ġeomorfiċi jew fiżjografiċi sinifikanti".<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
</text></body></html>