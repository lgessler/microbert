<html><body><text id="wikipedia_mt_wikipedia_org__26397.html" ns="0" revid="264912" sourceurl="https://mt.wikipedia.org/wiki/Kunvent_ta%E2%80%99_Novodevichy" title="Kunvent ta’ Novodevichy" type="wikipedia">Kunvent ta’ Novodevichy<figure><caption>Il-Kunvent ta’ Novodevichy billejl</caption></figure>
<p>Il-<hi rend="bold">Kunvent ta’ Novodevichy</hi>, magħruf ukoll bħala l-<hi rend="bold">Monasteru ta’</hi> <hi rend="bold">Bogoroditse-Smolensky</hi> (bir-Russu: Новоде́вичий монасты́рь, Богоро́дице-Смоле́нский монасты́рь), x’aktarx li huwa l-iktar kunvent magħruf ta’ <ref target="https://mt.wikipedia.org/wiki/Moska">Moska</ref>, ir-<ref target="https://mt.wikipedia.org/wiki/Russja">Russja</ref>. Isem il-kunvent xi kultant jiġi tradott bħala l-Monasteru l-Ġdid tas-Sorijiet sabiex ikun hemm distinzjoni mal-Monasteru l-Antik tas-Sorijiet fi ħdan il-<ref target="https://mt.wikipedia.org/wiki/Kremlin_ta’_Moska">Kremlin ta’ Moska</ref>. Għad-differenza ta’ kunventi oħra ta’ Moska, dan baqa’ ppreservat kważi għalkollox mis-<ref target="https://mt.wikipedia.org/wiki/Seklu_XVII">seklu 17</ref>. Fl-2004, il-Kunvent ta’ Novodevichy tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Struttura u monumenti
<figure><caption>Il-Katidral tal-Madonna ta’ Smolensk fi ħdan il-kunvent</caption></figure>
<p>Il-kunvent jinsab fin-naħa tal-Lbiċ taċ-ċentru storiku ta’ Moska. It-territorju tal-kunvent ikkonfinat b’ħitan għoljin u huwa mdawwar b’park li jifforma żona ta’ lqugħ. Il-park huwa limitat min-nisġa urbana tal-belt b’binjiet għoljin u moderni fin-naħat tat-Tramuntana u tal-Lvant. Fuq in-naħa tal-Punent, huwa limitat mix-xmara Moskva, u fin-naħa tan-Nofsinhar hemm triq urbana. Mad-dawra tal-binjiet u tal-<ref target="https://mt.wikipedia.org/wiki/Monument">monumenti</ref> differenti tal-kunvent hemm ħitan għoljin bi 12-il torri. Id-daħliet jinsabu fin-naħa tat-Tramuntana u fin-naħa tan-Nofsinhar. Il-pjanta tat-territorju tal-kunvent għandha għamla rettangolari irregolari mill-Punent għal-Lvant.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>L-iktar struttura antika fil-kunvent hija l-Katidral ta’ Smolensky b’sitt pilastri, li huwa ddedikat lill-ikona tal-<ref target="https://mt.wikipedia.org/wiki/Santa_Marija">Madonna</ref> ta’ <ref target="https://mt.wikipedia.org/wiki/Smolensk">Smolensk</ref>. Din tinsab fiċ-ċentru tal-assi bejn iż-żewġ bibien taż-żewġ daħliet. Abbażi tad-dokumenti eżistenti, il-kostruzzjoni tagħha tmur lura għall-perjodu bejn l-1524 u l-1525; madankollu, l-ewwel sular kbir tagħha, il-proporzjonijiet kbar, u l-frontun ċentrali tagħha huma tipiċi tal-<ref target="https://mt.wikipedia.org/wiki/Katidral">katidrali</ref> li kienu wkoll monasteri, li nbnew fi żmien <ref target="https://mt.wikipedia.org/wiki/Ivan_it-Terribbli">Ivan it-Terribbli</ref>. Il-biċċa l-kbira tal-istudjużi jaqblu li l-katidral ġie rikostruwit fis-snin 50 jew 60 tas-seklu 16. Qabel kien fih erba’ <ref target="https://mt.wikipedia.org/wiki/Kappella">kappelli</ref> iżgħar oħra madwaru, f’arranġament simili għall-Katidral tat-Tħabbira tal-Madonna fil-Kremlin ta’ Moska. L-affreski tal-Katidral ta’ Smolensky huma fost l-ifjen eżistenti f’Moska.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption><hi rend="italic">Sofia Alekseyevna fil-Kunvent ta’ Novodevichy</hi>, <ref target="https://mt.wikipedia.org/wiki/Pittura">pittura</ref> tal-1879 ta’ <ref target="https://mt.wikipedia.org/wiki/Ilya_Repin">Ilya Repin</ref></caption></figure>
<p>Il-katidral huwa l-punt ewlieni tal-kunvent, iżda hemm bosta knejjes oħra fi ħdan il-ħitan tal-kunvent. Il-biċċa l-kbira tal-knejjes inbnew fis-snin 80 tas-seklu 17, meta l-kunvent kien ġie rinnovat għalkollox taħt <ref target="https://mt.wikipedia.org/wiki/Sofia_Alexeyevna">Sofia Alexeyevna</ref>, li iktar ’il quddiem inżammet priġunieri hawnhekk. Il-ħitan abjad u t-torrijiet ħomor b’għamla ta’ kuruna, il-knejjes fuq il-bibien tad-daħliet, ir-refettorju, u l-kwartieri residenzjali kienu kollha ddisinjati bl-istil Barokk Muskovita, suppost minn ċertu <ref target="https://mt.wikipedia.org/wiki/Peter_Potapov">Peter Potapov</ref>. Fil-katidral l-antik, tpoġġew fonti ġdid għall-ilma mbierek u ikonostasi mnaqqxa u indurata fl-1685. L-erba’ livelli tal-ikonostasi fihom ikoni tas-seklu 16 mogħtija minn <ref target="https://mt.wikipedia.org/wiki/Boris_Godunov">Boris Godunov</ref>, filwaqt li l-ħames livell tal-ikonostasi fih ikoni magħmula mill-pitturi ewlenin tas-seklu 17, <ref target="https://mt.wikipedia.org/wiki/Simeon_Ushakov">Simeon Ushakov</ref> u <ref target="https://mt.wikipedia.org/wiki/Fyodor_Zubov">Fyodor Zubov</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Sofia Alexeyevna kkummissjonat ukoll il-kostruzzjoni ta’ torri tal-kampnar għoli 72 metru, u fis-seklu 18 kien l-itwal struttura f’Moska wara t-Torri tal-Kampnar il-Kbir fil-Kremlin ta’ Moska. L-għamla ottagonali tat-torri tal-kampnar donnha tgħaqqad l-elementi ewlenin kollha tal-kunvent kollu b’mod armonjuż.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Storja
Perjodu Muskovita
<figure><caption>Kartolina tal-Kunvent ta’ Novodevichy qabel ir-rivoluzzjoni</caption></figure>
<p><ref target="https://mt.wikipedia.org/wiki/Vasili_III">Vasili III</ref>, il-Gran Prinċep ta’ Moska, stabbilixxa l-Kunvent ta’ Novodevichy fl-1524 sabiex jikkommemora l-ħakma tiegħu ta’ Smolensk fl-1514.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> L-istruttura bdiet bħala fortizza f’lilwa tax-xmara Moskva xi 3.3 kilometri fil-Lbiċ tal-Kremlin ta’ Moska. Il-kunvent sar parti importanti tas-sistema difensiva tan-Nofsinhar ta’ Moska, li diġà kienet tinkludi għadd ta’ monasteri oħra. Malli ġie stabbilit, il-Kunvent ta’ Novodevichy ingħata 3,000 rublu u l-villaġġi ta’ <ref target="https://mt.wikipedia.org/wiki/Akhabinevo">Akhabinevo</ref> u <ref target="https://mt.wikipedia.org/wiki/Troparevo">Troparevo</ref>. Iben Vasili, il-Kżar Ivan it-Terribbli (li rrenja mill-1533 sal-1584), iktar ’il quddiem ta għadd ta’ villaġġi oħra lill-kunvent.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-Kunvent ta’ Novodevichy kien jospita bosta nisa mill-familji rjali Russi u mill-aristokrazija Russa li kienu ġew imġegħla jsiru sorijiet, bħat-tifla tar-rispett ta’ Ivan it-Terribbli, <ref target="https://mt.wikipedia.org/wiki/Yelena_Sheremeteva">Yelena Sheremeteva</ref> (li għexet fil-kunvent mill-1581 sal-1587), il-mara ta’ <ref target="https://mt.wikipedia.org/wiki/Feodor_I">Feodor I</ref>, <ref target="https://mt.wikipedia.org/wiki/Irina_Godunova">Irina Godunova</ref> (li għexet fil-kunvent mill-1598 sal-1603 flimkien ma’ ħuha Boris Godunov sa ma sar mexxej hu stess), Sofia Alekseyevna (oħt <ref target="https://mt.wikipedia.org/wiki/Pietru_l-Kbir">Pietru l-Kbir</ref> minn ġenitur wieħed komuni għat-tnejn; li għexet fil-kunvent mill-1689 sal-1704), <ref target="https://mt.wikipedia.org/wiki/Eudoxia_Lopukhina">Eudoxia Lopukhina</ref> (l-ewwel mara ta’ Pietru l-Kbir, li għexet fil-kunvent mill-1727 sal-1731), u ħafna oħrajn. Bejn l-1610 u l-1611, unità <ref target="https://mt.wikipedia.org/wiki/Polonja">Pollakka</ref> taħt il-kmand ta’ <ref target="https://mt.wikipedia.org/wiki/Aleksander_Gosiewski">Aleksander Gosiewski</ref> ħatfu l-Kunvent ta’ Novodevichy. Ladarba l-forzi Russi reġgħu ħadu l-kunvent taħt il-kontroll tagħhom, il-Kżar <ref target="https://mt.wikipedia.org/wiki/Mikhail_Fyodorovich">Mikhail Fyodorovich</ref> stazzjona gwardji permanenti mal-kunvent (100 Streltsy fl-1616 u 350 suldat fl-1618). Sa tmiem is-seklu 17, il-Kunvent ta’ Novodevichy kellu s-sjieda ta’ 36 villaġġ (164,215 <hi rend="italic">desyatina</hi> ta’ art) f’27 <hi rend="italic">uyezd</hi> tar-Russja. Fl-1744, kellu s-sjieda ta’ 14,489 raħħal.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Perjodu Imperjali
<figure><caption>It-torri tal-kampnar ottagonali</caption></figure>
<p>F’nofs is-seklu 17, sorijiet minn monasteri oħra f’artijiet <ref target="https://mt.wikipedia.org/wiki/Ukrajna">Ukreni</ref> u <ref target="https://mt.wikipedia.org/wiki/Bjelorussja">Belarussi</ref> ġew ittrasferiti lejn il-Kunvent ta’ Novodevichy. L-ewwel waħda minn dawn is-sorijiet kienet <ref target="https://mt.wikipedia.org/wiki/Yelena_Dyevochkina">Yelena Dyevochkina</ref>. Fl-1721, uħud mis-sorijiet imdaħħlin fiż-żmien li ċaħdu l-moviment tal-Fidili Antiki ngħataw il-kenn fil-kunvent. Fl-1724, il-kunvent kien jospita wkoll sptar militari għas-suldati u għall-uffiċjali tal-Armata Imperjali Russa kif ukoll orfanatrofju għal iltiema bniet. Sal-1763, il-kunvent kien jospita 84 soru, 35 soru lajka, u 78 pazjent marid u l-qaddejja. Kull sena, l-istat kien jipprovdi lill-Kunvent ta’ Novodevichy b’1,500 rublu, b’1,300 loqma ħobż, u b’680 rublu u 480 loqma ħobż għal iżjed minn 250 tifel u tifla abbandunati.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Wieħed mit-12-il torri b’għamla ta’ kuruna</caption></figure>
<p>Fl-1812, l-armata ta’ <ref target="https://mt.wikipedia.org/wiki/Napuljun_I_ta'_Franza">Napuljun Bonaparte</ref> ippruvat tisplodi l-kunvent, iżda s-sorijiet irnexxielhom isalvawh mill-qerda. F’<hi rend="italic">Gwerra u Paċi</hi> ta’ <ref target="https://mt.wikipedia.org/wiki/Leo_Tolstoy">Leo Tolstoy</ref>, Pierre kellu jiġi ġġustizzjat mal-ħitan tal-kunvent. F’rumanz ieħor tiegħu, <hi rend="italic">Anna Karenina</hi>, Konstantin Lyovin (karattru ewlieni tar-rumanz) jiltaqa’ mal-mara futura tiegħu Kitty li kienet qed tiskejzja fuq is-silġ ħdejn il-ħitan tal-monasteru. Tabilħaqq, l-Għalqa tas-Sorijiet (kif saret magħrufa mergħa quddiem il-kunvent) kienet l-iktar post popolari għall-iskejzjar f’Moska fis-seklu 19. Tolstoy innifsu kien jieħu gost jiskejzja hemmhekk meta kien jgħix fil-qrib, fid-distrett ta’ <ref target="https://mt.wikipedia.org/wiki/Khamovniki">Khamovniki</ref>.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Fl-1871, l-aħwa <ref target="https://mt.wikipedia.org/wiki/Filatyev">Filatyev</ref> għamlu donazzjoni fi flus għal skola u kenn għall-iltiema. Barra minn hekk, il-kunvent kien jospita wkoll żewġ ospizji għas-sorijiet u għas-sorijiet lajċi. Fil-bidu tal-ewwel deċennju tas-seklu 20, twettaq stħarriġ u restawr fuq il-Katidral mill-arkitett u preservatur <ref target="https://mt.wikipedia.org/wiki/Ivan_Mashkov">Ivan Mashkov</ref>. Sal-1917, kien hemm 51 soru u 53 soru lajka jgħixu fil-Kunvent ta’ Novodevichy.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Perjodu Sovjetiku u wara
<figure><caption>Il-Kunvent ta’ Novodevichy fl-1902</caption></figure>
<p>Fl-1922, il-Bolxeviki għalqu l-Kunvent ta’ Novodevichy (l-aħħar li ngħalaq kien il-Katidral fl-1929) u għamluh <ref target="https://mt.wikipedia.org/wiki/Mużew">Mużew</ref> tal-Emanċipazzjoni tan-Nisa. Sal-1926, il-kunvent kien ġie ttrasformat f’Mużew tal-<ref target="https://mt.wikipedia.org/wiki/Storja">Istorja</ref> u tal-<ref target="https://mt.wikipedia.org/wiki/L-Arti">Arti</ref>. Fl-1934, il-mużew ġie affiljat mal-Mużew Storiku Statali. Il-biċċa l-kbira tal-faċilitajiet ġew ikkonvertiti f’appartamenti, u b’hekk il-kunvent ma nqeridx.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Fl-1943, meta <ref target="https://mt.wikipedia.org/wiki/Ġużeppi_Stalin">Joseph Stalin</ref> beda jindiehes mal-Knisja Ortodossa Russa matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, huwa approva l-ftuħ tal-Korsijiet Teoloġiċi ta’ Moska fil-kunvent. Is-sena ta’ wara l-programm ġie ttrasformat u sar l-Istitut Teoloġiku ta’ Moska. Fl-1945, is-<ref target="https://mt.wikipedia.org/wiki/Unjoni_Sovjetika">Sovjetiċi</ref> rritornat il-Katidral tat-Tħabbira tal-Madonna lill-fidili. Ir-residenza tal-Metropolitan ta’ <ref target="https://mt.wikipedia.org/wiki/Krutitsy">Krutitsy</ref> u ta’ <ref target="https://mt.wikipedia.org/wiki/Kolomna">Kolomna</ref> ilha l-Kunvent ta’ Novodevichy mill-1980.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Fl-1994, is-sorijiet irritornaw fil-kunvent, li attwalment jaqa’ taħt l-awtorità tal-Metropolitan ta’ Krutitsy u ta’ Kolomna. Uħud mill-knejjes u binjiet monastiċi oħra għadhom affiljati mal-Mużew Storiku Statali. Fl-1995, reġgħu bdew isiru s-servizzi <ref target="https://mt.wikipedia.org/wiki/Reliġjon">reliġjużi</ref> fil-kunvent fil-jiem tal-qaddis patrun.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>In-nar li ħakem l-armar tat-torri tal-kampnar fl-2015</caption></figure>
<p>Fl-2004, il-Kunvent ta’ Novodevichy tniżżel fil-lista tas-Siti ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fil-15 ta’ Marzu 2015<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, waqt li kien qed isir ir-restawr tal-ogħla torri tal-kampnar tal-kunvent, l-armar tar-restawr madwar it-torri ħa n-nar. In-nar tant kien qawwi li l-membri tat-tifi tan-nar damu kważi tliet sigħat biex jitfuh. Minkejja li n-nirien affettwaw żona ta’ xi 300 metru kwadru, il-ħsarat tal-bini storiku ma kinux wisq estensivi. Abbażi ta’ spekulazzjoni, jingħad li n-nar ħa minħabba xort ikkawżat mit-tagħmir tas-sħana għat-tnixxif tal-faċċata tat-torri tal-kampnar waqt ir-restawr. Is-servizz tal-istampa tad-dipartiment tal-wirt kulturali ta’ Moska tefgħet il-ħtija tan-nirien fuq id-ditta li kienet qed twettaq ix-xogħol ta’ restawr. Madankollu, id-Deputat Ministru Russu tal-<ref target="https://mt.wikipedia.org/wiki/Kultura">Kultura</ref> <ref target="https://mt.wikipedia.org/wiki/Grigory_Pirumov">Grigory Pirumov</ref> stqarr li t-tagħmir inkwistjoni ma kienx intuża fit-territorju tal-kunvent u tat-torri tal-kampnar u li l-provvista tal-elettriku ewlenija kienet ġiet skonnessa. Minn dak iż-żmien ’l hawn, it-torri tal-kampnar reġa’ ġie rrestawrat u nfetaħ għall-pubbliku.</p>
Sit ta’ Wirt Dinji
<figure><caption>Il-Knisja tat-Trasfigurazzjoni fi ħdan il-Kunvent ta’ Novodevichy</caption></figure>
<p>Fl-2004, il-kumpless tal-Kunvent ta’ Novodevichy ġie ddeżinjat bħala Sit ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fl-evalwazzjoni tan-nominazzjoni tas-sit, l-UNESCO saħqet li l-Kunvent ta’ Novodevichy huwa l-iktar eżempju straordinarju tal-hekk imsejjaħ “Barokk ta’ Moska”. Minbarra l-arkitettura fina tiegħu u d-dettalji tat-tiżjin, is-sit huwa kkaratterizzat mill-valuri tal-ippjanar tal-bliet u tal-irħula. L-UNESCO indikat ukoll li l-kunvent huwa eżempju straordinarju ta’ kumpless monastiku li għadu ppreservat tajjeb ħafna, u li jintegra n-natura kulturali u politika ta’ Sit ta’ Wirt Dinji ieħor, il-Kremlin ta’ Moska. Barra minn hekk, il-kunvent innifsu huwa marbut mill-qrib mal-Knisja Ortodossa Russa u mal-istorja Russa inġenerali tas-sekli 16 u 17.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Nekropoli u ċimiterju
<figure><caption>Il-qabar tal-<ref target="https://mt.wikipedia.org/wiki/Ġeneral_Timofeyev">Ġeneral Timofeyev</ref> (1783-1850) fil-Kunvent ta’ Novodevichy</caption></figure>
<p>In-Nekropoli tal-Kunvent ta’ Novodevichy kien jeżisti diġà fis-seklu 16. Bħal monasteri oħra ta’ Moska (b’mod partikolari dawk ta’ <ref target="https://mt.wikipedia.org/wiki/Danilov">Danilov</ref> u ta’ <ref target="https://mt.wikipedia.org/wiki/Donskoy">Donskoy</ref>), il-kunvent kien irriċerkat ferm min-nobbiltà Russa bħala post fejn jindifnu. <ref target="https://mt.wikipedia.org/wiki/Sergey_Solovyov">Sergey Solovyov</ref> u <ref target="https://mt.wikipedia.org/wiki/Alexei_Brusilov">Alexei Brusilov</ref> huma biss tnejn mill-ħafna Muskoviti prominenti li ndifnu fi ħdan il-ħitan tal-kunvent. L-eroj Napuljoniku <ref target="https://mt.wikipedia.org/wiki/Denis_Davydov">Denis Davydov</ref> huwa midfun hemmhekk ukoll.</p>
<p>Bejn l-1898 u l-1904, l-hekk imsejjaħ Ċimiterju ta’ Novodevichy ġie stabbilit ’il barra mill-ħitan tan-Nofsinhar. <ref target="https://mt.wikipedia.org/wiki/Anton_Chekhov">Anton Chekhov</ref> kien wieħed mill-ewwel nies notevoli li ġie midfun fiċ-ċimiterju l-ġdid, u iktar ’il quddiem <ref target="https://mt.wikipedia.org/wiki/Nikolai_Gogol">Nikolai Gogol</ref> ġie midfun hemmhekk ukoll. Matul l-epoka Sovjetika, iċ-ċimiterju sar ċimiterju ta’ profil għoli fl-Unjoni Sovjetika, tant li ġew midfuna fih nies notevoli bħal <ref target="https://mt.wikipedia.org/wiki/Peter_Kropotkin">Peter Kropotkin</ref>, <ref target="https://mt.wikipedia.org/wiki/Nikita_Krushchev">Nikita Khrushchev</ref>, <ref target="https://mt.wikipedia.org/wiki/Sergei_Prokofiev">Sergei Prokofiev</ref>, <ref target="https://mt.wikipedia.org/wiki/Dmitri_Shostakovich">Dmitri Shostakovich</ref>, <ref target="https://mt.wikipedia.org/wiki/Konstantin_Stanislavski">Konstantin Stanislavski</ref>, <ref target="https://mt.wikipedia.org/wiki/Boris_Yeltsin">Boris Yeltsin</ref>, u <ref target="https://mt.wikipedia.org/wiki/Mstislav_Rostropovich">Mstislav Rostropovich</ref> kif ukoll diversi kożmonawti Russi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
</text></body></html>