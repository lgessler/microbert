<html><body><text id="wikipedia_mt_wikipedia_org__11861.html" ns="0" revid="257538" sourceurl="https://mt.wikipedia.org/wiki/Rafael_Pereira_da_Silva_(twieled_fl-1990)" title="Rafael Pereira da Silva (twieled fl-1990)" type="wikipedia">Rafael Pereira da Silva (twieled fl-1990)
<p><hi rend="bold">Rafael Pereira da Silva</hi>, magħruf aħjar bħala <hi rend="bold">Rafael</hi> jew <hi rend="bold">Rafael da Silva</hi> (<ref target="https://mt.wikipedia.org/wiki/Petrópolis">Petrópolis</ref>, <ref target="https://mt.wikipedia.org/wiki/9_ta'_Lulju">9 ta' Lulju</ref> <ref target="https://mt.wikipedia.org/wiki/1990">1990</ref>) hu plejer tal-<ref target="https://mt.wikipedia.org/wiki/Futbol">futbol</ref> li attwalment jilgħab mat-tim ta' <ref target="https://mt.wikipedia.org/wiki/Olympique_Lyonnais">Lyon</ref>. Normalment jilgħab bħala difensur lemini, imma kapaċi jilgħab ukoll fuq il-faxxa leminija ta' nofs il-grawnd. Ħuh tewmi <ref target="https://mt.wikipedia.org/wiki/Fábio_Pereira_da_Silva">Fábio</ref> jilgħab ukoll ma' Manchester United.</p>
Karriera
<p>Il-karriera professjonali ta' Rafael bdiet ġewwa l-Brażil mat-tim ta' <ref target="https://mt.wikipedia.org/wiki/Fluminense_Football_Club">Fluminense</ref>, fejn kien jilgħab magħhom taħt livell ġovanili. Rafael u ħuh <ref target="https://mt.wikipedia.org/wiki/Fábio_Pereira_da_Silva">Fábio</ref> ġew skoperti minn Les Kershaw li kien qed jaħdem f'isem il-klabb <ref target="https://mt.wikipedia.org/wiki/Ingilterra">Ingliż</ref> ta' <ref target="https://mt.wikipedia.org/wiki/Manchester_United_FC">Manchester United</ref>.</p>
<p>F'Jannar tal-2008 it-tewmin ittrasferixxew lejn Manchester, imma ma setgħux jilgħabu partiti sakemm ma jkollhomx tmintax-il sena f'Lulju tal-2008. Rafael għamel l-ewwel apparenza mal-klabb f'partita ta' ħbiberija kontra <ref target="https://mt.wikipedia.org/wiki/Peterborough_United_FC">Peterborough United</ref> nhar l-4 ta' Awwissu. Għall-<ref target="https://mt.wikipedia.org/wiki/Premier_League_2008–09">istaġun 2008–09</ref>, hu ngħata l-flokk numru 21 li kien milbus minn <ref target="https://mt.wikipedia.org/wiki/Dong_Fangzhuo">Dong Fangzhuo</ref>. Id-debutt uffiċjali bil-flokk aħmar wasal fil-ġurnata tal-ftuħ tal-kampjonat Ingliż 2008–09, fejn daħal bħala sostitut għal <ref target="https://mt.wikipedia.org/wiki/Fraizer_Campbell">Fraizer Campbell</ref> kontra <ref target="https://mt.wikipedia.org/wiki/Newcastle_United_FC">Newcastle United</ref>.</p>
<p>L-ewwel partita mal-ewwel ħdax kienet kontra <ref target="https://mt.wikipedia.org/wiki/Middlesbrough_FC">Middlesbrough</ref> fit-Tielet Rawnd tal-League Cup. Il-prestazzjonijiet tiegħu wassluh li jkun preferut mill-esperjenzati <ref target="https://mt.wikipedia.org/wiki/Gary_Neville">Gary Neville</ref> u <ref target="https://mt.wikipedia.org/wiki/Wes_Brown">Wes Brown</ref>. L-ewwel gowl tiegħu wasal fid-90 minuta fit-telfa li United sofrew kontra <ref target="https://mt.wikipedia.org/wiki/Arsenal_FC">Arsenal</ref> bl-iskor ta' 2–1 nhar it-8 ta' Novembru 2008.</p>
<p>Grazzi għall-prestazzjonijiet eklatanti matul dan l-ewwel staġun, Rafael ingħata estensjoni tal-kuntratt ma' Manchester United għal sentejn oħra, li se jorbtu mal-klabb sal-2013.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Internazzjonali
<p>Nhar is-26 ta' Lulju 2010, Rafael ġie msejjaħ għall-ewwel darba mat-<ref target="https://mt.wikipedia.org/wiki/Tim_nazzjonali_tal-futbol_tal-Brażil">tim nazzjonali Brażiljan</ref> bħala l-ewwel skadwra magħżula mill-kowċ il-ġdid Mano Menezes għal-logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> tal-10 ta' Awwissu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Madanakollu, id-debutt tiegħu kellu jistenna sentejn wara hekk kif iddebutta fis-26 ta' Mejju 2012, bħala sostitut kontra d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref>.</p>
<p>Hu kien fost l-iskwadra Brażiljana li ħadet sehem fl-<ref target="https://mt.wikipedia.org/wiki/Logħob_Olimpiku_tas-sajf_2012">Olimpadji 2012</ref> li saru ġewwa <ref target="https://mt.wikipedia.org/wiki/Londra">Londra</ref>, fejn magħhom rebaħ il-midalja tal-fidda.</p>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=49556">Il-Paġna prinċipali</ref> fuq Soccerbase</item></list>
</text></body></html>