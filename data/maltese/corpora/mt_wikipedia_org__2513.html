<html><body><text id="wikipedia_mt_wikipedia_org__2513.html" ns="0" revid="267148" sourceurl="https://mt.wikipedia.org/wiki/Venere_ta%27_Willendorf" title="Venere ta' Willendorf" type="wikipedia">Venere ta' Willendorf<figure><caption>Il-Venere ta' Willendorf</caption></figure>
<p>Il-<hi rend="bold">Venere ta' Willendorf</hi>, magħrufa wkoll bħala l-<hi rend="bold">Mara ta' Willendorf</hi>, hija <ref target="https://mt.wikipedia.org/wiki/Statwa">statwetta</ref> ta' figura femminili għolja 11.1 ċm (4 3/8 pulzier), li ġiet skoperta f'sit <ref target="https://mt.wikipedia.org/wiki/Paleolitiku">paleolitiku</ref> ħdejn <ref target="https://mt.wikipedia.org/wiki/Willendorf">Willendorf</ref>, l-<ref target="https://mt.wikipedia.org/wiki/Awstrija">Awstrija</ref>, fl-<ref target="https://mt.wikipedia.org/wiki/1908">1908</ref> mill-<ref target="https://mt.wikipedia.org/wiki/Arkeoloġista">arkeoloġista</ref> <ref target="https://mt.wikipedia.org/wiki/Josef_Szombathy">Josef Szombathy</ref>.</p>
<p>Din l-istatwa hija mnaqqxa f'<ref target="https://mt.wikipedia.org/wiki/Ġebla_tal-ġir">ġebla tal-ġir</ref> <ref target="https://mt.wikipedia.org/wiki/Ooliti">oolitika</ref> li ma tappartjenix lir-reġjun fejn instabet, u hi mlewwna bl-<ref target="https://mt.wikipedia.org/wiki/Okra_ħamra">okra ħamra</ref>. Attwalment, il-Venere ta' Willendorf hija parti mill-kollezzjoni tan-<ref target="https://mt.wikipedia.org/wiki/Naturhistorisches_Museum">Naturhistorisches Museum</ref> fi <ref target="https://mt.wikipedia.org/wiki/Vjenna">Vjenna</ref>. </p>
<p>Għall-ħabta ta' l-<ref target="https://mt.wikipedia.org/wiki/1990">1990</ref>, wara analiżi akkurata ta' l-istratigrafija tas-sit, ġie stmat li l-istatwetta ġiet minquxa daqs 22,000 - 24,000 sena ilu. Ftit li xejn huwa magħruf dwar l-oriġini tagħha, kif inħolqot, jew dwar is-sinjifikanza kulturali tagħha.</p>
<p>Il-Venere m'għandhiex titqies bħala ritratt realistiku tal-figura femminili, iżda ritratt ideali tal-figura. Il-fatt li l-<ref target="https://mt.wikipedia.org/wiki/Vulva">vulva</ref>, is-<ref target="https://mt.wikipedia.org/wiki/Sider">sider</ref> u ż-żaqq huma minfuħa u prominenti ħafna, jissuġġerixxi konnotazjonijiet mal-<ref target="https://mt.wikipedia.org/wiki/Fertilità">fertilità</ref>. Dirgħajha żgħar huma marbuta fuq sidirha u m'għandha l-ebda wiċċ viżibbli; rasha hija mgħottija b'malju twil ta' xagħar jew xi tip ta' dafra.</p>
<p>Il-laqam "venere", li ġie attribwit lilha fiż-żmien meta ġiet skoperta, riċentement kien suġġett ta' xi kritika. Dan għaliex l-isem iġġiegħlek tagħmel paragun bejn din il-figurna u l-immaġni klassika ta' <hi rend="italic">Venere</hi>. Christopher Witcombe innota illi: "L-identifikazzjoni ironika ta' dawn il-figurini bħala 'Venere' kienet tissodisfa ċertu assunzjonijiet ta' dak iż-żmien dwar il-primittiv, dwar in-nisa, u dwar il-gosti " (<ref target="http://witcombe.sbc.edu/willendorf/">segwi l-link</ref>). Fl-istess ħin hemm ukoll ċerta riluttanza professjonali biex din tiġi identifikata bħala l-<ref target="https://mt.wikipedia.org/wiki/Art_Omm">Art Omm</ref>, l-alla ta' l-<ref target="https://mt.wikipedia.org/wiki/Kultura_ta'_l-Ewropa_antika">Ewropa antika</ref> paleolitika. Xi wħud jissuġġerixxu li f'soċjetà ta' kaċċaturi u ġemmiegħa, il-korpulenza u l-fertilità ovvja tal-mara, jistgħu jirrappreżentaw statu għoli, sigurtà u suċċess.</p>
<p>Is-saqajn ta' l-istatwa m'humiex maħduma b'tali mod li jippermettu lill-istatwa li żżomm dritta fuq saqajha. Minħabba f'hekk, ġie spekulat li din l-istatwa kienet maħsuba biex tiġi miżmuma u mhux biex titpoġġa x'imkien. Minflok ikona ta' l-<ref target="https://mt.wikipedia.org/wiki/Alla_Omm">Alla Omm</ref> xi arkeoloġisti iddeskrivewha bħala amulet għax-xorti t-tajba. Oħrajn qajmu l-possibbiltà li l-istatwa kienet maħsuba bħala amulet għall-fertilità billi tiġi inserita fil-vaġina. </p>
<p>Mindu nstabet u ngħatat isem il-figura ta' Willendorf, instabu bosta statwetti u forom ta' arti simili oħra. Dawn huma kollettivament magħrufa bħala <ref target="https://mt.wikipedia.org/wiki/Figurini_ta'_Venere">figurini ta' Venere</ref>.</p>
Ħoloq esterni

<list type="unordered"><item><ref target="http://witcombe.sbc.edu/willendorf/">Christopher L. C. E. Witcombe, "Women in Prehistory:Venus of Willendorf"</ref>.</item></list>
</text></body></html>