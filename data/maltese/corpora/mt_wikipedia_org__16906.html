<html><body><text id="wikipedia_mt_wikipedia_org__16906.html" ns="0" revid="257309" sourceurl="https://mt.wikipedia.org/wiki/Sant%27Ambro%C4%A1ju" title="Sant'Ambroġju" type="wikipedia">Sant'Ambroġju

<p><hi rend="bold">Sant'Ambroġju</hi> huwa wieħed mill-erba' Santi Padri ewlenin tal-Punent, flimkien ma' <ref target="https://mt.wikipedia.org/wiki/Santu_Wistin">Santu Wistin</ref>, <ref target="https://mt.wikipedia.org/wiki/Ġlormu">San Ġlormu</ref> u l-<ref target="https://mt.wikipedia.org/wiki/Papa">Papa</ref> San <ref target="https://mt.wikipedia.org/wiki/Girgor_il-Kbir">Girgor il-Kbir</ref>. Huwa kien isqof ta' <ref target="https://mt.wikipedia.org/wiki/Milan">Milan</ref> u wieħed mill-figuri ewlenin tal-Knisja tar-raba' seklu.</p>
<p>Ambroġju twieled fi <ref target="https://mt.wikipedia.org/wiki/Trier">Trier</ref> fil-<ref target="https://mt.wikipedia.org/wiki/Ġermanja">Ġermanja</ref>, parti mill-<ref target="https://mt.wikipedia.org/wiki/Imperu_Ruman">Imperu Ruman</ref>, meta missieru kellu f'idejh il-prefettura tal-<ref target="https://mt.wikipedia.org/wiki/Gallja">Gallja</ref>, għall-ħabta tas-sena 340. Kien ġej minn familja aristokratika u Nisranija. Missieru miet qasir il-għomor, u fis-sena 353 ommu ħadet lilu u liż-żewġ ħutu Ruma. Hemm tgħallem ir-rettorika u studja għal avukat. Ħadem bħala avukat fis-sena 368 fil-prefettura ta' Sirmju. </p>
<p>Qrib is-sena 370 hu nħatar konslu tal-<ref target="https://mt.wikipedia.org/wiki/Ligurja">Ligurja</ref> u tal-<ref target="https://mt.wikipedia.org/wiki/Emilja">Emilja</ref>, bis-sede tiegħu f'Milan. Xhieda tat-tmexxija għaqlija tiegħu huwa l-fatt li wara l-mewt tal-Isqof Arjan Awsenzju, waqt li hu bħala konslu tal-provinċja kien qiegħed iżomm l-ordni fost il-popolazzjoni Milaniża mifruda ħabba l-ereżija Arjana, kemm il-Kattolici kif ukoll l-Arjani bdew jgħajtu li riedu lil Ambroġju isir Isqof ta' Milan. Billi kien għadu biss katekumenu, l-ewwel irċieva l-magħmudija u ġimgħa wara ġie ordnat saċerdot, u kkonsagrat isqof, fis-7 ta' Diċembru 374. Dakinhar Ambroġju ta ġidu kollu għall-Knisja u l-foqra ta' Milan. Biex ikun jista' jħejji sewwa, Ambroġju qagħad taħt id-direzzjoni tal-qassis anzjan Simpliċjan li ħarrġu fil-qari u t-tifsir tal-Bibbja (li kellha ssir kollox għal Ambroġju), fit-twemmin tal-fidi nisranija u fil-kitba ta' Missirijiet il-Knisja Griega billi hu kien ġa jaf sewwa l-Grieg. Studja wkoll bosta kitbiet tal-Lhud u ta' awturi pagani bħal Filone u Plotinu. </p>
<p>Fil-bidu tal-episkopat tiegħu hu kellu kuntatti tajbin ħafna mal-Imperatur <ref target="https://mt.wikipedia.org/wiki/Valentinjanu_I">Valentinjanu I</ref> li approva mill-ewwel l-għażla tiegħu bħala Isqof ta' Milan, iżda sena wara Valentinjanu miet fi żmien il-gwerra ta' fuq id-Danubju. Ambroġju sar predikatur qawwi tal-Kelma t'Alla li kien assimila. Meta ma kienx ikun qed jaqdi lin-nies fil-ħtiġjiet tagħhom (dawn kienu jiffurmaw kjuwijiet twal kuljum) kien jinxteħet jistudja l-Iskrittura u jikteb. Fis-sena 377, Ġustina, omm l-<ref target="https://mt.wikipedia.org/wiki/Imperatur_Grazjanu">Imperatur Grazjanu</ref> (375-383), li kien filo-Arjan, riedet tieħu taħt idejha l-knisja ta' Ambroġju. Ambroġju għamel speċi ta' sit-in strike meta żamm in-nies fil-knisja ikantaw bil-lejl u bi nhar. Fost in-nies f'dik il-knisja kien hemm <ref target="https://mt.wikipedia.org/wiki/Santa_Monika">Santa Monika</ref>, omm Santu Wistin. Is-suldati ta' Ġustina dawru l-knisja imma wara tlett ijiem kienu ordnati jirtiraw, u hekk il-knisja baqgħet f'idejn l-Isqof Ambroġju. Santu Wistin intlaqat ferm minn dan il-fatt: “li l-Insara kienu lesti jmutu mal-isqof tagħhom” u fi żmien meta Wistin kien għadu xettiku xi ħaġa bdiet tiċċaqlaq fih meta kiteb: "Aħna ukoll, minkejja li konna spiritwalment bierda, ħadna sehem fl-eċitament tal-poplu kollu" (Stqarrijiet 9,7). Iżjed tard Ambroġju iltaqa' ma' Grazjanu u dan talbu jgħallmu l-<ref target="https://mt.wikipedia.org/wiki/Kredu_Niċean">kredu Niċean</ref>. Ir-rabta li nbniet bejn Ambroġju u Grazjanu għenet biex jissaħħaħ l-isforz kattoliku kontra l-Arjaniżmu fl-Imperu.</p>
<p>Fis-sena 383 Grazjanu kien assassinat. </p>
<p>Fis-sena 390 beda jaħkem l-Imperatur <ref target="https://mt.wikipedia.org/wiki/Teodosju">Teodosju</ref>. Fis-sajf ta' dik is-sena dan ried li jikkastiga lill-poplu ta' <ref target="https://mt.wikipedia.org/wiki/Tessalonika">Tessalonika</ref> minħabba nuqqas ta' ubbidjenza lejh, u għamel massakru sħiħ minnhom. Ambroġju għamel li seta' biex iżomm lill-Imperatur milli jwettaq din il-ħerba, imma ma rnexxielux. Wara li seħħ il-massakru Ambroġju ried li l-Imperatur Teodosju jagħmel penitenza pubblika qabel ma jitħalla jidħol mill-ġdid fil-Knisja u jersaq għas-sagramenti, kif fil-fatt kellu jagħmel. </p>
<p>San Ambroġju miet f'Milan wara marda qasira li qabditu meta kien qed jerġa' lura minn <ref target="https://mt.wikipedia.org/wiki/Pavia">Pavia</ref> fil-Vġili tal-Għid tal-4 ta' April tas-sena 397. Kellu inqas minn sittin sena.</p>
</text></body></html>