<html><body><text id="wikipedia_mt_wikipedia_org__5964.html" ns="0" revid="270698" sourceurl="https://mt.wikipedia.org/wiki/Walter_Micallef" title="Walter Micallef" type="wikipedia">Walter Micallef
<figure><caption>Walter Micallef, il-kantawtur magħruf Malti.</caption></figure>
<p>Walter Micallef huwa kantawtur magħruf Malti. Huwa twieled fl-(<ref target="https://mt.wikipedia.org/wiki/24_t'_Ottubru">24 t' Ottubru</ref>, <ref target="https://mt.wikipedia.org/wiki/1955">1955</ref> ġewwa <ref target="https://mt.wikipedia.org/wiki/Birkirkara">Birkirkara</ref>. Kiteb u kkompona l-mużika għal aktar minn mitt kanzunetta bil-Malti. Rebaħ dak kollu li jagħti l-qasam mużikali Malti. Għadu attiv u għaddej bil-kitba tiegħu, bl-aħħar kanzunetta miktuba tkun <hi rend="bold">Ħielsa</hi> fl-2007, miktuba bħala reazzjoni għall-permess mogħti mill-Awtorita ta' l-Ippjanar sabiex jinbena kumpless ta' vilel fuq il-wileġ tar-Ramla l-Ħamra. Din indaqqet ħdejn l-Għar ta' Kalipso fit-23 ta' Ġunju 2007.</p>
Albums
<p>S'issa Micallef ħareġ żewġ albums. Fl-2003 ġie mniedi l-album <hi rend="bold">M'Jien Xejn</hi> ġewwa s-sala Erin Serraċino Inglott fl-<ref target="https://mt.wikipedia.org/wiki/Universita'_ta'_Malta">Universita' ta' Malta</ref>. Fit-23 ta' Marzu 2007 nieda t-tieni album, din id-darba bis-sestet imsemmi Walter Micallef u l-Ħbieb. L-album <hi rend="bold">Ħamsin</hi> fih tnax -il kanzunetta, ilkoll bil-Malti u b'melodiji oriġinali. Dawn iż-żewġ albums kienu produzzjoni ta' <ref target="https://mt.wikipedia.org/wiki/Steve_Borġ">Steve Borġ</ref>, ko-fundatur ta' l-grupp magħruf <ref target="https://mt.wikipedia.org/wiki/Etnika">Etnika</ref>, li huwa wkoll il-promotur tiegħu. It-tnedija li saret fil-Powerhouse Theatre, li kienet fiż-żmien il-magna tad-dawl tax-Xatt ta' Pinto, ġibdet 'il fuq minn seba' mitt ruħ, wisq probabbli l-akbar folla li qatt attendiet għal tnedija ta' album Malti.</p>
<p>Ħafna mis-segwaċi ta' Micallef, li jattendu kull fejn jagħti kunċert, qed jistennew bil-ħerqa t-tielet album tiegħu. </p>
Tfulitu
<figure><caption>Snin 70: Walter jitbaħrat bl-ewwel kitarra tiegħu f' Bejn il-Kmiemen, Kemmuna.</caption></figure><p> Huwa għadda tfulija kif kienu jgħadduha l-ġuvintur Maltin, jimirħu tul il-gżira u xi drabi jmorru sa' Għawdex jew Kemmuna jittantaw ix-xemx għadejja. Għalkemm Kalkariż, tnejn mill-eqdem kanzunetti minn tiegħu huma dwar <ref target="https://mt.wikipedia.org/wiki/Għawdex">Għawdex</ref>. Waħda jisimha <hi rend="italic">Ġewwa Marsalforn</hi> u l-oħra hija <hi rend="italic">Erġajt sejjer Marsalforn</hi>, li t-tnejn li huma għadhom ma ġewx irrekordjati. Huma jindaqqu fuq il-bijt reggej.  <hi rend="italic">Ġewwa Marsalforn</hi> indaqqet waqt il-kunċerti tal-<ref target="https://mt.wikipedia.org/wiki/Belt_Valletta">Belt Valletta</ref> tal-<ref target="https://mt.wikipedia.org/wiki/2004">2004</ref> u tax-<ref target="https://mt.wikipedia.org/wiki/Xewkija">Xewkija</ref> tal-<ref target="https://mt.wikipedia.org/wiki/2005">2005</ref> u <ref target="https://mt.wikipedia.org/wiki/Marsalforn">Marsalforn</ref>. Huwa maħsub li <hi rend="italic">Ġewwa Marsalforn</hi> tkun fl-album li jmiss li mistenni joħroġ fl-2009.</p>
Il-Kitba Tiegħu
<p>Micallef huwa maħbub għaliex fil-kitba tiegħu ma huwiex melodrammatiku jew bombastiku, imma juża l-kelma Maltija bil-għaqal u kif toqgħod għall-widna. U minn dejjem kien hekk.</p>
<p>Il-lirika bikrija tiegħu ta' l-1972, jiġifieri meta kien għadu tfajjel ta' sbatax -il sena, tixhed dan. Ejja nieħdu l-kanzunetta <hi rend="bold">Xagħar Iswed</hi>, miktub għal tfajla sabiħa Maltija, li ma nafux min hi u lanqas nobsru min jaf x'sar minnha. Kanzunetta li għadha qatt ma ndaqqet fil-pubbliku, għalkemm tista' tkun fit-tielet album.</p>

  Xagħar iswed u ħafif,
  xofftejha sbieħ, tbissimha ħelwa,
  l-imħabba tagħna kull ma rrid
  jien nammirha u hi tafu sewwa.
<p>Għalkemm Micallef huwa magħruf bħala kantant ta' protesta, u dan għaliex jispikka f'suq fejn ħafna kantanti oħra jibżgħu jsemmu leħinhom fuq temi li jaffettaw il-ħajja tal-Maltin, irrespettivament ma' minn politikalment ixaqilbhu, huwa wkoll kantant li jesprimi bis-sewwa l-ħsus romantiċi tiegħu. Il-kelma <hi rend="bold">imħabba</hi> hija wżata ta' spiss, mingħajr ma jsir abbuż minnha. Tant li jgħid li għandu erbgħa kanzunetti bl-isem <hi rend="bold">Inħobbok</hi>.</p>
Kantanti li nebbħuħ
<p>Micallef stqarr li huwa ġie mnebbaħ mill-mużika Taljana ta' <ref target="https://mt.wikipedia.org/wiki/Giorgio_Gaber">Giorgio Gaber</ref>, <ref target="https://mt.wikipedia.org/wiki/Gino_Paoli">Gino Paoli</ref> and l-Amerikani <ref target="https://mt.wikipedia.org/wiki/Jim_Croce">Jim Croce</ref> u <ref target="https://mt.wikipedia.org/wiki/James_Taylor">James Taylor</ref> għalkemm xi drabi daqq ukoll kanzunetti ta' <ref target="https://mt.wikipedia.org/wiki/Cat_Stevens">Cat Stevens</ref>. Kritiċi, jemmnu li Micallef għandu wkoll ir-rabja ta' <ref target="https://mt.wikipedia.org/wiki/Bruce_Cockburn">Bruce Cockburn</ref> u t-tmejjil ta' <ref target="https://mt.wikipedia.org/wiki/Lou_Reed">Lou Reed</ref>. Ngħidu aħna <hi rend="italic">Lil Malta</hi> setgħet kienet toqgħod tajjeb ma' dik ta' Reed, li ġġib l-isem ta' <ref target="https://mt.wikipedia.org/wiki/Last_Great_American_Whale">Last Great American Whale</ref>.</p>
<p>Bħala kantanti Maltin huwa għandu ammirazzjoni kbira għal pinna ta' l-kantawtur <ref target="https://mt.wikipedia.org/wiki/Manwel_Mifsud">Manwel Mifsud</ref> u kemm il-darba tenna li <ref target="https://mt.wikipedia.org/wiki/Sammy_Bartolo">Sammy Bartolo</ref> tal-grupp Mellieħi <ref target="https://mt.wikipedia.org/wiki/New_Courey">New Courey</ref> kellhu l-isbaħ leħen fil-qasam tal-kant f'pajjiżna.</p>
Tentufiet dwaru
<p>Iħobb isiefer f'artijiet imbiegħda, fosthom il-<ref target="https://mt.wikipedia.org/wiki/Messiku">Messiku</ref> u t-<ref target="https://mt.wikipedia.org/wiki/Tajlandja">Tajlandja</ref>. Għamel żmien u għomor jobtol taħt it-tined fuq il-gżira Griega ta' <ref target="https://mt.wikipedia.org/wiki/Paros">Paros</ref>. Dan l-aħħar qiegħed iżur l-inħawi ta' Phuket u l-gżira Tajlandiża ta' Koh Samui, fejn minbarra li jistrieħ mill-ħajja aktar mgħaġġla ta' l-Ewropa, anki jsib il-lehma biex jikteb aktar kanzunetti bil-Malti. Il-kanzunetta <hi rend="italic">Awissu</hi> (1996), li hija l-aktar waħda magħrufa tiegħu, ma nkitbitx f' Bejn il-Kmiemen, li t-turisti li jżuruna jsejjħu <hi rend="italic">blue lagoon</hi> ta' <ref target="https://mt.wikipedia.org/wiki/Kemmuna">Kemmuna</ref>, imma fuq ir-ramla ta' Playa del Carmen fil-Messiku. </p>
<p>Għalkemm ma huwiex ħaxxiex, iħobb ħafna jagħmel borma tajba bil-ħxejjex friski. Madankollu l-lampuki mgħaddsa fid-dqiq u l-bajd imħabbat u mixwija huma fost l-aktar ikel li jħobb isajjar.</p>
<p>Oħtu hija ċ-ċeramista magħrufa Sina Farruġia Micallef. Hija tħobb taħdem l-aktar bit-tafal u kellha wirjiet tax-xogħolijiet tagħha fl-Ewropa u l-Istati Uniti.</p>
<p>Nannuh Manwel Borġ Tat-Twajjeb, minn Birkirkara wkoll, kien kitarrista li jdoqq waqt serati tal-għana, magħmudijiet u tiġijiet.</p>
Għejjun oħra
<list type="unordered"><item><ref target="http://www.maltatoday.com.mt/2001/0323/people.html">Words with Meaning, Malta Today, 23 March 2001.</ref></item>
<item><ref target="http://lifestyle.timesofmalta.com/article.php?id=782">The Chords of Justice, Times of Malta, 18 Jan 2003.</ref></item>
<item><ref target="http://www.maltatoday.com.mt/2003/02/16/tw/index.html">The Third Degree with Walter Micallef, Malta Today, 16 Feb 2003.</ref></item>
<item><ref target="http://lifestyle.timesofmalta.com/article.php?id=2462">One World Beat preview, Times of Malta, 13 March 2004.</ref></item>
<item><ref target="http://lifestyle.timesofmalta.com/article.php?id=2912">Up Close to Walter Micallef, St. James Cavalier Concerts preview, Times of Malta, 3 July 2004.</ref></item>
<item><ref target="http://www.independent.com.mt/news.asp?newsitemid=20364">Fading Notes, The Malta Independent, 22 August 2005.</ref></item>
<item><ref target="http://adriangrima.250free.com/hamsin_kumment_ag.pdf">Kull Buffura Riħ, 23 Marzu 2007.</ref></item>
<item><ref target="http://www.independent.com.mt/news.asp?newsitemid=48852">Music Matters, The Malta Independent, 1 April 2007.</ref></item>
<item><ref target="http://www.independent.com.mt/news.asp?newsitemid=49773">Everyday songs, The Malta Independent, 21 April 2007.</ref></item></list>
Ħoloq esterni

<list type="unordered"><item><ref target="http://www.waltermicallef.com">Sit Uffiċjali</ref></item>
<item><ref target="http://www.renzospiteri.com/waltmic.html">Sit Uffiċjali ta' Renzo Spiteri</ref></item>
<item><ref target="http://www.ghanjafest.com">L-Għanja tal-Poplu</ref></item></list>
</text></body></html>