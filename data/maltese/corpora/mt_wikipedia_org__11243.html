<html><body><text id="wikipedia_mt_wikipedia_org__11243.html" ns="0" revid="247785" sourceurl="https://mt.wikipedia.org/wiki/Ossi%C4%A1enu" title="Ossiġenu" type="wikipedia">Ossiġenu

<p>L-<hi rend="bold">Ossiġenu </hi> hu l-<ref target="https://mt.wikipedia.org/wiki/Element_kimiku">element kimiku</ref> tat-<ref target="https://mt.wikipedia.org/wiki/Tavla_perjodika">tavla perjodika</ref> tal-elementi, li għandu simbolu O u numru atomiku 8. L-isem ġej mill-<ref target="https://mt.wikipedia.org/wiki/Lingwa_Griega">Grieg</ref>: οξύς (oksis) (aċtu) u γείνομαι (géinomai) "nissiel". L-element hu komuni u jinstab mhux biss fuq l-<ref target="https://mt.wikipedia.org/wiki/Art">Art</ref> imma mal-<ref target="https://mt.wikipedia.org/wiki/Univers">univers</ref> kollu. L-ossiġenu ħieles, kif jinstab fuq l-Art, hu termodinamikament instabbli, imma jeżisti minħabba l-azzjoni tal-fotosintesi tax-xtieli. L-ossiġenu hu l-element kimiku l-iżjed komuni tal-qoxra tad-dinja hu jagħmel xi 47% tal-massa, waqt li l-atmosfera hi 21% ossiġenu.</p>
Karatteristiċi
<p>F'temperatura u pressjoni standard, l-ossiġenu jinstab f'forma ta' gas magħmul miż-żewġ atomi O2. Din il-molekula hi komponent importanti tal-arja prodotta mix-xtieli waqt il-fotosintesi, u meħtieġa biex il-ħlejjaq ħajjin jieħdu n-nifs. </p>
<p>L-ossiġenu likwidu u solidu għandhom lewn ikħal u t-tnejn huma paramanjetiċi ħafna. L-ossiġenu likwidu jinkiseb bid-distillazzjoni frazjonata tal-arja likwida.</p>
Applikazzjonijiet
<p>L-ossiġenu għandu użu kbir bħala <ref target="https://mt.wikipedia.org/wiki/Ossidant">ossidant</ref> u <ref target="https://mt.wikipedia.org/wiki/Komburent">komburent</ref>, il-<ref target="https://mt.wikipedia.org/wiki/Fluworu">Fluworu</ref> biss għandu elettronegattività ogħla. L-ossiġenu likwidu jintuża bħala ossidant fil-propulzjoni tar-rockets. L-ossiġenu hu essenzjali għar-<ref target="https://mt.wikipedia.org/wiki/Respirazzjoni">respirazzjoni</ref>, u għalhekk jintuża fil-mediċina, u bħala ħażna tal-arja fl-ajruplani. L-ossiġenu jintuża għall-<ref target="https://mt.wikipedia.org/wiki/Weldjar">iwweldjar</ref>, u fil-produzzjoni tal-<ref target="https://mt.wikipedia.org/wiki/Azzar">azzar</ref> u l-<ref target="https://mt.wikipedia.org/wiki/Metanolu">metanolu</ref>.</p>
<p>L-ossiġenu hu ewforizzanti ħafif. Fis-seklu XIX, kienu jużaw taħlita ta' ossiġenu u <ref target="https://mt.wikipedia.org/wiki/Protossidu_tal-ażotu">protossidu tal-ażotu</ref> (dik li jissejjaħ <hi rend="bold">gas eżilaranti</hi>) biex jagħmlu tip ta' analġeżiku.</p>
Storja
<figure><caption>Karl Wilhelm Scheele</caption></figure>
<p>L-ossiġenu kien skopert mill-farmaċista <ref target="https://mt.wikipedia.org/wiki/Żvezja">Żvediż</ref> <ref target="https://mt.wikipedia.org/wiki/Karl_Wilhelm_Scheele">Karl Wilhelm Scheele</ref> fl-1771, imma l-iskoperta tiegħu ma saritx magħrufa mill-ewwel, waqt li dik magħmula indipendentement  fl-1774 minn <ref target="https://mt.wikipedia.org/wiki/Joseph_Priestley">Joseph Priestley</ref> saret iżjed magħrufa mill-pubbliku. Fl-istess sena <ref target="https://mt.wikipedia.org/wiki/Antoine_Lavoisier">Antoine Laurent Lavoisier</ref> l-element tah l-isem, imma għaddew tlet snin qabel Scheele fl-1777 induna li kien komponent tal-arja. Fl-1781, Antoine Lavoisier ikkonferma li dan l-element għandu funzjoni indispensabbli għall-fenomeni tar-respirazzjoni u kombustjoni.</p>
<figure><caption>Joseph Priestley</caption></figure>
<figure><caption>Antoine Lavoisier</caption></figure>
Bijoloġija
<p>L-ossiġenu hu element meħtieġ għall-ħajja mill-bnedmin u l-annimali superjuri.</p>
Fejn jinstab
<p>L-ossiġenu hu l-element l-iżjed abbundanti fil-qoxra tad-dinja, hu stmat li jammonta għal 46,7%. L-ossiġenu jagħmel 87% tal-ibħra (bħala komponent tal-ilma, H2O) u 20% tal-atmosfera tad-dinja (bħala O2 jew O3, <ref target="https://mt.wikipedia.org/wiki/Ożonu">ożonu</ref>). Il-komposti tal-ossiġenu, l-iżjed l-ossidi metalliċi, silikati (SiO44-) u karbonati (CO32-), jinstabu kullimkien fil-blat u l-ħamrija. Is-silġ hu solidu komuni fuq il-pjaneti u l-kometi. Il-kalotti polari ta' <ref target="https://mt.wikipedia.org/wiki/Marte_(astronomija)">Marte</ref> huma magħmulin minn anidridu karboniku nġazzat. Il-komposti tal-ossiġenu jinstabu fl-univers kollu u l-ispettru tal-ossiġenu jidher spiss fl-istilel.</p>
Komposti
<p>Minħabba l-elettronegattività qawwija li għandu, l-ossiġenu jifforma rabtiet kimiċi ma kważi l-elementi l-oħra kollha (din hi l-oriġni tad-definizzjoni tal-'<ref target="https://mt.wikipedia.org/wiki/Ossidazzjoni">ossidazzjoni</ref>'). L-uniċi elementi li jaħarbu l-ossidazzjoni huma xi gassijiet inerti, l-<ref target="https://mt.wikipedia.org/wiki/Elju">elju</ref>, in-<ref target="https://mt.wikipedia.org/wiki/Neon">neon</ref> u u l-<ref target="https://mt.wikipedia.org/wiki/Argon">argon</ref>. 
L-ossiġenu jintrabat b'modi diversi skond l-element u l-kundizzjonijiet: infatti joħloq ossidi, perossidi, superossidi jew idrossidi. L-ossidu l-iżjed famuż huwa l-monossidu ta' di-idroġenu, magħruf aħjar bħala <ref target="https://mt.wikipedia.org/wiki/Ilma">ilma</ref> (H2O). Fost l-eżempji oħra magħrufin hemm il-komposti tal-<ref target="https://mt.wikipedia.org/wiki/Karbonju">karbonju</ref> u ossiġenu: il- <ref target="https://mt.wikipedia.org/wiki/Diossidu_tal-karbonju">diossidu tal-karbonju</ref> (CO2), l-alkoħoli (R-OH), l-<ref target="https://mt.wikipedia.org/wiki/Aldeide">aldeidi</ref> (R-CHO), u l-<ref target="https://mt.wikipedia.org/wiki/Aċidu_Karboksiliku">aċidi karboksiliċi</ref> (R-COOH). Ir-radikali ossiġenati jiġifieri il-klorati (ClO3-), il-perklorati (ClO4-), il-kromati (CrO42-), id-dikromati (Cr2O72-), il-permanganati (MnO4-), u n-<ref target="https://mt.wikipedia.org/wiki/Nitrati">nitrati</ref> (NO3-) huma aġenti ossidanti qawwija. Ħafna metalli bħall-<ref target="https://mt.wikipedia.org/wiki/Ħadid">ħadid</ref> ( sadid: <ref target="https://mt.wikipedia.org/wiki/Ossidu_tal-ħadid(3+)">ossidu tal-ħadid(3+)</ref> (Fe2O3)) jintrabtu mal-atomi tal-ossiġenu. </p>
<p>Fin-natura, barra bħala l-molekula O2, l-ossiġenu jinstab fil-forma ta' <ref target="https://mt.wikipedia.org/wiki/Ożonu">ożonu</ref> (O3) li jinħoloq minn skarigi elettrostatiċi fil-presenza tal-ossiġenu molekulari. Fl-ossiġenu likwidu jinstab dimeru tal-molekula tal-ossiġenu (O2)2 bħala komponent żgħir.</p>
Iżotopi
<p>L-ossiġenu għandu tliet <ref target="https://mt.wikipedia.org/wiki/Iżotopi">iżotopi</ref> stabbli, b'numru ta' massa 16, 17 u 18, u għaxar iżotopi <ref target="https://mt.wikipedia.org/wiki/Radjuattività">radjuattivi</ref>. Ir-radjuiżotopi kollha għandhom <ref target="https://mt.wikipedia.org/wiki/Ħin_ta'_diżintegrazzjoni">ħin ta' diżintegrazzjoni</ref> ta' inqas minn tliet minuti.</p>
<p>Il-massa atomika tal-ossiġenu hi però inqas minn 16, allavolja dan l-iżoptopu hu preżenti f'xi  99% tal-ossiġenu. Din hi minħabba li l-karbonju-12 intgħażel bħala riferiment għall-kalkulu tal-mases u għal raġunijiet relativistiċi ikun hemm tnaqqis ta' massa fis-sintesi tal-elementi l-iżjed tqal. Infatti, minħabba l-fużjoni nuklejari huwa u jifforma n-nukleju tonqos il-massa u toħroġ l-enerġija.</p>
Prekawzjonijiet

<p>Espożizzjoni fit-tul għall-ossiġenu pur taħt pressjoni għolja tista' tagħmel ħafna ħsara lill-<ref target="https://mt.wikipedia.org/wiki/Pulmun">pulmun</ref> u ħsara newroloġika. Fost l-effetti fuq il-pulmun jista' hemm telf ta' kapacità u ħsara fi-tessituri. L-effetti newroloġiċi jistgħu ikun għama, konvulzjonijiet u koma.</p>
<p>Xi komposti tal-ossiġenu, fosthom l-<ref target="https://mt.wikipedia.org/wiki/Ożonu">ożonu</ref>, il-perossidi u s-superossidi huma velenużi ħafna. L-ossiġenu konċentrat jista' jikkawża nar qawwi u splużjonijiet jekk ikun fil-preżenza ta' materjal li jaqbad. Dan hu veru wkoll għall-komposti bħall-klorati, perklorati dikromati, eċċ. Il-komposti li għandhom qawwa ossidanti kbira jistgħu sikwit jikkawżaw ħruq kimiku.</p>
Ħoloq esterni

<list type="unordered"><item><ref target="http://www.webelements.com/webelements/elements/text/O/index.html">WebElements.com – Ossiġenu</ref></item></list>
</text></body></html>