<html><body><text id="wikipedia_mt_wikipedia_org__15129.html" ns="0" revid="260523" sourceurl="https://mt.wikipedia.org/wiki/Ugo_Mifsud_Bonnici" title="Ugo Mifsud Bonnici" type="wikipedia">Ugo Mifsud Bonnici
<p><hi rend="bold">Ugo Mifsud Bonnici</hi> (<ref target="https://mt.wikipedia.org/wiki/Bormla">Bormla</ref>, <ref target="https://mt.wikipedia.org/wiki/8_ta'_Novembru">8 ta' Novembru</ref> <ref target="https://mt.wikipedia.org/wiki/1932">1932</ref>) kien il-ħames <ref target="https://mt.wikipedia.org/wiki/President_ta'_Malta">President ta' Malta</ref> bejn l-1994 u l-1999.</p>
Bijografija
<p>Kien l-iżgħar minn żewġ aħwa subien. Missieru, il-Professur Carmelo Mifsud Bonnici, magħruf bħala "Il-Gross" kien Ministru għat-Teżor. Ugo Mifsud Bonnici ħa l-edukazzjoni tiegħu fil-Liċeo. Wara l-istudji tiegħu fl-<ref target="https://mt.wikipedia.org/wiki/Università_ta'_Malta">Università</ref> fl-1955 huwa ggradwa bħala avukat. Kien President tas-<hi rend="italic">Società Universitaria di Letteratura Italiana</hi>. F'dik il-kariga kien jieħu ħsieb l-organu ta' kull tliet xhur <hi rend="italic">Malta Letteraria</hi>. Kien ukoll membru fil-Kumitat tal-<hi rend="italic">Maltese Language Association</hi>.  </p>
Politika
<p>Mifsud Bonnici ġie elett għall-ewwel darba fil-<ref target="https://mt.wikipedia.org/wiki/Parlament_Malti">Parlament</ref> f'isem il-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> f'Marzu tal-1966. Baqa' dejjem jiġi elett mid-distrett tiegħu fl-elezzjonijiet li saru wara. Fl-1972, kien il-kelliem tal-Oppożizzjoni Nazzjonalista għall-Edukazzjoni. Fl-1977 inħatar President tal-Kunsill Ġenerali u tal-Kunsill Amministrattiv tal-Partit Nazzjonalista. Kien irrappreżenta lill-Partit fit-taħditiet dwar emendi kostituzzjonali fl-1974 u fl-1987. </p>
<p>F'Mejju tal-1987, Ugo Mifsud Bonnici sar Ministru tal-Edukazzjoni. Fl-1990 baqa' Ministru tal-Edukazzjoni u żdiedlu l-Intern. Wara l-elezzjonijiet ġenerali tal-1992, inħatar Ministru tal-Edukazzjoni u tar-Riżorsi Umani. Tul is-snin li għamel Ministru wettaq bosta riformi fil-qasam edukattiv.</p>
<p>Matul il-karriera politika tiegħu huwa mexxa l-istamperija tal-Partit Nazzjonalista.</p>
Presidenza
<p>Nhar l-4 ta'April 1994, ġie elett <ref target="https://mt.wikipedia.org/wiki/President_ta'_Malta">President tar-Repubblika</ref>. <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, li innominah għall-presidenza, jgħid li Ugo Mifsud Bonnici “għamel reżistenza mhux żgħira. Ma riedx isir President. Kien Ministru tal-Edukazzjoni u pprefera jibqa' jagħmel dak ix-xogħol iżda, bi pressjoni kbira min-naħa tiegħi, aċċetta. Għamiltlu pressjoni għax fih rajt persuna li setgħet tgħaqqad, persuna mhux diviżiva. Kont konvint li f'dak il-mument hu kien l-aħjar persuna għall-kariga ta' President.”  </p>
<p>Fi żmienu kien hemm il-kriżi tal-gvern ta' <ref target="https://mt.wikipedia.org/wiki/Alfred_Sant">Alfred Sant</ref> li fiha Mifsud Bonnici kellu rwol importanti li qdieh b'responsabbiltà, mertu magħruf mill-istess Prim Ministru Sant.  </p>
Wara l-Presidenza
<p>F'Ġunju 2018, il-President Emeritus Ugo Mifsud Bonnici ddikjara li kieku kien hu, kien jippreferi jirriżenja milli jiffirma liġi li tmur kontra l-kuxjenza tiegħu. Hu kien qed jirreaġixxi mal-gazzetta <hi rend="italic">Illum</hi>, ftit tal-jiem wara li l-President <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref> ddikjarat li se tapprova l-emendi għall-Att dwar il-Protezzjoni tal-Embrijuni, kif proposti mill-Gvern, u li fost l-oħrajn jinkludu wkoll l-iffriżar tal-embrijuni.</p>
<p>Coleiro Preca ddikjarat li ffirmat dan l-Att b’lealta’ lejn il-Kostituzzjoni,” fl-istess waqt madankollu li ċċarat li “din id-deċiżjoni mhix kompromess etiku mal-fehmiet sodi tiegħi u mal-valuri personali tiegħi dwar il-ħajja umana, il-familja u l-ġid sħiħ tat-tarbija mnissla.”</p>
<p>Min-naħa tiegħu, meta mistoqsi x’kien jagħmel, Ugo Mifsud Bonnici ddikjara li kien jippreferi jirriżenja milli jiffirma liġi li fi kliemu hi inaċċettabbli. Iddikjara wkoll li hu dejjem mexa’ mal-kuxjenza tiegħu, dwar dak li ħass li hu tajjeb, tant li kien għamilha ċara qabel ħa l-ħatra li kieku ntalab jiffirma għall-piena tal-mewt, kien jirriżenja.</p>
Awtur
<p>Kien kontributur regolari tal-ġurnali <hi rend="italic">Il-Poplu, In-Nazzjon Tagħna</hi>, <hi rend="italic">Il-Mument</hi> u <hi rend="italic">Il-Ġens</hi>. Dr. Mifsud Bonnici huwa l-awtur tal-kotba </p>
<list type="unordered"><item>Biex il-Futur Jerġa' Jibda'</item>
<item>Il-Linja t-Tajba - l-Aħjar Artikli ta' Dottor Ugo Mifsud Bonnici</item>
<item>Biex il-Futur Reġa' Beda</item></list>
Ħajja personali
<p>Dr. Mifsud Bonnici huwa miżżewweġ lil Ġemma nee' Bianco u għandhom tlett itfal: Carmelo, Anton u Jeanne-Pia, ilkoll avukati. Carmelo huwa eks-Ministru tal-Intern u Affarijiet Parlamentari. L-eks-Prim Ministru <ref target="https://mt.wikipedia.org/wiki/Karmenu_Mifsud_Bonniċi">Karmenu Mifsud Bonnici</ref> huwa prim kuġin tiegħu. Il-Prim Imħallef Giuseppe (Ġoġò) Mifsud Bonnici huwa ħuh.</p>
Ħoloq esterni
<list type="unordered"><item><ref target="http://www.doi.gov.mt/en/islands/presidents/mifsud_bonnici_ugo.asp">Bijografija fuq is-sit uffiċjali tad-Diparment tal-Informazzjoni</ref></item></list>
</text></body></html>