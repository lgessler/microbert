<html><body><text id="wikipedia_mt_wikipedia_org__25280.html" ns="0" revid="262539" sourceurl="https://mt.wikipedia.org/wiki/Bibljoteka_Nazzjonali_ta%27_Malta" title="Bibljoteka Nazzjonali ta' Malta" type="wikipedia">Bibljoteka Nazzjonali ta' Malta<figure><caption>Il-Librerija Nazzjonali ta' Malta</caption></figure>
<p>Il-<hi rend="bold">Librerija Nazzjonali ta' Malta,</hi> magħrufa aktar bħala l-<hi rend="bold">Bibljoteka</hi>, hija librerija ta’ referenza fi Pjazza Repubblika, il-<ref target="https://mt.wikipedia.org/wiki/Valletta">Belt Valletta</ref>, Malta. Twaqqfet mill-Gran Mastru <ref target="https://mt.wikipedia.org/wiki/Emmanuel_de_Rohan-Polduc">Emmanuel de Rohan-Polduc</ref> fl-1776 mill-kollezzjonijiet tal-kavallier Louis Guérin de Tencin. Ilha librerija ta’ depożiti legali sa mill-1925, u għandha l-akbar kollezzjoni ta’ <ref target="https://mt.wikipedia.org/wiki/Melitensja">Melitensia</ref> flimkien ma’ dik tal-<ref target="https://mt.wikipedia.org/wiki/Università_ta'_Malta">Università ta’ Malta</ref>. Il-librerija fiha wkoll l-arkivji tal-<ref target="https://mt.wikipedia.org/wiki/Ordni_ta’_San_Ġwann">Ordni ta’ San Ġwann</ref>, tal-<ref target="https://mt.wikipedia.org/wiki/Università_tal-Imdina">Università tal-Imdina</ref> u tal-<ref target="https://mt.wikipedia.org/wiki/Università_tal-Belt_Valletta">Università tal-Belt Valletta</ref>. </p>
<p>Il-librerija tinsab f'binja neoklassika tas-seklu 18 fiċ-ċentru tal-Belt, viċin il<ref target="https://mt.wikipedia.org/wiki/Palazz_tal-Gran_Mastru">-Palazz tal-Gran Mastru</ref>, imfassla mill-periti Pollakki-Taljani <ref target="https://mt.wikipedia.org/wiki/Stefano_Ittar">Stefano Ittar</ref> u ibnu Sebastiano Ittar. </p>
Ġewwa l-librerija
<figure><caption> Ġewwa l-librerija </caption></figure>
<p>L-oriġini tal-Librerija Nazzjonali ta’ Malta tmur lura għall-1555, meta l-Gran Mastru <ref target="https://mt.wikipedia.org/wiki/Claude_de_la_Sengle">Claude de la Sengle</ref> qal li l-kotba kollha tal-membri mejtin tal-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta’ San Ġwann</ref> kellhom jgħaddu għand it-teżor tal-Ordni. <ref target="https://mt.wikipedia.org/wiki/Il-Paġna_prinċipali#cite_note-educ-1">[1]</ref></p>
<p>Fl-1760, il-kavallier Louis Guérin de Tencin xtara ġabra ta’ 9700 ktieb li kienu jappartjenu lil Joaquín Fernández de Portocarrero għal 7,000 skud. Sena wara, fetaħ librerija pubblika f’bini magħruf bħala <hi rend="italic">Il Forfantone</hi> fil-<ref target="https://mt.wikipedia.org/wiki/Valletta">Belt Valletta</ref>, li kien fiha kotba mil-librerija tiegħu stess kif ukoll mill-kollezzjoni ta’ Portocarrero, il-librerija tal-kmandant Sainte-Jay (li qabel kienet qed tinżamm fis-sagristija tal-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta’ San Ġwann</ref>), u kotba mogħtija minn membri tal-Ordni. De Tencin ħatar lil <ref target="https://mt.wikipedia.org/wiki/Ġann_Piet_Franġisk_De_Soldanis">Giovanni Pietro Francesco Agius de Soldanis</ref> bħala librar, u ħallas huwa stess is-salarju tiegħu. De Tencin miet fl-1766 qabel ma rnexxielu jikseb il-fondi biex tinżamm il-librerija. <ref target="https://mt.wikipedia.org/wiki/Il-Paġna_prinċipali#cite_note-melitahistorica-2">[2]</ref></p>
<p>Fl-1776, il-Gran Mastru <ref target="https://mt.wikipedia.org/wiki/Emmanuel_de_Rohan-Polduc">Emmanuel de Rohan-Polduc</ref> waqqaf formalment il-<hi rend="italic"><hi rend="bold">Bibliotheca Publica</hi></hi>, li kienet tissejjaħ ukoll il-<hi rend="italic"><hi rend="bold">Bibliotheca Tanseana</hi></hi> f'ġieh De Tencin. <hi rend="italic">Il</hi> <hi rend="italic">Forfantone</hi> tqies iffullat wisq biex jospita l-librerija l-ġdida, għalhekk l-arkitett Taljan imwieled fil-Polonja <ref target="https://mt.wikipedia.org/wiki/Stefano_Ittar">Stefano Ittar</ref> ġie kkummissjonat biex ifassal bini ta’ librerija ġdid fl-1786. Il-bini nbena fuq is-sit tal-<hi rend="italic">Konservatorju</hi>, fejn kienu jinħażnu l-ingotti tad-deheb u tal-fidda tat-teżorerija tal-Ordni. <ref target="https://mt.wikipedia.org/wiki/Il-Paġna_prinċipali#cite_note-melitahistorica-2">[2]</ref> Tlesta fl-1796, iżda baqa’ vojt għal xi snin minħabba l<ref target="https://mt.wikipedia.org/wiki/Invażjoni_Franċiża_ta'_Malta">-invażjoni Franċiża tal-1798</ref> . Eventwalment ġie inawgurat fl-4 ta' Ġunju 1812 mill<ref target="https://mt.wikipedia.org/wiki/Lista_tal_-_Kummissarji_Ċivili_ta_'Malta">-Kummissarju Ċivili</ref> Sir <ref target="https://mt.wikipedia.org/wiki/Hildebrand_Oakes">Hildebrand Oakes</ref>, u sar magħruf bħala l-<hi rend="bold">Malta Public Library</hi> (Librerija Pubblika ta’ Malta). <ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Saret librerija ta’ depożitu legali permezz tal-Att Nru II tal-1925, u fl-1936 ingħatat it-titlu ta’ <hi rend="bold">Royal Malta Library</hi> (Librerija Rjali Maltija) mir-Re <ref target="https://mt.wikipedia.org/wiki/Ġorġ_V">Ġorġ V.</ref> Fl-1937, l-arkivji tal-Ordni ġew trasferiti għal-librerija mir- <ref target="https://mt.wikipedia.org/wiki/Banca_Giuratale_(Valletta)">Reġistru Pubbliku</ref> . <ref target="https://mt.wikipedia.org/wiki/Il-Paġna_prinċipali#cite_note-educ-1">[1]</ref></p>
<p>Fl-1976, infetħet il-<ref target="https://mt.wikipedia.org/wiki/Librerija_Pubblika_Ċentrali_(Malta)">Librerija Pubblika Ċentrali</ref> fil-<ref target="https://mt.wikipedia.org/wiki/Furjana">Furjana</ref>, u l-librerija tal-Belt Valletta saret librerija ta’ riċerka u ta’ referenza magħrufa bħala l<hi rend="bold">-Librerija Nazzjonali ta’ Malta</hi>. <ref target="https://mt.wikipedia.org/wiki/Il-Paġna_prinċipali#cite_note-educ-1">[1]</ref></p>
Arkitettura
<figure><caption> Il-Librerija Pubblika ta’ Malta, il-Belt Valletta, pittura ta' Charles Frederick de Brocktorff </caption></figure>
<p>Il-bini tal-librerija ġie ddiżinjat mill-perit Pollakk-Taljan Stefano Ittar, u huwa eżempju bikri tal-<ref target="https://mt.wikipedia.org/wiki/Arkitettura_neoklassika">arkitettura neoklassika</ref> f’Malta. <ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-librerija għandha faċċata simmetrika b'kolonni Doriċi u Joniċi. L-ewwel sular huwa mirfud minn loġġa, bil-bieb ewlieni fin-nofs. Fuq l-entrata hemm gallarija bil-ballavostri, li hi mirfuda minn kolonni Doriċi u Joniċi. <ref target="https://mt.wikipedia.org/wiki/Il-Paġna_prinċipali#cite_note-nicpmi-5">[5]</ref> Il-bini huwa magħruf ukoll għat-taraġ monumentali neoklassiku tiegħu li jitla' mill-bieb ta' dħul ewlieni għas-sulari ta’ fuq. <ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-evidenza turi li filwaqt li Stefano kien il-perit prinċipali, ibnu Sebastiano Ittar kompla d-disinn wara li missieru miet qabel ma tlesta x-xogħol. <ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Il-bini tal-librerija ġie inkluż fil-Lista tal-Antikitajiet tal-1925. <ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Issa huwa skedat bħala monument nazzjonali tal-Ewwel Grad, u huwa wkoll imniżżel fuq l-<ref target="https://mt.wikipedia.org/wiki/Inventarju_Nazzjonali_ta'_Propjeta'_Kulturali_tal-Gżejjer_Maltin">Inventarju Nazzjonali tal-Propjetà Kulturali tal-Gżejjer Maltin</ref> . <ref target="https://mt.wikipedia.org/wiki/Il-Paġna_prinċipali#cite_note-nicpmi-5">[5]</ref></p>
Ġabriet
<figure><caption> <hi rend="italic">Pie Postulatio Voluntatis</hi> (1113) </caption></figure>
<p>Fost il-ġabriet tal-Librerija Nazzjonali ta’ Malta nsibu: </p>
<list type="unordered"><item><hi rend="italic"><ref target="https://mt.wikipedia.org/wiki/Pie_Postulatio_Voluntatis">Pie Postulatio Voluntatis</ref></hi>, digriet papali maħruġ mill-Papa <ref target="https://mt.wikipedia.org/wiki/Paschal_II">Paschal II</ref> fl-1113 li jikkonferma t-twaqqif tal-<ref target="https://mt.wikipedia.org/wiki/Ordni_ta’_San_Ġwann">Ordni ta’ San Ġwann</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></item>
<item>l-arkivji tal-Ordni ta’ San Ġwann mill-<ref target="https://mt.wikipedia.org/wiki/Medju_Evu">Medju Evu</ref> sal-1798<ref target="https://mt.wikipedia.org/wiki/Il-Paġna_prinċipali#cite_note-archives-10">[10]</ref></item>
<item>l-arkivji tat-Teżor tal-Ordni<ref target="https://mt.wikipedia.org/wiki/Il-Paġna_prinċipali#cite_note-archives-10">[10]</ref></item>
<item>l-arkivji tal-<ref target="https://mt.wikipedia.org/wiki/Università_tal-Mdina">Università tal-Imdina</ref> u dik tal-Belt Valletta mill-1450 sal-1818<ref target="https://mt.wikipedia.org/wiki/Il-Paġna_prinċipali#cite_note-archives-10">[10]</ref></item>
<item>1617-il kodiċi u manuskritt <ref target="https://mt.wikipedia.org/wiki/Il-Paġna_prinċipali#cite_note-catalogues-11">[11]</ref></item>
<item>60 incunabula, fosthom <hi rend="italic"><ref target="https://mt.wikipedia.org/wiki/Institutio_Oratoria">Institutiones Oratoriæ</ref></hi> ta' <ref target="https://mt.wikipedia.org/wiki/Quintiliano">Quintiliano</ref> (1476), <hi rend="italic">Obsidionis Rhodiae urbis descriptio</hi> (1480) u <hi rend="italic">Rhodiorum Historia</hi> (1496) ta' Guillaume Caoursin, <hi rend="italic">Cosmographia</hi> ta’ <ref target="https://mt.wikipedia.org/wiki/Tolomew">Tolomew</ref> (1490), <hi rend="italic">Privilegia Ordinis Sancti Joannis Hierosolymitani a Summis Pont. concessa</hi> (1495) u <hi rend="italic">Comœdiæ</hi> ta' Plawtu (1499)<ref target="https://mt.wikipedia.org/wiki/Il-Paġna_prinċipali#cite_note-collections-12">[12]</ref></item>
<item>ġabra kbira ta’ <ref target="https://mt.wikipedia.org/wiki/Melitensia">Melitensia</ref> (kotba, fuljetti, gazzetti eċċ. minn awturi Maltin jew marbutin ma’ Malta), fosthom xi wħud mill-aktar gazzetti bikrin ippubblikati f’Malta bħalma huma <ref target="https://mt.wikipedia.org/wiki/Journal_de_Malte">Journal de Malte</ref>, <ref target="https://mt.wikipedia.org/wiki/Foglio_d'Avvisi">Foglio d'Avvisi</ref>, <ref target="https://mt.wikipedia.org/wiki/L'Argo">L'Argo</ref>, <ref target="https://mt.wikipedia.org/wiki/Il_Cartaginese">Il Cartaginese</ref> u <ref target="https://mt.wikipedia.org/wiki/Giornale_di_Malta">Giornale di Malta</ref> <ref target="https://mt.wikipedia.org/wiki/Il-Paġna_prinċipali#cite_note-collections-12">[12]</ref></item>
<item>mapep mis-sekli 16 sa 20, fosthom mapep ta’ toroq, fortifikazzjonijiet u siti arkeoloġiċi lokali <ref target="https://mt.wikipedia.org/wiki/Il-Paġna_prinċipali#cite_note-collections-12">[12]</ref></item>
<item>ġabra ta’ legaturi fini, fosthom volumi li saru għar-Re <ref target="https://mt.wikipedia.org/wiki/Louis_XV">Louis XV</ref> ta’ <ref target="https://mt.wikipedia.org/wiki/Franza">Franza</ref> u li wara ngħataw lil de Tencin <ref target="https://mt.wikipedia.org/wiki/Il-Paġna_prinċipali#cite_note-collections-12">[12]</ref></item></list>
Ritratti
<list type="unordered">
<item>It-taraġ tal-librerija fejn hemm monument ta’ Dun Karm Psaila</item>
<item>Lekċer pubblika fil-Librerija Nazzjonali ta’ Malta</item>
<item>Monument ta’ <ref target="https://mt.wikipedia.org/wiki/Ralph_Abercromby">Ralph Abercromby</ref></item>
<item>Il-plakka quddiem is-sala prinċipali tal-librerija</item>
<item>Turġien prinċipali</item>
</list>


Ħoloq esterni
<list type="unordered"><item><ref target="https://maltalibraries.gov.mt/iguana/www.main.cls?p=788374c8-8d6d-44d6-bd24-eb7a87b79d2c&amp;v=c1442d12-1cf8-4fec-992e-34c2dcdafb03">Sit web uffiċjali</ref></item>
<item><ref target="http://www.timesofmalta.com/articles/view/20150802/opinion/A-library-unlovely-in-lace.578934">A library unlovely in lace</ref>, <ref target="https://mt.wikipedia.org/wiki/Times_of_Malta">Times of Malta</ref></item></list>
</text></body></html>