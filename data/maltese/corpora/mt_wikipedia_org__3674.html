<html><body><text id="wikipedia_mt_wikipedia_org__3674.html" ns="0" revid="266262" sourceurl="https://mt.wikipedia.org/wiki/Vande_Mataram" title="Vande Mataram" type="wikipedia">Vande Mataram<p><hi rend="italic"><hi rend="bold">Vande Mataram</hi></hi> (<ref target="https://mt.wikipedia.org/wiki/Devanāgarī">Devanāgarī</ref>: वंदे मातरम / <ref target="https://mt.wikipedia.org/wiki/Bangla">Bangla</ref> jew <ref target="https://mt.wikipedia.org/wiki/Lingwa_Bengaliża">lingwa Bengaliża</ref>: বন্দে মাতরম <hi rend="italic">Bônde Matorom</hi>) hija l-għanja nazzjonali ta' l-<ref target="https://mt.wikipedia.org/wiki/Indja">Indja</ref>. L-għanja nkitbet minn <ref target="https://mt.wikipedia.org/wiki/Bankim_Ċandra_Ċatterġii">Bankim Ċandra Ċatterġii</ref> f'forma <ref target="https://mt.wikipedia.org/wiki/Sanskrit">Sanskritizzata</ref> tal-<ref target="https://mt.wikipedia.org/wiki/Lingwa_Bengaliża">lingwa Bengaliża</ref>. Flimkien ma' l-Innu Nazzjonali għandha tifsira simbolika kbira għall-<ref target="https://mt.wikipedia.org/wiki/Indja">Indja</ref>. <hi rend="bold">Vande Mataram</hi> tfisser <hi rend="bold">ġieħ (Art) ommna</hi>.</p>
Storja u Importanza
<p>X'aktarx il-kunċett ta' <hi rend="italic">Vande Mataram</hi> nibtet fil-ħsieb ta' <ref target="https://mt.wikipedia.org/wiki/Bankim_Ċandra_Ċatterġii">Bankim Ċandra Ċatterġii</ref> meta kien għadu uffiċjal tal-gvern Ingliż. Madwar l-1870, il-mexxejja Brittanniċi ta' l-<ref target="https://mt.wikipedia.org/wiki/Indja">Indja</ref> ddikjaraw li l-Innu Ingliż <hi rend="italic"><ref target="https://mt.wikipedia.org/wiki/God_Save_the_Queen">God Save the Queen</ref></hi> għandu jkun obbligatorju . B'reazzjoni ta' dan, <ref target="https://mt.wikipedia.org/wiki/Bankim_Ċandra_Ċatterġii">Bankim Ċandra Ċatterġii</ref> kiteb il-kliem ta' l-għanja fiż-żewġ lingwi li hu kien mgħallem fihom, is-<ref target="https://mt.wikipedia.org/wiki/Sanskrit">Sanskrit</ref> u l-<ref target="https://mt.wikipedia.org/wiki/Lingwa_Bengaliża">Bengaliż</ref>.</p>
<p>L-għanja dehret għall-ewwel darba fil-ktieb ta' <ref target="https://mt.wikipedia.org/wiki/Bankim_Ċandra_Ċatterġii">Bankim Ċandra Ċatterġii</ref>, <hi rend="italic"><ref target="https://mt.wikipedia.org/wiki/Anandamatha">Anandamatha</ref></hi> (ippronunzjat <hi rend="italic">Anondomott</hi> fil-Bengaliż) u ġiet ippublikata fl-1882 fost biżgħat li setgħet tiġi abolita mill-Gvern Ingliż. Il-mużika ta' l-għanja ġiet miktubha fl-1876 min Ġadunath Bhattaċarja.</p>
<p>L-għanja kienet sinonima għal għajta għall-ħelsien mill-ħakma Brittannika tul il-moviment ta' l-Indipendenza ta' l-Indja.</p>
Il-Kliem ta' <hi rend="italic">Vande Mataram</hi>
Traduzzjoni
<p><hi rend="bold">Nota</hi>: Din it-traduzzjoni għall-Malti mhux meħuda mill-oriġinal imma bbażata fuq il-verżjoni Ingliża ta' Aurobindo Ghose (Karmayogin, 20 Novembru, 1909).</p>
<p>Sliema ja Omm,
Għammiela, msaqqija,
Friska b’rih nofsinhari,
Samra bl-uċuh tar-raba’.</p>
<p>L-iljieli tagħha mdawlin bid-dawl ferrieħi tal-qamar,
L-għelieqi tagħha mżejnin biż-żghar fewwieħi tas-siġar,
Ħelwa daħqitha u ħelwa kelmitha,
Omm li tagħtina l-ġid u tagħtina l-hena.</p>
<p>Tal-biża’ bl-għajjat ta’ seba’ miljun fomm,
Bix-xwabel f’darbtejn ta’ seba miljun id.
Min jgħid ja Omm li dgħajfa int?
Int li mimlija b’kull qawwa.
Sliema lilek li ssalvana,
U tkeċċi l-forzi ta’ min jaħkimna,
Ja Omm. </p>
<p>Inti l-għerf, inti l-għaqal,
Inti l-qalb, inti r-ruħ,
Għax f’ġisimna inti l-ħajja. </p>
<p>F’dirgħajna, inti s-saħħa u l-qawwa, ja Omm,
Ġo qalbna, int l-imħabba u t-tama, ja Omm,
Xbihietek inqimu f’kull tempju.</p>
<p>Għax inti Dunga bl-għaxar armi tal-gwerra,
Inti Kamala f’logħob ferrieħ qalb il-loti,
Int alla Kelma li kull għerf lilna tgħallem.
Sliema għalik.
Sliema għalik alla ta’ l-għana,
L-iżjed safja u mingħajr bħalha,
Imsaqqija u għammiela,
Ja Omm.</p>
<p>Sliema ja Omm,
Samra u dħulija,
B’tbissima ħelwa, imżejna bil-ġawhar,
Mimlija għana s-sinjura tal-ġid,
Ja Omm.</p>






Ħoloq esterni
<list type="unordered"><item><ref target="http://www.bbc.co.uk/worldservice/us/features/topten/audio/vande.ram">Il-melodija bħala fajl *ram</ref></item></list>
</text></body></html>