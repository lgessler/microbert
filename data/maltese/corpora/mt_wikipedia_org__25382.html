<html><body><text id="wikipedia_mt_wikipedia_org__25382.html" ns="0" revid="270412" sourceurl="https://mt.wikipedia.org/wiki/%C4%A0lormu_Cassar" title="Ġlormu Cassar" type="wikipedia">Ġlormu Cassar<figure><caption>Faċċata tal-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref></caption></figure>
<p><hi rend="bold">Ġlormu Cassar</hi> (<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Girolamo Cassar</hi>, c. 1520 – c. 1592) kien perit u inġinier militari Malti li hu magħruf għall-irwol tiegħu fil-kostruzzjoni tal-Belt <ref target="https://mt.wikipedia.org/wiki/Valletta">Valletta</ref>. Hu beda bħala assistent ta' <ref target="https://mt.wikipedia.org/wiki/Francesco_Laparelli">Francesco Laparelli</ref>, u wara li dan telaq minn Malta Cassar ħa l-proġett f'idejh u ddiżinja ħafna bini pubbliku, reliġjuż u privat fil-belt kapitali l-ġdida, inkluż il-Knisja Konventwali (illum magħrufa bħala l-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>), il-<ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref> u l-bereġ. Hu sar l-inġinier residenti tal-<ref target="https://mt.wikipedia.org/wiki/Ordni_ta'_San_Ġwann">Ordni ta' San Ġwann</ref>, u sar membru fl-Ordni fl-1569. Wieħed mit-tfal tiegħu, <ref target="https://mt.wikipedia.org/wiki/Vitor_Cassar">Vitor Cassar</ref>, ukoll sar perit u inġinier militari.</p>
Bijografija
<p>Id-data tat-twelid ta' Cassar mhix magħrufa, iżda hu maħsub li twieled madwar l-1520 fil-<ref target="https://mt.wikipedia.org/wiki/Birgu">Birgu</ref> jew fil-<ref target="https://mt.wikipedia.org/wiki/Gudja">Gudja</ref>. Il-familja Cassar probabbilment kienet toriġina minn <ref target="https://mt.wikipedia.org/wiki/Sqallija">Sqallija</ref>, u kienet ilha stabbilita f'Malta minn madwar l-1440. Cassar kellu żewġt aħwa jisimhom Andrea u Ians, u hu żżewweġ lil martu Mattea fil-bidu tas-snin 1560. Ġlormu u Mattea Cassar kellhom ħames itfal: żewġ subien, <ref target="https://mt.wikipedia.org/wiki/Vitor_Cassar">Vittorio</ref> u Gabriele; u tliet tfajliet, Marietta, Battistina u Caterinella.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Cassar kellu tifel ieħor jismu Gio Domenico minn relazzjoni extra-matrimonjali u ma riedx li dan ikollu parti mill-wirt tiegħu, u ironikament iġġustifika dan billi kiteb li ibnu kien diżubbidjenti.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Cassar beda l-karriera tiegħu bħala <ref target="https://mt.wikipedia.org/wiki/Kapumastru">kapumastru</ref>, u kien student ta' <ref target="https://mt.wikipedia.org/wiki/Evangelista_Menga">Evangelista Menga</ref>, l-inġinier residenti tal-<ref target="https://mt.wikipedia.org/wiki/Ordni_ta'_San_Ġwann">Ordni ta' San Ġwann</ref>. Hu ħadem bħala inġinier militari waqt il-<ref target="https://mt.wikipedia.org/wiki/Battalja_ta'_Ġerba">Battalja ta' Ġerba</ref> fl-1560 u fl-<ref target="https://mt.wikipedia.org/wiki/Assedju_ta'_Malta_(1565)">Assedju l-Kbir ta' Malta</ref> fl-1565. Matul l-aħħar assedju, huwa ħadem fuq it-tiswija ta' swar li ġarrbu ħsara mill-attakki Ottomani, xi drabi taħt riskju personali kbir.<ref target="https://mt.wikipedia.org/wiki/Il-Paġna_prinċipali#cite_note-schiavone2009-3">[3]</ref></p>
<p>Wara l-assedju, il-kavallieri ddeċidew li jibnu belt kapitali ġdida bl-isem ta' <ref target="https://mt.wikipedia.org/wiki/Valletta">Valletta</ref>, u Cassar sar l-assistent ta' <ref target="https://mt.wikipedia.org/wiki/Francesco_Laparelli">Francesco Laparelli</ref> inġinier militari Taljan li ntbagħat Malta biex jiddiżinja s-swar u l-pjanta ġenerali tal-belt. Fit-22 t'April 1569, Cassar sar membru tal-Ordni bħala rikonoxximent tal-merti tiegħu bħala perit u inġinier. Il-Gran Mastru ħariġlu passaport u Cassar qatta l-bqija tas-sena jdur diversi bliet Taljani,<ref target="https://mt.wikipedia.org/wiki/Il-Paġna_prinċipali#cite_note-schiavone2009-3">[3]</ref> inkluż <ref target="https://mt.wikipedia.org/wiki/Napli">Napli</ref>, <ref target="https://mt.wikipedia.org/wiki/Ruma">Ruma</ref> u <ref target="https://mt.wikipedia.org/wiki/Lucca">Lucca</ref>. Waqt li kien l-Italja hu sar familjari mal-<ref target="https://mt.wikipedia.org/wiki/Manneriżmu">Manneriżmu</ref>, u uża dan l-istil f'ħafna mill-bini li ddiżinja wara.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Cassar irritorna lejn Malta fl-aħħar tal-1569. Sadattant, ix-xogħol fuq is-swar kien kważi lest u wara li Laparelli telaq minn Malta hu ħa l-proġett f'idejh u sar il-perit u inġinier residenti tal-Ordni. Huwa ddiżinja ħafna bini pubbliku, reliġjuż u privat fil-belt kapitali l-ġdida, inkluż il-Knisja Konventwali (illum magħrufa bħala l-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>), il-<ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref>, is-seba' bereġ oriġinali u possibilment is-Sacra Infermeria. Cassar iddiżinja wkoll xi binjiet barra l-Belt, inkluż il-<ref target="https://mt.wikipedia.org/wiki/Palazz_ta'_Verdala">Palazz ta' Verdala</ref>.<ref target="https://mt.wikipedia.org/wiki/Il-Paġna_prinċipali#cite_note-schiavone2009-3">[3]</ref></p>
<p>Id-data u ċ-ċirkostanzi tal-mewt ta' Cassar mhumhiex magħrufin. Hu għamel it-tieni testment tiegħu fid-9 ta' Jannar 1589, u maħsub li miet fil-Belt madwar is-sena 1592. Hu kien midfun fil-<ref target="https://mt.wikipedia.org/wiki/Bażilika_ta'_San_Duminku,_Valletta">Knisja ta' Porto Salvo</ref>.<ref target="https://mt.wikipedia.org/wiki/Il-Paġna_prinċipali#cite_note-schiavone2009-3">[3]</ref></p>
Bini attribwit lil Cassar
<figure><caption><ref target="https://mt.wikipedia.org/wiki/Berġa_ta'_Aragona">Berġa ta' Aragona</ref></caption></figure>
<figure><caption>Il-<ref target="https://mt.wikipedia.org/wiki/Forni_della_Signoria">Forni della Signoria</ref>, li twaqqgħu fis-seklu 20</caption></figure>
<p>Din hi lista ta' binjiet li huma magħrufin li ġew iddiżinjati minn Cassar jew li huma attribwiti lejh:<ref target="https://mt.wikipedia.org/wiki/Il-Paġna_prinċipali#cite_note-schiavone2009-3">[3]</ref></p>
Il-Belt Valletta
<list type="unordered"><item><ref target="https://mt.wikipedia.org/wiki/Swar_tal-Belt_Valletta">Swar tal-Belt Valletta</ref> (1566 'il quddiem; ma Francesco Laparelli)</item>
<item><ref target="https://mt.wikipedia.org/wiki/Knisja_tal-Madonna_tal-Vitorja,_Valletta">Knisja tal-Madonna tal-Vitorja</ref> (1566–67)</item>
<item>Dar ta' Fra Eustachio del Monte (1569)</item>
<item>L-Ewwel Berġa ta' Franza (madwar 1570)</item>
<item><ref target="https://mt.wikipedia.org/wiki/Bażilika_tal-Madonna_tal-Karmnu,_Valletta">Knisja tal-Madonna tal-Karmnu</ref> (madwar 1570)</item>
<item>L-Ewwel Berġa tal-Italja (1570–71)</item>
<item><ref target="https://mt.wikipedia.org/wiki/Berġa_ta'_Aragona">Berġa ta' Aragona</ref> (1571)</item>
<item><ref target="https://mt.wikipedia.org/wiki/Berġa_ta'_Alemanja">Berġa ta' Alemanja</ref> (1571–75)</item>
<item><ref target="https://mt.wikipedia.org/wiki/Berġa_ta'_Alvernja">Berġa ta' Alvernja</ref> (madwar 1571–83)</item>
<item><ref target="https://mt.wikipedia.org/wiki/Berġa_ta'_Provenza">Berġa ta' Provenza</ref> (1571–75)</item>
<item><ref target="https://mt.wikipedia.org/wiki/Bażilika_ta'_San_Duminku,_Valletta">Knisja ta' San Duminku</ref> (1571)</item>
<item><ref target="https://mt.wikipedia.org/wiki/Knisja_ta'_Santu_Wistin,_Valletta">Knisja ta' Santu Wistin</ref> (1571–96)</item>
<item><ref target="https://mt.wikipedia.org/wiki/Knisja_ta'_Ġieżu,_Valletta">Knisja u kunvent ta' Ġieżu</ref> (1571–75)</item>
<item><ref target="https://mt.wikipedia.org/wiki/Kon-Katidral_ta'_San_Ġwann">Knisja Konventwali ta' San Ġwann</ref> (1572–77)</item>
<item><ref target="https://mt.wikipedia.org/wiki/Berġa_ta'_Kastilja">Berġa ta' Kastilja</ref> (1573–74)</item>
<item><ref target="https://mt.wikipedia.org/wiki/Berġa_tal-Italja">Berġa tal-Italja</ref> (1574–79)</item>
<item><ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref> (1574)</item>
<item><ref target="https://mt.wikipedia.org/wiki/Sacra_Infermeria">Sacra Infermeria</ref> (1574)</item>
<item><ref target="https://mt.wikipedia.org/wiki/Knisja_ta'_Santa_Katerina_tal-Italja,_Valletta">Knisja ta' Santa Katerina tal-Italja</ref> (1576)</item>
<item>Monasteru ta' Santa Katerina (1576)</item>
<item>Kunvent tal-Karmelitani (1576)</item>
<item><ref target="https://mt.wikipedia.org/wiki/Knisja_tan-Nawfraġju_ta'_San_Pawl,_Valletta">Knisja tan-Nawfraġju ta' San Pawl</ref> (1577–82)</item>
<item><ref target="https://mt.wikipedia.org/wiki/Forni_della_Signoria">Forni della Signoria</ref> (madwar 1584)</item>
<item><ref target="https://mt.wikipedia.org/wiki/Berġa_ta'_Franza">Berġa ta' Franza</ref> (madwar 1588)</item>
<item>Kappella Del Soccorso fil-<ref target="https://mt.wikipedia.org/wiki/Forti_Sant'Iermu">Forti Sant'Iermu</ref></item>
<item>Mtieħen</item></list>
<figure><caption>Il-<ref target="https://mt.wikipedia.org/wiki/Palazz_Verdala">Palazz Verdala</ref></caption></figure>
Postijiet oħra madwar Malta
<list type="unordered"><item>Rikostruzzjoni tal-<ref target="https://mt.wikipedia.org/wiki/Birgu">Birgu</ref> u l-<ref target="https://mt.wikipedia.org/wiki/Senglea">Senglea</ref> wara l-Assedju l-Kbir</item>
<item><ref target="https://mt.wikipedia.org/wiki/Knisja_ta'_San_Mark,_Rabat">Knisja ta' San Mark</ref>, <ref target="https://mt.wikipedia.org/wiki/Rabat_(Malta)">Rabat</ref> (1571–88)</item>
<item><ref target="https://mt.wikipedia.org/wiki/Palazz_Verdala">Palazz Verdala</ref> (1586)</item>
<item>Kunvent ta' Santu Wistin, Rabat (1588)</item>
<item>Kunvent ta' San Franġisk, Rabat (1588)</item>
<item>Kunvent tal-Kapuċċini, <ref target="https://mt.wikipedia.org/wiki/Floriana">Floriana</ref> (1586)</item></list>
<p>Ħafna minn dawn il-binjiet twaqqgħu jew reġgħu nbnew mill-ġdid bejn is-sekli 17 u 20, u illum ftit binjiet għadhom jeżistu li għad għandhom id-disinn oriġinali ta' Cassar. Mill-bereġ tal-Belt, l-unika waħda li għadha bil-faċċata ta' Cassar hija l-<ref target="https://mt.wikipedia.org/wiki/Berġa_ta'_Aragona">Berġa ta' Aragona</ref>, fejn l-unika alterazzjoni tikkonsisti f'portiku li kien miżjud mal-bieb prinċipali fis-seklu 19. Bini ieħor li jżomm id-disinn estern ta' Cassar jinkludi l-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref> u l-<ref target="https://mt.wikipedia.org/wiki/Knisja_ta'_San_Mark,_Rabat">Knisja ta' San Mark</ref> fir-Rabat, iżda minn ġewwa dawn inbidlu ukoll maż-żmien.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
</text></body></html>