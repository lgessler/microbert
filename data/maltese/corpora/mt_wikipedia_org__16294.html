<html><body><text id="wikipedia_mt_wikipedia_org__16294.html" ns="0" revid="249919" sourceurl="https://mt.wikipedia.org/wiki/Bonaparte_%C3%A0_Malte_(ktieb)" title="Bonaparte à Malte (ktieb)" type="wikipedia">Bonaparte à Malte (ktieb)<p><hi rend="italic"><hi rend="bold">Bonaparte à Malte</hi></hi> huwa ktieb bil-Franċiż dwar l-okkupazzjoni ta' Malta mill-Franċiżi miktub minn <ref target="https://mt.wikipedia.org/wiki/Frans_Sammut">Frans Sammut</ref>
fl-2008.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-ktieb huwa msejjes fuq dokumenti tal-epoka mill-arkivji ta' Malta, u jagħti rendikont dettaljat tas-sitt ijiem li <ref target="https://mt.wikipedia.org/wiki/Napuljun_I_ta'_Franza">Napuljun Bonaparti</ref> qatta' f'<ref target="https://mt.wikipedia.org/wiki/Malta">Malta</ref> fl-1798, kif ukoll analiżi politika tas-sitwazzjoni taħt l-<ref target="https://mt.wikipedia.org/wiki/Ordni_ta'_San_Ġwann">Ordni ta' San Ġwann</ref> u l-konsegwenzi politiċi u kulturali tal-kisba ta' Malta minn Bonaparti.</p>
<p>Fi kliem il-kittieb u politiku <ref target="https://mt.wikipedia.org/wiki/Alfred_Sant">Alfred Sant</ref>, Bonaparti u l-impatt tiegħu fuq Malta kienu "suġġetti dejjiema fl-interessi u fir-riċerka [ta' Sammut]".<ref target="https://mt.wikipedia.org/wiki/Il-Paġna_prinċipali#cite_note-Sant-2">[2]</ref></p>
<p>Din hi l-ewwel darba li dawk is-sitt ijiem qed jiġu rrakkuntati bil-Franċiż. Fit-tmien kungress tas-Soċjetà Napoleonika Internazzjonali,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Sammut ippreżenta saġġ jismu "The Enlightenment in Malta and the Coming of Bonaparte"<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> imsejjes fuq ir-riċerka li kien għamel għal <hi rend="italic">Bonaparte à Malte</hi>.</p>
<p>Sammut ressaq it-teżi li minkejja li qatta' żmien tant qasir f'Malta, Bonaparti ttanta jdaħħal lill-pajjiż fid-dinja moderna. Ħareġ għadd ta' digrieti bit-tir li joħloq riorganizzazzjoni sħiħa tal-gvern u s-soċjetà f'Malta, u pprova jirrevedi l-liġijiet ta' Malta. It-tneħħija tat-titli nobiljari u l-abolizzjoni tal-jasar kienu l-ewwel provvedimenti li ħa. Ordna li jkun imkeċċi l-<ref target="https://mt.wikipedia.org/wiki/Inkwiżitur">Inkwiżitur</ref> u r-rilaxx tal-priġunieri politiċi tal-Ordni, fosthom il-patrijott Malti <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref>, li kellu l-istess ideali Illuministi ta' Bonaparti u li Bonaparti ddeskrivieh bħala "l-aktar priġunier intelliġenti li qatt eżista."<ref target="https://mt.wikipedia.org/wiki/Il-Paġna_prinċipali#cite_note-Napuljun-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-Intervista-6">[6]</ref> Filwaqt li fisser ruħu sorpriż li fl-Università ta' Malta ma kienx hemm it-tagħlim tal-matematika, il-fiżika u l-astronomija, Bonaparti wettaq ukoll sensiela ta' riformi fil-qasam tal-edukazzjoni.<ref target="https://mt.wikipedia.org/wiki/Il-Paġna_prinċipali#cite_note-Napuljun-5">[5]</ref></p>
<p>Għal Sammut Napuljun Bonaparti kien "tip differenti ta' mexxej... kien aktar bħala stratega intellettwali u filosfu",<ref target="https://mt.wikipedia.org/wiki/Il-Paġna_prinċipali#cite_note-Napuljun-5">[5]</ref> kwalità li tqiegħdu fl-ogħla rang tal-kmand, flimkien ma' <ref target="https://mt.wikipedia.org/wiki/Ġulju_Ċesri">Ġulju Ċesri</ref> u <ref target="https://mt.wikipedia.org/wiki/Alessandru_Manju">Alessandru Manju</ref>.<ref target="https://mt.wikipedia.org/wiki/Il-Paġna_prinċipali#cite_note-Intervista-6">[6]</ref></p>
<p>Parti mir-riċerka għal <hi rend="italic">Bonaparte à Malte</hi>, marret fir-rumanz storiku ta' Sammut tal-1994 dwar Vassalli, <hi rend="italic">Il-Ħolma Maltija</hi>, li Alfred Sant iddeskrivieh bħala l-"kapolavur tiegħu"<ref target="https://mt.wikipedia.org/wiki/Il-Paġna_prinċipali#cite_note-Sant-2">[2]</ref> u l-poetessa Esperantista Ingliża <ref target="https://mt.wikipedia.org/wiki/Marjorie_Boulton">Marjorie Boulton</ref> bħala "xogħol monumentali".<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Skont il-Prof. Anne-Marie Mésa tal-Universita' ta' Reims Champagne-Ardenne, il-"punto di vista [ta' Frans Sammut] hu filfatt originali, argumentat tajjeb, sottili u rfinut - kif wiehed jistenna minn kull xoghol ta' storjografija. Tassew tiehu pjacir taqrah!"; Frans Sammut kien “evidentement storiku eccellenti, kif ukoll personalita' rikka u moghnija b'kultura vasta”<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>.</p>
</text></body></html>