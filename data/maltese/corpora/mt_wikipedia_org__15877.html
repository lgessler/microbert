<html><body><text id="wikipedia_mt_wikipedia_org__15877.html" ns="0" revid="264796" sourceurl="https://mt.wikipedia.org/wiki/San_%C4%A0wann_Appostlu_u_Evan%C4%A1elista" title="San Ġwann Appostlu u Evanġelista" type="wikipedia">San Ġwann Appostlu u Evanġelista
<p><hi rend="bold">San Ġwann Appostlu u Evanġelista</hi> (Galilija, bidu l-ewwel seklu - Efesu, tmiem l-ewwel seklu) kien l-iżgħar Appostlu ta' <ref target="https://mt.wikipedia.org/wiki/Ġesù">Ġesù</ref>.  Magħruf mit-tradizzjoni Kristjana bħala l-awtur tar-<ref target="https://mt.wikipedia.org/wiki/Raba'_Vanġelu">Raba' Vanġelu</ref>, San Ġwann kien bin <ref target="https://mt.wikipedia.org/wiki/Żebedew">Żebedew</ref> u <ref target="https://mt.wikipedia.org/wiki/Salomè">Salomè</ref>, ħu <ref target="https://mt.wikipedia.org/wiki/Ġakbu_l-Kbir">Ġakbu l-Kbir</ref>.  Qabel ma kien segwaċi ta' <ref target="https://mt.wikipedia.org/wiki/Ġesù">Ġesù</ref>, Ġwanni kien dixxiplu ta' <ref target="https://mt.wikipedia.org/wiki/Ġwanni_l-Battista">Ġwanni l-Battista</ref>.  Ġwanni jiġi attribwit rwol importanti permezz tat-tradizzjoni Biblika, fejn Ġwanni huwa mejqus bħala <hi rend="italic">"id-dixxiplu l-maħbub"</hi>.  Ir-rwol ta' Ġwanni huwa fundamentali għaliex kien ix-xhieda tal-avvenimenti<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> li akkumpanjaw ħajjet Kristu, mill-għażla tat-tnax il-Appostlu sal-mewt fuq is-salib, fejn Ġwanni kien l-uniku wieħed mill-appostli preżenti.  Għaldaqstant, Ġwanni kien dak li permezz tar-rakkont tiegħu fil-Vanġelu, daħal fil-fond tal-misteru ta' Kristu.  </p>
<p>Wara li waqqaf il-Knisja f'<ref target="https://mt.wikipedia.org/wiki/Ġerusalemm">Ġerusalemm</ref> huwa mar għal xi snin f'<ref target="https://mt.wikipedia.org/wiki/Efesu">Efesu</ref>, fl-<ref target="https://mt.wikipedia.org/wiki/Asja_Minuri">Asja Minuri</ref> (illum it-<ref target="https://mt.wikipedia.org/wiki/Turkija">Turkija</ref>).  Hemmhekk, skont it-tradizzjoni, għex mal-<ref target="https://mt.wikipedia.org/wiki/Madonna">Madonna</ref> sakemm mietet.  Minħabba t-tagħlim tiegħu, huwa kien eżiljat fil-95 <ref target="https://mt.wikipedia.org/wiki/WK">WK</ref> fil-gżira ta' <ref target="https://mt.wikipedia.org/wiki/Patmos">Patmos</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> mill-Imperatur <ref target="https://mt.wikipedia.org/wiki/Domitian">Domitian</ref>.  Miet f'Efesu, meta kellu madwar erbgħa u disgħin sena, fatt li jindikah bħala l-iktar wieħed li għex fost l-appostli.  Is-simbolu ta' Ġwanni, l-<ref target="https://mt.wikipedia.org/wiki/Ajkla">ajkla</ref>, hija d-definizzjoni tal-viżjoni li tidher fil-ktieb tal-<ref target="https://mt.wikipedia.org/wiki/Apokalissi">Apokalissi</ref> fejn jikkontempla il-veru dawl tal-Kelma.  L-<ref target="https://mt.wikipedia.org/wiki/Ajkla">ajkla</ref>, fil-fatt, tħares lejn id-dawl qawwi tax-<ref target="https://mt.wikipedia.org/wiki/Xemx">xemx</ref> direttament.  </p>
<p>San Ġwann l-Evanġelista ta is-sehem tiegħu fil-kuntest Bibliku, sewwa sew fir-<ref target="https://mt.wikipedia.org/wiki/Raba'_Vanġelu">Raba' Vanġelu</ref>, fit-tlett Ittri u fl-<ref target="https://mt.wikipedia.org/wiki/Apokalissi">Apokalissi</ref>, fejn iqawwi qalb lill-insara li kienu qed jiġu ippersegwitati.</p>
<figure><caption><hi rend="italic">San Ġwanni l-Evanġelista</hi> ta' <ref target="https://mt.wikipedia.org/wiki/Guido_Reni">Guido Reni</ref></caption></figure>
</text></body></html>