<html><body><text id="wikipedia_mt_wikipedia_org__2094.html" ns="0" revid="248376" sourceurl="https://mt.wikipedia.org/wiki/Bi%C5%BCantini" title="Biżantini" type="wikipedia">Biżantini
<figure></figure>
<p>Il-<hi rend="bold">Biżantini</hi> hu t-terminu użat konvenzjonalment lejn il-Griegi tal-Imperu Ruman tal-Lvant li kienu jsejħu lilhom infusom <ref target="https://mt.wikipedia.org/wiki/Imperu_Ruman">Rumani</ref> matul il-Medjuevu, imperu mibni fuq il-belt ta' <ref target="https://mt.wikipedia.org/wiki/Kostantinopli">Kostantinopli</ref>, qabel Biżanzju, illum <ref target="https://mt.wikipedia.org/wiki/Istanbul">Istanbul</ref>. </p>
<p>M'hemm l-ebda data speċifika li tgħid meta bdiet l-era Biżantina. Xi wħud jibdewha fil-perijodu ta' Dijoklezjanu (<ref target="https://mt.wikipedia.org/wiki/284">284</ref>WK - <ref target="https://mt.wikipedia.org/wiki/305">305</ref>WK) minħabba l-fatt li qasam l-<ref target="https://mt.wikipedia.org/wiki/Imperu_Ruman">Imperu Ruman</ref> fi tnejn, il-<hi rend="italic">pars Orientis</hi> u l-<hi rend="italic">pars Occidentis</hi>. Oħrajn ipoġġu l-bidu fir-renju ta' Teodożju I (<ref target="https://mt.wikipedia.org/wiki/379">379</ref>WK - <ref target="https://mt.wikipedia.org/wiki/395">395</ref>WK) u r-rebħa tal-Kristjaneżmu fuq il-pagani, jew, wara mewtu fl-<ref target="https://mt.wikipedia.org/wiki/395">395</ref>WK, bil-qasma totali tal-Imperu. Xi oħrajn ipoġġuha iktar 'il bogħod fl-476WK, meta l-aħħar Imperatur Ruman tal-Punent, Romulu Awgustu, kellu jabdika, biex b'hekk iħalli l-mandat ta' imperatur f'idejn l-Imperatur tal-Lvant. F'kull każ, il-proċess ta' ellenizzazzjoni li kien kontinwu u gradwali, sal-<ref target="https://mt.wikipedia.org/wiki/330">330</ref>WK, meta Kostantinu I inawgura l-kapitali l-ġdida, kien ġa beda.</p>
</text></body></html>