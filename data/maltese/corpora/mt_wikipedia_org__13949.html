<html><body><text id="wikipedia_mt_wikipedia_org__13949.html" ns="0" revid="231404" sourceurl="https://mt.wikipedia.org/wiki/Battalja_ta%27_Champaubert" title="Battalja ta' Champaubert" type="wikipedia">Battalja ta' Champaubert
<p>Il-<hi rend="bold">Battalja ta' Champaubert</hi> ġiet miġġielda nhar l-10 ta' Frar, 1814, bejn it-truppi tal-<ref target="https://mt.wikipedia.org/wiki/L-Ewwel_Imperu_Franċiż">Ewwel Imperu Franċiż</ref>, immexxija mill-Imperatur <ref target="https://mt.wikipedia.org/wiki/Napuljun_I_ta'_Franza">Napuljun Bonaparti</ref> u mill-marixxal <ref target="https://mt.wikipedia.org/wiki/Auguste_Marmont">Auguste Marmont</ref>, u l-qawwiet Russi-Prussjani tas-<ref target="https://mt.wikipedia.org/wiki/Sitt_Koalizzjoni">Sitt Koalizzjoni</ref> taħt il-gwida tal-Ġeneral Olssufiev.</p>
Xenarju
<p>Il-battalja ta' Champaubert kienet waħda mill-ftit drabi matul il-<ref target="https://mt.wikipedia.org/wiki/Gwerra_tas-Sitt_Koalizzjoni">Gwerra tas-Sitt Koalizzjoni</ref> li Franza kellha vantaġġ numeriku konsiderevoli fuq il-front tal-battalja. Napuljun ħadha kontra l-armata estensiva Prussjana bix-xewqa li permezz ta' sensiela ta' battalji, hu jkun jista' jdgħajjef l-armata tal-għadu. Fl-10 ta' Frar, hu qabad il-ħamest elef Russu mmexxija mill-Ġeneral Olssufiev fin-Nofsinhar ta' <ref target="https://mt.wikipedia.org/wiki/Champaubert">Champaubert</ref>, belt li tinsab fil-wied ta' <ref target="https://mt.wikipedia.org/wiki/Marne">Marne</ref>, fil-Lvant ta' <ref target="https://mt.wikipedia.org/wiki/Pariġi">Pariġi</ref>.</p>
<p>L-eżerċtu Franċiż kien kompost minn 120 kanun,<ref target="https://mt.wikipedia.org/wiki/Il-Paġna_prinċipali#cite_note-Chandler-1">[1]</ref> u minn 30,000 suldat għajjenin u mġewħin, fejn x'uħud minnhom kienu ġew reklutati kontra r-rieda tagħhom. Minkejja dan kollu, il-Franċiżi kienu jgawdu minn vantaġġ numeriku ta' 6 għal 1. Napuljun għażel li jafda l-kmand tal-operazzjonijiet fil-kamp lil <ref target="https://mt.wikipedia.org/wiki/Auguste_Marmont">Auguste Marmont</ref>, li però baqa' taħt id-direttivi tal-imperatur.</p>
Battalja
<p>Minkejja li numerikament kien żvantaġġjat, Olssufiev iddeċieda li jikkumbati minflok jirtira. Id-deċiżjoni tiegħu kienet influwenzata mit-tama żbaljata li kellu li jikseb rinforz f'waqtu mill-marixxal <ref target="https://mt.wikipedia.org/wiki/Gebhard_Leberecht_von_Blücher">Blücher</ref> sabiex jevita d-diżastru milli jsir. Madanakollu, il-ħsieb tiegħu mar żmerċ għall-aħħar u wara ħames sigħat ta' reżistenza t-truppi Russi ġew imdawrin mill-kavallerija Franċiża. Għal Olssufiev kien diżastru totali fejn aktar minn nofs in-nies tiegħu nqatlu u hu stess ittieħed bħala priġunier. Il-Franċiżi, min-naħa tagħhom, tilfu tliet mitt ruħ, fosthom il-Ġeneral <ref target="https://mt.wikipedia.org/wiki/Joseph_Lagrange">Joseph Lagrange</ref>.</p>


Ħoloq esterni
<list type="unordered"><item><ref target="http://web.archive.org/20080303060553/homepage.mac.com/mmmayou/autourdemontmirail/index.html">Il-Battalja ta' Champaubert, Montmirail-Marchais u Vauchamps</ref></item></list>
</text></body></html>