<html><body><text id="wikipedia_mt_wikipedia_org__943.html" ns="0" revid="269092" sourceurl="https://mt.wikipedia.org/wiki/Valletta" title="Valletta" type="wikipedia">Valletta

<p><hi rend="bold">“</hi>Jekk għandkom widnejn biex tisimgħu, Valletta għandha ħafna stejjer xi tgħid.<hi rend="bold">”</hi></p>
—<ref target="https://mt.wikipedia.org/wiki/Renzo_Piano">Renzo Piano</ref>
<p><hi rend="bold">Il-Belt Valletta</hi>, magħrufa min-nies tal-gżejjer Maltin aktar bħala <hi rend="bold">l-Belt</hi> hi l-<ref target="https://mt.wikipedia.org/wiki/Belt_kapitali">kapitali</ref> ta' <ref target="https://mt.wikipedia.org/wiki/Malta">Malta</ref>. Tinsab mifruxa fuq penisola fil-parti tal-Lvant ċentrali tal-gżira ta' Malta. Il-Belt għandha popolazzjoni ta' 5,719-il ruħ (sal-2012). </p>
<p>Il-Belt Valletta għandha arkitettura mħallta għax fiha hemm binjiet bi stil Manneristiku, Barokk, Neoklassiku u anki dawk b'arkitettura moderna. Il-Belt Valletta sofriet mill-attakki tat-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>; biss, minkejja li l-gwerra ħalliet ferita kbira, il-Belt hi ma tilfitx il-karattru storiku tagħha. Fl-1980 il-Belt Valletta ġiet magħżula u onorata mill-<ref target="https://mt.wikipedia.org/wiki/UNESCO">UNESCO</ref> bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Isem
<p>Ll-<ref target="https://mt.wikipedia.org/wiki/Ordni_ta'_San_Ġwann">Ordni ta' San Ġwann</ref> ta lill-belt it-titlu, <hi rend="italic">Humilissima Civitas Valletta</hi> — 'Il-Belt l-Aktar Umli ta' Valletta'. Madanakollu, bil-bini ta' swar u ta' fortifikazzjonijiet, u flimkien mas-sbuħija tal-bini Barokk mat-toroq tagħha, din saret magħrufa bħala <hi rend="italic">Superbissima</hi> — 'L-Aktar Kburija', fost is-sovrani tal-Ewropa.</p>
Gvern Lokali
<p>Il-Belt għandha l-Kunsill amministrattiv tagħha u Alfred Zammit huwa s-sindku ta' dan il-Kunsill Lokali, kariga li ilu jokkupa mill-2019. Zammit huwa l-ewwel sindku tal-Belt li ġie elett mill-<ref target="https://mt.wikipedia.org/wiki/Partit_Laburista_(Malta)">Partit Laburista</ref> (PL), li hu partit affiljat mas-Soċjalisti u d-Demokratiċi Ewropej (S&amp;D), li għandu l-maġġoranza fil-Kunsill Lokali. Bejn l-2008 u 2018, is-sindku kien Alexei Dingli li ġie elett f'isem il-Partit Nazzjonalista (Malta)|Partit Nazzjonalista]] (PN), li hu partit affiljat mal-Partit Popolari Ewropew. </p>
Storja
<p>L-ewwel ġebla tal-Belt Valletta tqiegħet fit-28 ta' Marzu 1566, mill-Gran Mastru tal-<ref target="https://mt.wikipedia.org/wiki/Ordni_ta'_San_Ġwann">Ordni ta' San Ġwann</ref>, <ref target="https://mt.wikipedia.org/wiki/Jean_Parisot_de_la_Valette">Jean Parisot de la Valette</ref>. Wara l-Assedju l-Kbir tal-1565, l-Ordni ddeċida li jibni belt ġdida fuq il-peniżola ta' Xiberras, bl-intenzjoni li il-belt isservi wkoll bħala fortizza li tiddefendi kemm il-Port il-kbir kif ukoll il-port ta' Marsamxett. Dan il-proġett juri li issa l-Ordni kien iddeċida darba għal dejjem li jibqa' Malta b'mod permanenti. L-<ref target="https://mt.wikipedia.org/wiki/Arkitett">arkitett</ref> li ddisinja l-pjanta tal-belt il-ġdida kien <ref target="https://mt.wikipedia.org/wiki/Francesco_Laparelli">Francesco Laparelli</ref> li ntbagħat mill-Papa Piju V. Meta Laparelli ħalla Malta, xogħlu komplieh l-assistent tiegħu, il-Malti <ref target="https://mt.wikipedia.org/wiki/Ġlormu_Cassar">Ġlormu Cassar</ref>. Il-pjanta tal-Belt kienet kollha kemm hi bbażata fuq linji rettilinji u l-binjiet kollha f'daqqa kienu jagħtu lid-disinn ta-Belt meta tarrah minn fuq xeħta tal-bord tal-iskakki. </p>
<p>It-toroq nbew dritti, b'dik tan-nofs, Strada San Giorgio (illum Triq ir-Repubblika)  tibda minn Porta San Giorgio, ttawwal daqs 900 metru u tispiċċa quddiem il-Forti Sant'Iermu.  La Valette ma leħaqx jara x-xogħol tas-swar tal-Belt komplut, għax miet fil-21 ta' Awwissu 1568 fl-età ta' 74 sena. Hu kien midfun fil-knisja, tan-Nattività  (tal-Vitorja). Wara li nbniet il-Knisja Konventwali tal-Ordni, il-fdalijiet tiegħu ttieħdu hemm fejn hu midfun flimkien ma' xi Gran Mastri oħra fil-kripta ta' taħt l-altar maġġur.</p>
<p>Il-Belt saret il-kapitali ta' Malta, kif għada sal-lum, fejn isservi bħala il-belt amministrattiva, kummerċjali u kulturali tal-gżejjer Maltin. </p>
<p>Hekk baqgħet kemm sakemm l-Ordni baqa' Malta kif ukoll meta ġew l-Ingliżi. Fit-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, il-Belt qalgħet ħafna bombi waqt bosta attakki mill-ajru. Bosta binjiet ġġarfu, fosthom iġġarraf it-Teatru Rjal li nbena qrib id-daħla tal-Belt fl-1866.</p>
<p>Illum il-ġurnata, il-Belt Valletta tilqa' fi ħdanha għadd ta' dipartimenti u ministeri governattivi, mijiet ta' ħwienet u uffiċiji ta' kumpaniji tal-kummerċ, knejjes u mużewijiet. Meta ma' dawk li jaħdmu f'dawn l-istabbilimenti ninkludu t-turisti, in- numru ta' nies li jidħlu l-Belt kuljum ilaħħaq mat-38,000 ruħ. F'din il-belt, tinsab ukoll il-Berġa ta' Kastilja minn fejn jopera l-<ref target="https://mt.wikipedia.org/wiki/Prim_Ministru_ta'_Malta">Prim Ministru</ref> kif ukoll il-<ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref>, fejn jiltaqa' l-Parlament.</p>
Ġeografija
<figure><caption>Triq Mikiel Anton Vassalli, il-Belt Valletta</caption></figure>
<p>Il-peniżola tal-Belt Valletta hi mdawra minn żewġ portijiet naturali; il-Port ta' Marsamxett u l-Port il-Kbir. Dan tal-aħħar hu l-iktar port importanti ta' Malta. </p>
<p>Il-belt għandha diversi binjiet ta' importanza storika. Fosthom insibu l-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>, magħruf qabel bħala l-Knisja Konventwali tal-Kavallieri ta' Malta, il-Berġa ta' Kastilja li fil-fatt kienet tilqa' fiħa il-Kavallieri ġejjin minn Kastilja, León u l-Portugal. Illum f'din il-binja jinsab l-uffiċċju tal-<ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta.</ref> Fil-Belt jinsab ukoll il-Palazz Maġisterjali, mibni bejn l-1571 u l-1574, li qabel kienet ir-residenza tal-Gran Mastru tal-Ordni ta' San Ġwann, waqt li llum jospita l-Uffiċju tal-President tar-Repubblika ta' Malta.Fl-istess binja wieħed jista' jħur l-Armrija kif ukoll xi swali fl-ewwel sular. Fi Triq ir-Repubblika hemm il-Mużew Nazzjonali tal-Arkeoloġija fejn qabel kien hemm  il-Berġa ta' Provenza. Fi Triq il-Merkanti hemm il-Mużew Nazzjonali tal-Arti (MUŻA) fil-binja li qabel kienet l-Berġa tal-Italja.  It-Teatru Manoel, li kien inbena f'għaxar xhur biss fl-1731, b'ordni mill-Gran Mastru Antonio Manoel de Vilhena, hu wieħed mill-eqdem teatri fl-<ref target="https://mt.wikipedia.org/wiki/Ewropa">Ewropa</ref>; Dar il-Mediterran għall-Konferenzi, magħruf qabel bħala s-Sacra Infermeria, mibni fl-1574, fejn kien wieħed mill-aktar sptarijiet rinomati matul iż-żmien tal-Kavallieri ta' Malta. Apparti dawn u ħafna binjiet oħra miftuħa għall-pubbliku wieħed jista' jammira il-fortifikazzjonijiet, mibnija bħala serje ta' bastjuni u ravellini, b'għoli li jvarja bejn 50 u 80 metru mill-foss li jdur madwar partijiet minnhom.</p>
<p>Fil-pjanijiet oriġinali, l-Ordni ried jibni menqa fiha jkunu jistgħu jirmiġġjaw xi bastimenti. Ix-xogħol ma rnexxiex u minflok fl-ispazju li kien diġà tħaffer inħolqot roqgħa bini li bdiet tissejjaħ "<ref target="https://mt.wikipedia.org/wiki/Il-Mandraġġ">Il-Mandraġġ</ref>" ambjent li fejn bdew jgħixu nies foqra. Dan irriżulta f'diversi bini inadekwat b'kundizzjonijiet sanitarji ħżiena. Il-Mandraġġ kien ġie mwaqqa' mill-Awtoritajiet fis-snin sebgħin biex minflok inbnew flattijiet diċenti. </p>
Demografija
<p>Il-popolazzjoni tal-Belt Valletta naqset drastikament matul is-snin, u illum il-l-abitanti tal-Belt ilaħqu mhux wisq aktar minn sitt elef ruħ. Dan minħabba li mit-Tieni Gwerra 'l hawn bosta familji u individwi ħarġu mill-Belt u marru joqgħodu fl'lokalitajiet oħrajn f'bini aktar modern u komdu. </p>
Sit ta’ Wirt Dinji
<p>Fl-1980, il-Belt Valletta ġiet iddikjarata mill-UNESCO bħala Sit ta’ Wirt Dinji. Il-Belt Valletta għandha 320 <ref target="https://mt.wikipedia.org/wiki/Monument">monument</ref>, biex b’hekk hija waħda mill-iktar żoni storiċi b’konċentrazzjoni ta’ monumenti fid-dinja. Il-Belt ġiet iddikjarata Sit ta’ Wirt Dinji minħabba l-valur universali straordinarju tagħha abbażi ta’ żewġ kriterji tal-għażla tal-UNESCO minn għaxra (fi kliem ieħor, abbażi ta’ terz tal-kriterji kulturali). Dawn il-kriterji huma l-kriterju (i), jiġifieri “Rappreżentazzjoni ta’ kapulavur frott il-kreattività tal-bniedem”, u l-kriterju (vi), jiġifieri “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.</p>
<p>Il-Belt Valletta ġiet iddikjarata Sit ta’ Wirt Dinji abbażi tal-kriterju (i) peress li hija prevalentement kreazzjoni idealistika tal-aħħar tar-Rinaxximent bi pjanta urbana uniformi, ispirata mill-prinċipji Neoplatoniċi, bi swar u b’fortifikazzjonijiet mad-dawra kollha tad-daħliet naturali tagħha, u b’diversi monumenti f’postijiet strateġiċi. Min-naħa l-oħra, il-Belt Valletta ġiet iddikjarata Sit ta’ Wirt Dinji abbażi tal-kriterju (vi) minħabba r-rabta tagħha mal-Ordni tal-Kavallieri ta’ San Ġwann, li bnewha fl-1566 u li ħadu ħsiebha u sebbħuha għal kważi żewġ sekli u nofs. B’hekk, il-Belt Valletta hija assoċjata mal-istorja ta’ waħda mill-ikbar forzi militari u morali tal-Ewropa moderna.</p>
<p>Il-belt hija mibnija fuq peniżola dejqa mdawra bl-ilma. B’hekk, il-perimetru tal-belt baqa’ prattikament l-istess mit-tluq tal-Kavallieri ’l hawn, bi ftit żviluppi moderni f’dawn l-aħħar snin. Id-daqs tagħha u l-integrità tal-bini u tal-monumenti tagħha kienu biżżejjed biex l-UNESCO tagħraf li għandha valur universali straordinarju. Minkejja xi proġetti tal-kostruzzjoni fis-seklu 19 u l-ħsarat li ġarrbet il-Belt Valletta fit-Tieni Gwerra Dinjija, proporzjon kbir tal-bini u tal-monumenti oriġinali, kif ukoll in-nisġa urbana tal-madwar, ġew ippreservati sa żminijietna jew ġew irrestawrati bir-reqqa. L-iżvilupp tal-bini u l-materjali li ntużaw matul is-snin ma biddilx wisq mill-pajsaġġ urban tal-Belt, speċjalment meta wieħed iqarreb u jħares lejha mill-baħar. Madankollu, il-valur universali straordinarju tagħha jiddependi wkoll fuq dan l-element tal-pajsaġġ urban, għalhekk il-proċess biex jinstab bilanċ tajjeb bejn dan l-element u l-ħtiġijiet ta’ belt ħajja, huwa proċess kontinwu. L-UNESCO kemm-il darba tintervjeni biex twissi lill-awtoritajiet li jieħdu ħsieb il-ġestjoni ta’ Sit ta’ Wirt Dinji, meta tħoss li xi proġett jista’ jipperikola xi waħda mill-kriterji tal-għażla tagħha. Fl-2015, l-NGO lokali Din l-Art Ħelwa ħasset il-ħtieġa li twassal it-tħassib tagħha lill-awtoritajiet Maltin li jekk il-pjanijiet ta’ lukanda ta’ 40 sular f’Tigné jitwettqu, dan jaf iwassal biex il-Belt Valletta saħansitra titlef l-istatus ta’ Sit ta’ Wirt Dinji, minħabba li l-proġett ikerrah il-pajsaġġ urban li baqa’ ftit li xejn mittiefes minn żmien il-Kavallieri ’l hawn.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Toroq u pjazez prinċipali
<figure><caption>Triq ir-Repubblika, it-triq prinċipali u l-aktar kummerċjali tal-Belt Valletta.</caption></figure>
<list type="unordered"><item>Misraħ ir-Repubblika (Pjazza Reġina)</item>
<item>Pjazza San Ġorġ</item>
<item>Pjazza Kastilja</item>
<item>Pjazza Jean de Valette</item>
<item>Pjazza Indipendenza</item>
<item>Misraħ il-Ħelsien</item>
<item>Misraħ Sant'Iermu</item>
<item>Triq il-Fran</item>
<item>Triq il-Merkanti</item>
<item>Triq Zekka</item>
<item>Triq Nofsinhar</item>
<item>Triq il-Lanċa</item>
<item>Triq il-Lvant</item>
<item>Triq il-Punent</item>
<item>Triq il-<ref target="https://mt.wikipedia.org/wiki/Mediterran">Mediterran</ref></item>
<item>Triq ir-Repubblika</item>
<item>Triq it-Teatru l-Antik</item>
<item>Triq l-<ref target="https://mt.wikipedia.org/wiki/Assedju_l-Kbir">Assedju l-Kbir</ref></item>
<item>Triq Marsamxett</item>
<item>Triq Melita</item>
<item>Triq <ref target="https://mt.wikipedia.org/wiki/San_Bastjan">San Bastjan</ref></item>
<item>Triq San Kristofru</item>
<item>Triq San Mark</item>
<item>Triq Spur</item>
<item>Xatt il-Barriera</item>
<item>Triq <ref target="https://mt.wikipedia.org/wiki/San_Pawl">San Pawl</ref></item>
<item>Triq <ref target="https://mt.wikipedia.org/wiki/San_Duminku">San Duminku</ref></item></list>
Postijiet ta' interess
Knejjes
<figure><caption><ref target="https://mt.wikipedia.org/wiki/Kon-Katidral_ta'_San_Ġwann">Il-Kon-Katidral ta' San Ġwann</ref></caption></figure>
<list type="unordered"><item>Knisja Kolleggjata San Pawl Nawfragu</item>
<item><ref target="https://mt.wikipedia.org/wiki/Bażilka_u_Parroċċa_Matriċi_San_Duminku">Bażilka u Parroċċa Matriċi San Duminku</ref></item>
<item>Knisja tal-Vitorja</item>
<item><ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref></item>
<item>Katidral Anglikan ta' San Pawl</item>
<item>Knisja ta' San Franġisk t'Assisi</item>
<item>Knisja tal-Ġiżwiti</item>
<item>Knisja ta' Santu Wistin</item>
<item>Knisja ta' Kristu Redentur</item>
<item>Knisja Franġiskana ta' Santa Marija ta' Ġesù, jew <hi rend="italic">Ta' Ġieżu</hi></item>
<item>Bażilika Madonna tal-Karmnu</item></list>
Binjiet
<figure><caption>Il-<ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref></caption></figure>
<list type="unordered"><item><ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref> – (il-Palazz tal-President)</item>
<item>Berġa ta' Kastilja – L-Uffiċċju tal-<ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref></item>
<item>Berġa t'Aragona – Ministeru tal-Finanzi</item>
<item>Berġa tal-Italja – MUŻA (Mużew Nazzjonali tal-Arti)</item>
<item>Berġa ta' Provenza – Mużew tal-Arkeoloġija Nazzjonali</item>
<item>Berġa ta' Baviera –</item>
<item>Casa Rocca Piccola – residenza privata miftuħa biex iżuruha l-pubbliku</item>
<item>Palazzo Francia – Ministeru tal-Affarijiet Soċjali</item>
<item>Palazzo Parisio – Ministeru tal-Affarijiet Barranin</item></list>
Teatri
<list type="unordered"><item>Teatru Manoel</item>
<item>Pjazza Teatru Rjal</item></list>
Ġonna
<list type="unordered"><item>Barrakka ta' Fuq</item>
<item><ref target="https://mt.wikipedia.org/wiki/Barrakka_t'Isfel">Barrakka t'Isfel</ref></item>
<item>Hastings</item></list>
Mużewijiet u postijiet oħra ta' Interess
<list type="unordered"><item>Mużew Nazzjonali tal-Gwerra - Forti Sant'Iermu</item>
<item>Mużew Nazzjonali tal-Arkeoloġija - Berġa ta' Provenza, Triq ir-Repubblika</item>
<item>Mużew Nazzjonali tal-Arti - MUŻA - Berġa tal-Italja, Triq il-Merkanti</item>
<item>Il-Palazz tal-Gran Mastri - L-Armerija u s-Swali tal-Palazz (daħla minn Pjazza San Ġorġ, Triq ir-Repubblika</item>
<item>Il-Konkatidral ta' San Ġwann - (daħla minn Triq ir-Repubblika)</item>
<item>Mużew tal-Posta f'Malta, Triq l-Arċisqof</item>
<item>Mużew tal-Ġugarelli, Triq ir-Repubblika</item>
<item>Casa Rocca Piccola, Triq ir-Repubblika</item>
<item>Lascaris War Rooms - il-Foss (Lascaris Ditch)</item>
<item>The Malta Experience - Triq il-Mediterrran</item>
<item>Sacra Infermerija, Triq il-Mediterran</item>
<item>Malta 5D - Triq l-Ifran</item>
<item>Valletta - Living History, Embassy Cinema, Triq Santa Luċija</item>
<item>Teatru Manoel - mużew u dawra bi spjega mat-Teatru, Triq it-Teatru l-Antik</item>
<item>Saluting Battery u l-passaġġi taħt il-Barrakka ta' Fuq</item>
<item>The Fortress Builders - Fortifications Interpretation Centre, Triq San Mark</item>
<item>Ċentru ta' Kreattivita - Cavalier ta' San Ġakbu (daħla minn Pjazza Kastilja</item></list>
Oħrajn
<list type="unordered"><item>Putirjal (Id-daħla tal-Belt)</item>
<item>Funtana tat-Trituni (barra d-daħla tal-Belt)</item></list>


Ħoloq esterni

<list type="unordered"><item><ref target="http://www.visitmalta.com/en/what_to_see/wts_maltaspast/wts_maltapast_valletta/wts_maltapast_valletta.html">VisitMalta.com - Valletta</ref></item>
<item><ref target="http://www.maltamap.com/valletta.htm">Mappa tal-Belt Valletta</ref></item>
<item><ref target="http://www.vallettawaterfront.com">Valletta Waterfront</ref></item>
<item><ref target="http://www.maltaattraction.com">Valletta Living History</ref></item></list>
<p>
Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_53_52_N_14_30_45_E_type:city">35°53′52″N 14°30′45″E﻿ / ﻿35.89778°N 14.5125°E﻿ / 35.89778; 14.5125</ref>
</p>
</text></body></html>