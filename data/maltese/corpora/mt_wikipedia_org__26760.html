<html><body><text id="wikipedia_mt_wikipedia_org__26760.html" ns="0" revid="268620" sourceurl="https://mt.wikipedia.org/wiki/Nutar" title="Nutar" type="wikipedia">Nutar<figure><caption>Nutar waqt xogħlu (<ref target="https://mt.wikipedia.org/wiki/Pittura">pittura</ref> tal-artist Ġermaniż <ref target="https://mt.wikipedia.org/wiki/Max_Volkhart">Max Volkhart</ref>).</caption></figure>
<p><hi rend="bold">Nutar</hi> huwa persuna li tkun awtorizzata twettaq atti fl-affarijiet ġuridiċi, b’mod partikolari tixhed għall-iffirmar tad-dokumenti. Il-professjoni notarili tvarja skont is-sistemi ġuridiċi lokali.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Ħarsa ġenerali
<p>Id-dokumenti jiġu awtentikati minn nutar bħala deterrent kontra l-frodi u sabiex jiġi żgurat li jitħejjew kif suppost. Xhud imparzjali (in-nutar) jidentifika l-firmatarji sabiex jaċċerta li ma jkunx hemm imposturi u sabiex jiżgura li jkunu jafu li deħlin għal ftehimiet u li għandhom ir-rieda jagħmlu dan. Id-dokumenti tas-self, fosthom atti, affidavits, kuntratti u prokuri, huma dokumenti komuni ħafna li jkunu jeħtieġu awtentikazzjoni minn nutar.</p>
<p>Il-Liġi 122 tal-<ref target="https://mt.wikipedia.org/wiki/Kodiċi_ta’_Hammurabi"><hi rend="italic">Kodiċi ta’ Hammurabi</hi></ref> (għall-ħabta tal-1755-1750 Q.K.) kienet tistipula li depożitur tad-<ref target="https://mt.wikipedia.org/wiki/Deheb">deheb</ref>, tal-<ref target="https://mt.wikipedia.org/wiki/Fidda">fidda</ref>, jew ta’ proprjetà mobbli oħra għall-kustodja kellu jippreżenta l-oġġetti kollha u kuntratt iffirmat tal-kapparra qabel ma jiddepożita l-oġġetti għand <ref target="https://mt.wikipedia.org/wiki/Bankier">bankier</ref>, u l-Liġi 123 kienet tistipula li bankier kien jinħeles minn kwalunkwe obbligu kuntrattwali tal-kapparra jekk in-nutar jiċħad l-eżistenza tal-kuntratt. Il-Liġi 124 kienet tistipula li depożitur b’kuntratt tal-kapparra awtentikat minn nutar kien intitolat li jerġa’ jieħu lura l-valur kollu tad-depożitu tiegħu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Id-definizzjoni tal-awtentikazzjoni minn nutar ta’ dokument jew ta’ avveniment tvarja minn post għall-ieħor; iżda ġeneralment tfisser it-twettiq minn nutar ta’ sensiela ta’ passi possibbli, li jistgħu jinkludu dawn li ġejjin:</p>
<list type="ordered"><item>L-identifikazzjoni tal-persuna quddiem in-nutar billi jkun jafha personalment jew b’referenza għal provi sinifikanti tal-identità, inkluż il-passaport, il-liċenzja tas-sewqan, eċċ.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item>Fir-rigward tat-titoli tal-art jew jeddijiet sinifikanti, dawn jistgħu jiġu aċċertati b’referenza għall-identità u jaf ikun meħtieġ li jiġu vverifikati, irreġistrati u mqabbla l-firem.</item>
<item>Ir-reġistrazzjoni tal-prova tal-identià fir-reġistru jew il-protokoll notarili.</item>
<item>L-aċċertament min-nutar li l-persuna quddiemu ma tkunx minorenni u li tkun f’pożizzjoni li tagħmel dak li jkun meħtieġ skont il-kuntratt/l-att.</item>
<item>It-teħid ta’ affidavit jew dikjarazzjoni u r-reġistrazzjoni ta’ dak il-fatt.</item>
<item>It-teħid ta’ struzzjonijiet dettaljati għal protest ta’ kambjala jew ta’ vapur u t-tħejjija tiegħu.</item>
<item>Ir-reġistrazzjoni tal-firma tal-persuna fir-reġistru jew fil-protokoll notarili.</item>
<item>Ir-rikonoxximent (fl-Istati Uniti) tat-twettiq ta’ dokument u t-tħejjija ta’ ċertifikat ta’ rikonoxximent.</item>
<item>It-tħejjija ta’ ċertifikat notarili (fil-biċċa l-kbira tal-ġurisdizzjonijiet l-oħra) dwsr it-twettiq jew dwar pass ieħor.</item>
<item>L-issiġillar jew l-ittimbrar u l-iffirmar tad-dokumenti.</item>
<item>Ir-reġistrazzjoni tal-passi kollha fir-reġistru jew fil-protokoll notarili.</item>
<item>L-għoti tal-oriġinal ikkompletat lill-persuna quddiemu.</item>
<item>F’xi każijiet, iż-żamma ta’ kopja tad-dokument fir-reġistru jew fil-protokoll notarili.</item>
<item>L-impożizzjoni ta’ miżata tas-servizz notarili.</item></list>
Nutara tal-liġi komuni vs. tal-liġi ċivili
<figure><caption>Uffiċju ta’ nutar f’<ref target="https://mt.wikipedia.org/wiki/Vigo">Vigo</ref>, <ref target="https://mt.wikipedia.org/wiki/Spanja">Spanja</ref></caption></figure>
<p>Il-biċċa l-kbira tas-sistemi tal-liġi komuni jkollhom nutar pubbliku, jiġifieri uffiċjal pubbliku li jawtentika d-dokumenti ġuridiċi u li jista’ wkoll jamministra u jieħu ġuramenti u jagħmel affermazzjonijiet, fost kompiti oħra.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Għalkemm in-nutara pubbliċi huma uffiċjali pubbliċi, dawn ġeneralment ma jitħallsux mill-gvern; jistgħu jdaħħlu l-introjtu tagħhom billi jimponu miżati, jipprovdu servizzi mingħajr ħlas b’rabta ma’ impjieg ieħor (pereżempju impjegati tal-banek), jew jipprovdu servizzi mingħajr ħlas għall-ġid komuni. Fl-Istati Uniti (għajr f’Puerto Rico), kwalunkwe peruna – avukat u mhux – tista’ tiġi kkummissjonata bħala nutar.</p>
<figure><caption>"Der Notar" ("In-Nutar"), inċiżjoni tar-ram mill-ktieb tal-1698 ta’ <ref target="https://mt.wikipedia.org/wiki/Christoph_Weigel_il-Kbir">Christoph Weigel il-Kbir</ref></caption></figure>
<p>Il-maġġoranza tas-sistemi bbażati fuq il-liġi ċivili (inkluż Puerto Rico u <ref target="https://mt.wikipedia.org/wiki/Quebec">Quebec</ref>) ikollhom nutar tal-liġi ċivili, jiġifieri professjonist ġuridiku li jwettaq iktar funzjonijiet min-nutar pubbliku tal-liġi komuni. Dawn ikunu avukati kkwalifikati li jipprovdu ħafna mill-istess servizzi bħall-avukati tal-liġi komuni (negozjar u tfassil tal-kuntratti, konsulenza ġuridika, suċċessjoni, ħolqien ta’ kumpanija u l-istatus tagħha, tħejjija ta’ testmenti u prokuri, interpretazzjoni tal-liġi, medjazzjoni, eċċ...) għajr kwalunkwe involviment f’tilwim li jkollu jidher quddiem qorti.</p>
<p>Fl-Istati Uniti, aġent tal-iffirmar, magħruf ukoll bħala aġent tal-iffirmar tas-self, ikun nutar pubbliku li jispeċjalizza fl-awtentikazzjoni tad-dokumenti ipotekarji u tal-proprjetà immobbli.</p>
<p>In-nutara fil-ġurisdizzjonijiet tal-liġi ċivili jkunu speċjalizzati fil-kwistjonijiet kollha marbuta mal-proprjetà immobbli, u jagħmlu eżamijiet tat-titoli sabiex jikkonfermaw is-sjieda tal-proprjetà, l-eżistenza ta’ xi interess ta’ garanzija bħal xi servitù jew ipoteki.</p>
<p>Spiss, fil-każ tan-nutara li jkunu avukati, iċ-ċertifikat li jkun irid jiġi pprovdut ma jkunx jirrikjedi firem. Pereżempju: iċ-ċertifikati li jawtentikaw il-kopji ta’ dokumenti u ċ-ċertifikati ġuridiċi, bħaċ-ċertifikati dwar il-kapaċità ta’ kumpanija li twettaq ċerti atti, jew li jispjegaw il-liġi fis-seħħ.</p>
Sistemi online
<p>Fl-Istati Uniti, ħafna stati fosthom Virginia, Texas, u Nevada għaddew liġijiet li jippermettu xhieda online min-nutara, bl-użu tal-kondiviżjoni ta’ skrin jew webcams, kif ukoll proċessi ta’ verifika tal-identità.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Sabiex ikun hemm konformità mal-liġi statali, in-nutara jrid ikollhom sede f’wieħed mill-istati li awtorizzaw dawn is-servizzi. Virginia kienet l-ewwel stat li għadda leġiżlazzjoni li tippermetti l-awtentikazzjoni online min-nutara fl-2012. Texas u Nevada għaddew liġijiet simili fl-2017 li daħlu fis-seħħ f’Lulju 2018. Xi siti u applikazzjonijiet jinkludu DocVerify, Notarize, NotaryCam, Safedocs, u SIGNiX. Notarize kienet ukoll l-ewwel kumpanija li offriet is-servizzi online għalkollox għall-għeluq tal-ipoteki. Fl-Istati Uniti, fl-2017, kien stmat li kien hemm iżjed minn erba’ miljun nutar impjegat.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
</text></body></html>