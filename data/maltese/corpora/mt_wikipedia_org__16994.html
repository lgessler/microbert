<html><body><text id="wikipedia_mt_wikipedia_org__16994.html" ns="0" revid="267449" sourceurl="https://mt.wikipedia.org/wiki/Evarist_Bartolo" title="Evarist Bartolo" type="wikipedia">Evarist Bartolo
<p><hi rend="bold">Evarist Bartolo</hi> (<ref target="https://mt.wikipedia.org/wiki/Mellieħa">Mellieħa</ref>, 14 ta' Ottubru 1952) huwa l-Ministru tal-<ref target="https://mt.wikipedia.org/wiki/Edukazzjoni">Edukazzjoni</ref> attwali ta' <ref target="https://mt.wikipedia.org/wiki/Malta">Malta</ref>. Kien ukoll Ministru tal-Edukazzjoni mill-1996 sal-1998. Huwa edukatur u <ref target="https://mt.wikipedia.org/wiki/Ġurnalist">ġurnalist</ref> u <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Maltin">Malti</ref> fi ħdan il-<ref target="https://mt.wikipedia.org/wiki/Partit_Laburista_(Malta)">Partit Laburista</ref>. </p>
Tfulija u żgħożija
<p>Missier Bartolo kien għalliem tal-Primarja, u Bartolo trabba f'familja <ref target="https://mt.wikipedia.org/wiki/Reliġjon">reliġjuża</ref> ħafna. Kien jgħallem il-<ref target="https://mt.wikipedia.org/wiki/Bibbja">Bibbja</ref> lit-tfal, u kien ukoll attiv f'għaqdiet reliġjużi bħall-<ref target="https://mt.wikipedia.org/wiki/Azzjoni_Kattolika">Azzjoni Kattolika</ref>, iż-Żgħażagħ Ħaddiema Nsara u l-<ref target="https://mt.wikipedia.org/wiki/Leġjun_ta'_Marija">Leġjun ta' Marija</ref>.</p>
Studji
<p>Fl-1975 Bartolo ggradwa mill-<ref target="https://mt.wikipedia.org/wiki/Università_ta'_Malta">Università ta' Malta</ref> b'Baċellerat fil-<ref target="https://mt.wikipedia.org/wiki/Letteratura_Ingliża">Letteratura Ingliża</ref>, u fl-1984 rebaħ borża ta' studju għal diploma fil-ġurnaliżmu mill-<ref target="https://mt.wikipedia.org/wiki/Università_ta'_Stanford">Università ta' Stanford</ref>. Sentejn wara ggradwa b'<hi rend="italic">Masters</hi> fl-Edukazzjoni mill-<ref target="https://mt.wikipedia.org/wiki/Università_ta'_Cardiff">Università ta' Cardiff</ref>.</p>
Ġurnalist u edukatur
<p>Bartolo ħadem għal tliet snin bħala għalliem fil-Kulleġġ De La Salle, erba' snin bħala ġurnalist mal-istazzjon nazzjonali, u għaxar snin bħala editur u kap tal-aħbarijiet fil-mezzi tax-xandir tal-Partit Laburista.</p>
Politika
<p>Kien biss wara li esplora l-kitbiet u l-politika ta' ħassieba bhal <ref target="https://mt.wikipedia.org/wiki/Karl_Marx">Karl Marx</ref>, <ref target="https://mt.wikipedia.org/wiki/Mahatma_Gandhi">Mahatma Gandhi</ref>, <ref target="https://mt.wikipedia.org/wiki/Vladimir_Lenin">Vladimir Lenin</ref>, u <ref target="https://mt.wikipedia.org/wiki/Martin_Luther_King_Jr.">Martin Luther King Jr.</ref> li beda jifhem liema partit kien jirrappreżenta dak li jemmen fih. Bartolo jgħid li ż-żmien li għamel jaħdem mal-attivist ta' kontra l-Mafja <ref target="https://mt.wikipedia.org/wiki/Danilo_Dolci">Danilo Dolci</ref> ukoll għenu f'din il-formazzjoni tiegħu: "Twelidt f'familja Nazzjonalista, iżda għazilt li nħaddan lill-<ref target="https://mt.wikipedia.org/wiki/Partit_Laburista_(Malta)">Partit Laburista</ref> għax il-valuri tiegħu ta' ġustizzja soċjali, libertajiet ċivili, u l-impenn favur l-interess ta' Malta huma l-valuri li nemmen fihom jien.. Dħalt fil-politika bit-tama li dak li nagħmel itejjeb, għall-inqas imqar ftit, il-ħajja ta' madwarna."</p>
Il-Liġi tad-Divorzju
<p>Bartolo ħadem mad-deputat <ref target="https://mt.wikipedia.org/wiki/Partit_Nazzjonalista_(Malta)">Nazzjonalista</ref> <ref target="https://mt.wikipedia.org/wiki/Jeffrey_Pullicino_Orlando">Jeffrey Pullicino Orlando</ref> fuq abbozz ta' liġi tad-divorzju, u  flimkien miegħu u ma' <ref target="https://mt.wikipedia.org/wiki/Deborah_Schembri">Deborah Schembri</ref>, mexxa b'suċċess il-kampanja tal-"Iva", biex id-divorzju sar legali fl-2011.</p>
Il-qasam Edukattiv
<p>Bartolo kien Ministru tal-Edukazzjoni mill-1996 sal-1998 fl-Amministrazzjoni ta' <ref target="https://mt.wikipedia.org/wiki/Alfred_Sant">Alfred Sant</ref>. Bartolo ħadem biex ipoġġi l-problemi tal-illiteriżmu u l-falliment edukattiv fuq l-aġenda tal-pajjiż, biex iżjed tfal u żgħażagħ jirnexxu fl-edukazzjoni.</p>
<p>Nhar it-13 ta' Marzu 2013 huwa reġa' nħatar Ministru tal-Edukazzjoni fil-Gvern Laburista li tela' fl-<ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjonijiet Ġenerali 2013</ref> li saru ħamest ijiem qabel.</p>
Drittijiet Ċivili
<p>Bejn l-2008 u l-2013 huwa kien il-Kelliem Laburista għall-Edukazzjoni u d-Drittijiet Ċivili, u tkellem favur id-drittijiet tan-nisa, tal-omosesswali u tal-immigranti fost l-oħrajn.</p>
</text></body></html>