<html><body><text id="wikipedia_mt_wikipedia_org__25770.html" ns="0" revid="269719" sourceurl="https://mt.wikipedia.org/wiki/Bieb_il-Belt" title="Bieb il-Belt" type="wikipedia">Bieb il-Belt<figure><caption>Bieb il-Belt fl-2019</caption></figure>
<p><hi rend="bold">Bieb il-Belt</hi> jinsab fid-daħla tal-<ref target="https://mt.wikipedia.org/wiki/Belt_Valletta">Belt Valletta</ref>, <ref target="https://mt.wikipedia.org/wiki/Malta">Malta</ref>. Attwalment, Bieb il-Belt jixbah iktar fetħa jew daħla milli bieb proprja kif kien fl-ewwwel verżjonijiet tal-imgħoddi. Id-daħla tal-Belt Valletta kif inhi llum inbniet bejn l-2011 u l-2014 skont id-disinni tal-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Taljan">Taljan</ref> <ref target="https://mt.wikipedia.org/wiki/Renzo_Piano">Renzo Piano</ref>.</p>
<p>L-ewwel verżjoni tal-bieb fid-daħla tal-belt. kienet sempiċiment bħal bieb żgħir li minnha seta' jgħaddi kaless u fuq il-bieb kien hemm torri tal-għassa. Dan il-bieb kien magħruf bħala <hi rend="bold">Porta San Giorgio.</hi> Inbena bħala parti mill-fortifikazzjoni tal-Belt fl-1569 skont id-disinni ta' <ref target="https://mt.wikipedia.org/wiki/Francesco_Laparelli">Francesco Laparelli</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Isem il-bieb inbidel għal <hi rend="bold">Porta Reale</hi> (jew Putirjal) lejn l-1586 li l-Maltin kienu jsejħu komunament <hi rend="bold">Putirjal</hi>. Id-daħla reġgħet inbniet fl-1633, skont id-disinn ta' <ref target="https://mt.wikipedia.org/wiki/Tommaso_Dingli">Tommaso Dingli</ref>. Waqt iż-żmien qasir tal-<ref target="https://mt.wikipedia.org/wiki/Malta_taħt_il-Franċiżi">okkupazzjoni Franċiża</ref> fl-1798, il-bieb ingħata l-isem ta' <hi rend="bold">Porte Nationale.</hi> Biss dan qatt ma kien xi isem li l-Maltin kienu jirriferu għalih. Fi żmien l-Ingliżi xorta baqa' magħruf bħala Putirjal li tfisser il-Bieb/id-Daħla l-Kbira). L-istess <hi rend="italic">Strada Rjali</hi> tfisser it-Triq Prinċipali. Fl-1853, il-bieb ġie mwaqqa' u floku sar ieħor ikbar fuq id-disinn tal-Kurunell Thompson tal-Inġiniera Rjali (bl-<ref target="https://mt.wikipedia.org/wiki/Lingwa_Ingliża">Ingliż</ref>: Royal Engineers). Kien matul żmien l-Ingliżi li din id-daħla saret magħrufa wkoll bħala <hi rend="bold">Kingsgate</hi> u <hi rend="bold">Strada Rjali</hi>. Dawn l-ewwel daħliet dejjem kellhom l-iskop li jiddefendu l-Belt u kienu dejjem jissakkru billejl.  </p>
<p>Id-Daħla ta' Thompson twaqqgħet fl-1964 u minfloka ttellgħet daħla moderna fl-istil tagħha, verament stil arkitettoniku ispirat mir-<ref target="https://mt.wikipedia.org/wiki/Razzjonaliżmu">Razzjonaliżmu</ref>, ta' żmien l-Għoxrinjiet u t-Tletinijiet tas-seklu għoxrin fl-Italja. Din id-daħla ġiet ddisinjata minn <ref target="https://mt.wikipedia.org/wiki/Alziro_Bergonzo">Alziro Bergonzo</ref>. Daqs ħamsin sena wara din id-daħla twaqqgħet ukoll, biex sar disinn b'kunċett ġdid mill-arkitett ta' fama internazzjonali, Renzo Piano. Ix-xogħol fuq din id-daħla tlesta fl-2014.</p>
Pożizzjoni
<figure><caption><ref target="https://mt.wikipedia.org/wiki/Pittura">Pittura</ref> tal-1910 tal-pont li kien jagħti għall-Porta Reale</caption></figure>
<p>Id-daħla tinsab f'nofs is-swar li nbnew biex jiddefendu l-Belt Valletta min-naħa tal-Punent, dik il-parti li tħares lejn il-Furjana, bejn il-<ref target="https://mt.wikipedia.org/wiki/Kavallier_ta’_San_Ġakbu">Kavallier ta' San Ġakbu</ref> u l-<ref target="https://mt.wikipedia.org/wiki/Kavallier_ta'_San_Ġwann">Kavallier ta' San Ġwann</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Biex wieħed jasal għal din id-daħla prinċipali tal-Belt min-naħa tal-Furjana hemm bżonn li wieħed jaqsam il-pont tal-ġebel li jaqqgħad il-ġewwieni tal-Belt mal-Furjana. Oriġinarjament, il-bieb kien protett b'<hi rend="italic">couvre porte</hi>, foss avvanzat u lunetta (struttura arkitetturali ta' <ref target="https://mt.wikipedia.org/wiki/Fortifikazzjonijiet_ta'_Żmien_il-Kavallieri_f'Malta">fortifikazzjoni</ref> b'għamla ta' nofs <ref target="https://mt.wikipedia.org/wiki/Qamar">qamar</ref>) magħrufa bħala l-Lunetta ta' Santa Maddelena.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fi żmien l-Ingliżi, il-lunetta twaqqgħet u parti mill-foss avvanzat imtela bir-radam. Iktar 'il quddiem dawn l-akkwati ta' barra Bieb il-Belt intużaw bħala l-venda prinċipali għat-trasport pubbliku ta' Malta kollha. Il-Funtana tat-Trituni, xogħol l-iskultur Vincenzo Apap, tqiegħdet hawn fl-1955<ref target="https://mt.wikipedia.org/wiki/Funtana_tat-Trituni">.</ref> Fejn kien hemm il-karozzi tal-linja, illum inbidel f'żona pedonali fejn wieħed jista' jieqaf, jistrieħ u jgawdi l-ambjent sabiħ ta' barra l-Belt.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Bieb il-Belt jagħti bidu għal Triq ir-Repubblika, it-triq prinċipali tal-Belt Valletta, li tibqa' sejra dritt sal-<ref target="https://mt.wikipedia.org/wiki/Forti_Sant'Iermu">Forti Sant'Iermu</ref>. Appena tidħol minn fuq il-pont, fuq kull naħa hemm turġien fil-wisa'. Dawn jagħtu għaż-żewġ naħat tas-swar li jħaddnu Bieb il-Belt minn kull naħa. Qrib id-daħla, fuq il-lemin hemm il-Parlament il-ġdid, bini modern li ddisinjah ukoll Renzo Piano. Fuq in-naħa tax-xellug hemm appartamenti u kumpless kummerċjali ta' ħwienet. Aktar lil hinn mill-Parlament hemm <ref target="https://mt.wikipedia.org/wiki/Pjazza">Pjazza</ref> <ref target="https://mt.wikipedia.org/wiki/Teatru_Rjal">Teatru Rjal</ref>. </p>
Storja
L-ewwel bieb (1568-1633)
<p>Dan inbena flimkien u fl-istess żmien tal-bqija tas-swar (1566 - 1571) u kien magħruf bħala <hi rend="italic">Porta San Giorgio</hi> u triq prinċipali, Strada San Giorgio, skont il-pjanta ta' Francesco Laparelli.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Id-disinn tad-daħla kien wieħed oster u magħmul biss biex iservi bħala parti mid-difiża tal-belt u għalhekk ma kellux ornamenti arkitettoniċi. Lanqas ma kienet daħla ta' importanza kbira, żgur mhux daqs id-daħla li tagħti minn ħdejn ta' Liesse, magħrufa bħala Porta del Monte. Dan għaliex l-aqwa komunikazzjonijiet mill-ibliet l-aktar popolati kienu n-naħa l-oħra tal-<ref target="https://mt.wikipedia.org/wiki/Il-Port_il-Kbir">Port il-Kbir</ref> u l-aqwa komunikazzjoni mal-Belt kienet bil-baħar. Għalkemm id-daħla tinsab preċiżament f'nofs is-swar li jħarsu lejn l-intern u ċ-ċentru ta' Malta, meta nbniet din id-daħla kienet ikkunsidrata bħala waħda pjuttost sekondarja għax ftit kienu jidħlu nies minnha. </p>
<p>Oriġinarjament, il-pont tal-ġebel li jaqsam il-foss kien jasal sa distanza ta' ftit metri mid-daħla tal-Belt, imbagħad kien hemm pont tal-<ref target="https://mt.wikipedia.org/wiki/Injam">injam</ref> li jgħaqqad il-pont tal-ġebel mas-swar (<hi rend="italic">drawbridge</hi>). Il-pont iserraħ fuq pilastri massiċċi tal-ġebla tal-franka li ġew kemm-il darba rrestawrati matul is-snin. <ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fuq il-bieb kien hemm torri. </p>
<p>Lejn l-1586, fi żmien il-Gran Mastru <ref target="https://mt.wikipedia.org/wiki/Hugues_Loubenx_de_Verdalle">Hugues Loubenx de Verdalle</ref>, isem din id-daħla sar Porta Reale.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Fl-aħħar tas-seklu 16, inbena bieb estern iżgħar u ġiet miżjuda arkata trionfali fuq il-bieb oriġinali.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
It-tieni bieb (1633-1853)
<figure><caption>Porta Reale, it-tieni Bieb il-Belt, fl-isfond ta' pittura tas-seklu 18 ta' kurunell tal-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta' San Ġwann</ref></caption></figure>
<figure><caption>Il-fdalijiet tal-pont tas-seklu 17</caption></figure>
<p>It-tieni struttura ta' Bieb il-Belt nbniet fl-1633, fi żmien il-Gran Mastru <ref target="https://mt.wikipedia.org/wiki/Antoine_de_Paule">Antoine de Paule</ref>. Dan il-bieb kien imżejjen aktar b'arkitettura ornamentali. Mal-bieb prinċipali issa żdiedu żewġ arkati laterali. Dan il-bieb kien iddisinjat mill-arkitett Malti Tommaso Dingli.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Meta Malta waqgħet taħt il-Franċiżi (1798 - 1800), id-daħla bdiet tissejjaħ, <hi rend="italic">Porte Nationale</hi> (jew Bieb Nazzjonali).<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Imbagħad meta Malta saret kolonja Ingliża, b'konformità mal-Proklamazzjoni Nru VI tal-1814, li nħarġet mill-Gvernatur <ref target="https://mt.wikipedia.org/wiki/Sir_Thomas_Maitland">Sir Thomas Maitland</ref>, fl-1815 tqiegħdet l-arma tal-monarkija Brittanika. L-istemma araldika hi xogħol l-iskultur <ref target="https://mt.wikipedia.org/wiki/Vincenzo_Dimech">Vincenzo Dimech</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Il-bieb ġie mmodifikat tul iż-żmien, u sal-aħħar tas-seklu 18 u l-bidu tas-seklu 19 kien hemm għadd ta' karatteristiċi li żdiedu u li ma kinux parti mid-disinn oriġinali ta' Tommaso Dingli. Il-bieb twaqqa' fl-1853 bi ħsieb li tinbena daħla akbar.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
<p>Biċċiet mill-pont tal-injam tas-<ref target="https://mt.wikipedia.org/wiki/Seklu_17">seklu 17</ref>, li kien mekkanizzat biex jittella' u jitniżżel minn tulu sabiex jgħaqqad il-bieb mal-bqija tal-pont, huma eżibiti fiċ-Ċentru ta' Interpretazzjoni tal-Fortifikazzjonijiet (<hi rend="italic">Biagio Steps</hi>) fi Triq San Mark.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
It-tielet bieb (1853-1964)
<figure><caption>Kingsgate fil-bidu tas-seklu 20</caption></figure>
<p>It-tielet verżjoni ta' din id-daħla nbniet fl-1853, fi żmien l-Ingliżi. Minn <hi rend="italic">Porta Reale</hi> issa bdew anki jsejħulha <hi rend="italic">Kingsgate</hi> u t-triq prinċipali, <hi rend="italic">Kingsway</hi>.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Il-bieb ġie ddisinjat mill-<ref target="https://mt.wikipedia.org/wiki/Kurunell_Thompson">Kurunell Thompson</ref> tar-Royal Engineers. Id-daħla issa kienet magħmula minn żewġ arkati flok waħda u tnejn oħra iżgħar fil-ġenb. Fuq kull naħa tal-bieb kien hemm niċċa u f'kull waħda minnhom statwa, dik ta' <ref target="https://mt.wikipedia.org/wiki/Philippe_Villiers_de_L'Isle-Adam">Philippe Villiers de L'Isle-Adam</ref>, l-ewwel Gran Mastru f'Malta, u l-oħra ta' <ref target="https://mt.wikipedia.org/wiki/Jean_Parisot_de_Valette">Jean Parisot de Valette</ref>, il-fundatur tal-Belt Valletta.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Fl-24 ta' Lulju 1892, fuq l-arkata lejn in-naħa ta' wara tal-bieb, ġie installat bust tal-<ref target="https://mt.wikipedia.org/wiki/Bronż">bronż</ref> tal-<ref target="https://mt.wikipedia.org/wiki/Papa_Piju_V">Papa Piju V</ref>, li kien tant għen biex wara l-<ref target="https://mt.wikipedia.org/wiki/Assedju_l-Kbir">Assedju l-Kbir</ref> tinbena l-Belt Valletta.<ref target="https://mt.wikipedia.org/wiki/Il-Paġna_prinċipali#cite_note-:2-15">[15]</ref></p>
<figure><caption>Il-bust tal-bronż ta' Papa Piju V</caption></figure>
<p>Fil-bidu tas-seklu 20, il-bieb kien diġa' beda jitqies li kien żgħir biex ilaħħaq mat-traffiku tan-nies deħlin u ħerġin minnu kuljum f'kull ħin, aktar u aktar meta bdew deħlin il-karozzi privati. Mal-ewwel gvern awtonomu Malti, ġie bi proposti biex din il-problema tkun eliminata u jkun hemm karreġġata miftuħa.<ref target="https://mt.wikipedia.org/wiki/Il-Paġna_prinċipali#cite_note-:3-16">[16]</ref> Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref> l-istruttura ta' Putirja<ref target="https://mt.wikipedia.org/wiki/Tieni_Gwerra_Dinjija_Putirjal">l</ref> ntlaqtet mill-attakki li saru mill-għadu fuq il-Belt, biss il-ħsarat kienu żgħar. L-istatwi ta' L'Isle-Adam u ta' de Valette kienu tfarrku.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Fis-snin 50 tas-seklu 20, kienu bdew xi pjanijiet mill-Prim Ministru <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref> biex fl-1962 id-daħla tal-Belt tkun modernizzata. F'wirja tal-Fiera ta' Malta tal-1963, kien intwera l-mudell il-ġdid ta' Bieb il-Belt. Dak ta' Thompson twaqqa' f'Ġunju 1964<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> u l-bust tal-bronż ta' Papa Piju V ġie merfugħ. Fl-2005, il-bust tqiegħed f'Misraħ Assedju l-Kbir, qrib il-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref> u l-Qorti.<ref target="https://mt.wikipedia.org/wiki/Il-Paġna_prinċipali#cite_note-:2-15">[15]</ref></p>
Ir-raba' bieb (1965-2011)
<figure><caption>Bieb il-Belt ta' Bergonzo</caption></figure>
<p>Ir-raba' struttura tad-daħla nbniet bejn Ġunju 1964 u Awwissu 1965 skont id-disinni tal-arkitett Alziro Bergonzo, bl-istil tar-Razzjonaliżmu Taljan. Il-bieb kien magħmul minn arkata kwadra prinċipali fin-nofs minn fejn kellu jgħaddi t-traffiku u tnejn oħra iżgħar fuq kull biex iservu bħala passaġġi pedonali għall-pubbliku. Id-disinn fuq din l-istruttura kien awster.<ref target="https://mt.wikipedia.org/wiki/Il-Paġna_prinċipali#cite_note-:3-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fuq dawn l-arkati kienet infetħet triq, li minnha kien jgħaddi t-traffiku li jagħti għal ġewwa l-Belt. It-triq issemmiet għal Papa Piju V.<ref target="https://mt.wikipedia.org/wiki/Il-Paġna_prinċipali#cite_note-:4-20">[20]</ref></p>
<p>Il-ħsieb wara dan il-proġett kien fl-ambitu li d-daħla tal-Belt Valletta tiġi żviluppata mill-ġdid flimkien mat-Teatru Rjal. F'Marzu 1965, meta l-kostruzzjoni tad-daħla kienet għadha għaddejja, il-Kamra tal-Periti kkritikat id-disinn bħala "fjask arkitettoniku". L-argumenti li tressqu favur il-bieb kienu li d-daħla kienet toffri veduta aħjar tas-swar, u li d-disinn sempliċi tiegħu kien jirrifletti l-awsterità tal-fortifikazzjonijiet.<ref target="https://mt.wikipedia.org/wiki/Il-Paġna_prinċipali#cite_note-:3-16">[16]</ref></p>
<p>Fid-deċennji ta' wara, il-kritika negattiva dwar dan id-disinn baqgħet. Fl-1988, l-arkitett Taljan Renzo Piano ġie avviċinat biex iħejji abbozz biex jiġi żviluppat kompletament l-ambjent qrib id-daħla tal-Belt Valletta fl-1988. Sal -1992 dan l-abbozz kien lest, biss, sab ħafna minn jikkritikah u spiċċa tħalla fuq l-ixkaffa. Fl-2008, il-Gvern reġa' dar fuq dan l-istess proġett u għal darb'oħra avviċina lil Renzo Piano biex il-proġett jibda'.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Il-modifiki il-ġodda ta' Renzo Piano ġew żvelati fis-27 ta' Ġunju 2009<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>. Id-daħla ta' Bergonzo twaqqgħet Mejju tal-2011.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Il-ħames bieb (2014)
<figure><caption>Parti minn <hi rend="italic">Prospettiva</hi></caption></figure>
<figure><caption>Il-kostruzzjoni tal-ħames Bieb il-Belt fl-2013</caption></figure>
<p>Il-ħames daħla, dik attwali, inbniet bejn l-2011 u l-2014 skont id-disinn ta' Renzo Piano. Din id-daħla tikkonsisti minn fetħa fis-swar, bi blokok kbar tal-ġebel fuq kull naħa li huma separati mill-ħitan tas-swar b'materjal (<hi rend="italic">sheets</hi>) tal-azzar. Din id-darba, flok daħla b'bieb li jgħalaq, jew arkata li tirrapreżenta rixtellu, hemm fetħa, bħallikieku issa s-swar ma għandhomx bżonn li jingħalqu, anzi għal kuntrarju is-swar qegħdin jilqgħu bir-rixtellu miftuħ biex in-nies jidħlu l-Belt b'kumdità aktar minn qatt qabel. Iż-żewġ arbli tal-metall, wieħed kull naħa tas-swar, jixbhu lil żewġ lanez jew stendardi, bħallikieku dawn huma miżmuma minn żewġ kavallieri li qed isellmu b'ċerta rispett u attenzjoni lil kull min ikun dieħel u ħiereġ mill-Belt. </p>
<p>Il-proġett ta' Bieb il-Belt jinkludi l-bini taż-żewġ turġien lussużi kif ukoll il-binja tal-Parlament il-ġdid. Ma' dawn ġie ukoll inkluż ir-riabilitazzjoni tat-Teatru Rjal wara li sarlu ammont ta' restawr u xi żidiet, bħala teatru għall-apert. Dan illum hu magħruf bħala Pjazza Teatru Rjal. Il-misraħ, li parti kbira minnu sal-2014 kienet tintuża l-aktar bħala parkeġġ, issa ġie jagħmel parti integrali mill-ambjent ta' Bieb il-Belt. Dan għadu magħruf bl-istess isem, Misraħ il-Ħelsien.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Kommemorazzjonijiet
<p>F'Ottobru tal-2014, installazzjoni kontemporanja tal-<ref target="https://mt.wikipedia.org/wiki/Arti">arti</ref> msejħa <hi rend="italic">Prospettiva</hi> ġiet inawgurata qrib Triq Ġlormu Cassar li tagħmel parti mill-venda tal-karozzi tal-linja. L-installazzjoni tinkorpora elementi mill-ħames bibien fid-daħla tal-belt tul iż-żmien, u ġiet iddisinjata mill-arkitett <ref target="https://mt.wikipedia.org/wiki/Chris_Briffa">Chris Briffa</ref>. L-installazzjoni tikkommemora l-Belt Valletta bħala l-<ref target="https://mt.wikipedia.org/wiki/Kapitali_Ewropea_tal-Kultura">Belt Kapitali Ewropea</ref> tal-<ref target="https://mt.wikipedia.org/wiki/Kultura">Kultura</ref> fl-2018.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Biblijografija
<list type="unordered"><item>De Giorgio Roger, <hi rend="italic">A City By An Order</hi>, Progress Press. 1985.</item></list>
<list type="unordered"><item>Wismayer J.M. 'Dingli Gate - An Entrance to a City' <hi rend="italic">A Miscellanea of Historical Records</hi>.</item></list>
<list type="unordered"><item>'The City Gate Project'.</item></list>
</text></body></html>