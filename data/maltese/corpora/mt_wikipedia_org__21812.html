<html><body><text id="wikipedia_mt_wikipedia_org__21812.html" ns="0" revid="233442" sourceurl="https://mt.wikipedia.org/wiki/Robert_Tappan_Morris" title="Robert Tappan Morris" type="wikipedia">Robert Tappan Morris<figure><caption>Robert Morris fl-2008</caption></figure>
<p><hi rend="bold">Robert Tappan Morris</hi> (<ref target="https://mt.wikipedia.org/wiki/Massachussets">Massachussets</ref>, <ref target="https://mt.wikipedia.org/wiki/8_ta'_Novembru">8 ta' Novembru</ref> <ref target="https://mt.wikipedia.org/wiki/1965">1965</ref>) huwa informatiku u imprenditur <ref target="https://mt.wikipedia.org/wiki/Stati_Uniti_tal-Amerika">Amerikan</ref>. Hu hu l-iktar famuż għal <ref target="https://mt.wikipedia.org/wiki/Morris_Worm">Morris Worm</ref>, ikkunsidrat bħala l-ewwel <hi rend="italic"><ref target="https://mt.wikipedia.org/wiki/Worm">worm</ref></hi> tal-kompjuter li qatt sar.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Kawża ta' dan ġie pproċessat u sar l-ewwel persuna li ġie kkundannat taħt l-Att tal-Frodi u Abbuż fuq il-Kompjuter.<ref target="https://mt.wikipedia.org/wiki/Il-Paġna_prinċipali#cite_note-usvmorris-2">[2]</ref></p>
Bijografija
L-ewwel snin
<p>Morris twieled fl-1965 minn Robert Morris u Anne Farlow Morris. Missieru kien informatiku f'Bell Labs, fejn għen jiddisinja s-sistemi operattivi ta' <ref target="https://mt.wikipedia.org/wiki/Multics">Multics</ref> u <ref target="https://mt.wikipedia.org/wiki/Unix">Unix</ref>. Morris attenda l-<ref target="https://mt.wikipedia.org/wiki/Università_ta'_Harvard">Università ta' Harvard</ref>, u aktar tard daħal bħala student gradwat fl-<ref target="https://mt.wikipedia.org/wiki/Università_ta'_Cornell">Università ta' Cornell</ref>. Fl-ewwel sena tiegħu hu kiteb <hi rend="italic"><ref target="https://mt.wikipedia.org/wiki/Worm">worm</ref></hi> tal-kompjuter li wasslet biex ħarbat diversi kompjuters fis-snin tal-bidu tal-internet. Din wasslitu quddiem il-qorti sena wara.</p>
Morris Worm
<p>Il-<ref target="https://mt.wikipedia.org/wiki/Worm"><hi rend="italic">worm</hi></ref> ta' Morris ġie żviluppat fl-1988 waqt li kien jattendi l-Università ta' Cornell.<ref target="https://mt.wikipedia.org/wiki/Il-Paġna_prinċipali#cite_note-usvmorris-2">[2]</ref> Hu stqarr li kien iddisinjat biex jara d-daqs tal-<ref target="https://mt.wikipedia.org/wiki/Internet">internet</ref>. Il-<hi rend="italic">worm </hi>tnieda minn MIT, minflok Cornell.<ref target="https://mt.wikipedia.org/wiki/Il-Paġna_prinċipali#cite_note-usvmorris-2">[2]</ref> Dan il-<hi rend="italic">worm </hi>sfrutta numru ta' dgħufijiet sabiex jidħol fis-sistemi mixtieqa, fosthom:</p>
<list type="unordered"><item>żball fis-<hi rend="italic"><ref target="https://mt.wikipedia.org/wiki/Sendmail">sendmail</ref></hi>, il-programm użat biex jamministra l-posta elettronika;</item>
<item>żball fil-<hi rend="italic"><ref target="https://mt.wikipedia.org/wiki/Finger">finger</ref></hi>, li jippermetti li jiġi esegwit kodiċi remot;</item>
<item>programm li jippermetti li wieħed jara informazzjoni dwar utent tas-sistema permezz ta' RSH.</item></list>
<p>Il-<hi rend="italic">worm </hi>kien ipprogrammat sabiex jiċċekkja kull kompjuter li jsib jekk l-infezzjoni seħħitx diġà. Madanakollu, Morris ħaseb li xi amministraturi jistgħu jegħlbu lil dan il-<hi rend="italic">worm </hi>billi jagħtu struzzjonijiet lill-kompjuter sabiex jirraporta <ref target="https://mt.wikipedia.org/wiki/Falz_pożittiv">falz pożittiv</ref>. Biex jikkumpensa għal din il-possibilità, Morris għamel li l-<hi rend="italic">worm </hi>jikkopja lilu nnifsu xorta waħda irrelevanti mir-rispons tal-interrogazzjoni dwar l-istat tal-infezzjoni.</p>
<p>Dan il-livell ta' persistenza wassal għal tagħbijiet li mhux biss ġabu l-attenzjoni tal-amministraturi tas-sistemi, imma fixklu l-kompjuters immirati. Matul il-ġuri, ġie stmat li l-ispiża ta' "telfien ta' produttività" kawża tal-<hi rend="italic">worm</hi> u l-isforzi sabiex jitneħħa mis-sistemi kien ta' bejn $200 u $53,000.<ref target="https://mt.wikipedia.org/wiki/Il-Paġna_prinċipali#cite_note-usvmorris-2">[2]</ref></p>


Ħoloq esterni
<list type="unordered"><item>(EN)  <ref target="http://pdos.csail.mit.edu/~rtm/">Sit uffiċjali fuq MIT</ref></item></list>
</text></body></html>