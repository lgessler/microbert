<html><body><text id="wikipedia_mt_wikipedia_org__6738.html" ns="0" revid="250795" sourceurl="https://mt.wikipedia.org/wiki/Analisi_matematika" title="Analisi matematika" type="wikipedia">Analisi matematika<p>L-<hi rend="bold">analisi matematika</hi> bdiet mill-formulazzjoni rigoruża tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref>. Hija fergħa tal-<ref target="https://mt.wikipedia.org/wiki/Matematika">matematika</ref> li tikkonċentra fuq l-idea tal-<ref target="https://mt.wikipedia.org/wiki/Limitu_(matematika)">limitu</ref>: il-<ref target="https://mt.wikipedia.org/wiki/Limitu_ta'_suċċessjoni">limitu ta' suċċessjoni</ref> jew il-<ref target="https://mt.wikipedia.org/wiki/Limitu_ta'_funzjoni">limitu ta' funzjoni</ref>. Tinkludi wkoll it-teoriji tad-<ref target="https://mt.wikipedia.org/wiki/Derivata">differenzazzjoni</ref>, <ref target="https://mt.wikipedia.org/wiki/Integral">integrazzjoni</ref> u <ref target="https://mt.wikipedia.org/wiki/Meżura_(matematika)">meżura</ref>, <ref target="https://mt.wikipedia.org/wiki/Serje_(matematika)">serje infiniti</ref>, u <ref target="https://mt.wikipedia.org/wiki/Funzjoni_analitika">funzjonijiet analitiċi</ref>. L-istudju ta' dawn it-teoriji ħafna drabi jsir fil-kuntest tan-<ref target="https://mt.wikipedia.org/wiki/Numru_reali">numri reali</ref>, <ref target="https://mt.wikipedia.org/wiki/Numru_kompless">numri komplessi</ref>, u <ref target="https://mt.wikipedia.org/wiki/Funzjonijiet_(matematika)">funzjonijiet</ref> reali u komplessi. Madankollu, nistgħu niddefinixxu u nistudjaw dawn it-teoriji f'kull <ref target="https://mt.wikipedia.org/wiki/Spazju#Matematika_u_spazju">spazju</ref> ta' oġġetti matematiċi li fih hu possibbli li nagħtu definizzjoni ta' "distanza" (<ref target="https://mt.wikipedia.org/wiki/Spazju_metriku">spazju metriku</ref>) jew iżjed ġenerali ta' "qrubija" (<ref target="https://mt.wikipedia.org/wiki/Spazju_topoloġiku">spazju topoloġiku</ref>).</p>

Għaliex l-Analisi Astratta?
<figure><caption> David Hilbert t.1862 m.1943</caption></figure>
<p>Għandna nistudjaw l-analisi matematika fil-kuntest iżjed wiesa' tal-ispazji topologiċi jew spazji metriċi għal żewġ raġunijiet:</p>
<list type="unordered"><item>l-ewwel, għax l-istess metodi bażiċi ħafna drabi japplikaw għal klassi ta' problemi li hi ħafna usa' (per eżempju, l-istudju ta' <ref target="https://mt.wikipedia.org/wiki/Analisi_Funzjonali">spazji ta' funzjonijiet</ref>).</item></list>
<list type="unordered"><item>it-tieni, u mhux inqas importanti, għax meta nifhmu l-analisi fi spazji aktar astratti sikwit nsibu li nistgħu napplikawha direttament għal problemi klassiċi. Per eżempju, fl-<ref target="https://mt.wikipedia.org/wiki/Analisi_ta'_Fourier">analisi ta' Fourier</ref>, nistgħu nesprimu kull funzjoni bħala ċerta serje infinita (ta' funzjonijiet trigonometriċi jew esponenzjali komplessi). Fiżikament, b'din id-dekompożizzjoni nirriduċu mewġa (tal-ħoss) arbitrarja fil-frekwenzi li jikkomponuha. Il-"piżijiet" jew koeffiċjenti tat-termini fl-espansjoni ta' Fourier ta' funzjoni, jistgħu jitqisu bħala l-komponenti ta' vettur fi spazju ta' dimensjoni infinita li nsibuh bħala <ref target="https://mt.wikipedia.org/wiki/Spazju_ta'_Hilbert">spazju ta' Hilbert</ref>. Mela l-istudju tal-funzjonijiet definiti f'dil-qagħda iżjed ġenerali jipprovdi metodu konvenjenti għad-derivazzjoni ta' riżultati fuq kif il-funzjonijiet ivarjaw fl-ispazju u mal-ħin, jew f'termini aktar matematiċi fuq l-<ref target="https://mt.wikipedia.org/wiki/Ekwazzjonijiet_differenzjali_parzjali">ekwazzjonijiet differenzjali parzjali</ref>, fejn din it-teknika nafuha bħala separazzjoni tal-<ref target="https://mt.wikipedia.org/wiki/Varjabbli">varjabbli</ref>.</item></list>
Storja tal-Analisi Matematika
<p>Il-matematiċi Griegi bħal <ref target="https://mt.wikipedia.org/wiki/Ewdossu_ta'_Knidu">Ewdossu</ref> u <ref target="https://mt.wikipedia.org/wiki/Arkimede">Arkimede</ref> meta applikaw il-<ref target="https://mt.wikipedia.org/wiki/Metodu_tal-eżawriment">metodu tal-eżawriment</ref> biex jikkalkulaw l-arja u l-volum ta' xi reġjuni u solidi użaw il-kunċetti tal-limiti u l-konvergenza b'mod informali. Fl-<ref target="https://mt.wikipedia.org/wiki/Matematiku_Indjan">Indja</ref>, il-matematiku tas-seklu 12, <ref target="https://mt.wikipedia.org/wiki/Bhaskara">Bhaskara</ref> ġa kellu l-ideja tal-<ref target="https://mt.wikipedia.org/wiki/Derivata">kalkulu differenzjali</ref> u ta eżempji tad-<ref target="https://mt.wikipedia.org/wiki/Id-Derivata">derivata</ref>, flimkien mal-propożizzjoni ta' dik li nsejħulu llum it-<ref target="https://mt.wikipedia.org/wiki/Derivata">Teorema ta' Rolle</ref>.</p>
<p>Fis-seklu 14, l-analisi matematika bdiha <ref target="https://mt.wikipedia.org/wiki/Madhava_ta'_Sangamagrama">Madhava ta' Sangamagrama</ref>, meqjus bħala l-"<ref target="https://mt.wikipedia.org/wiki/Fundatur_ta'l-analisi_matematika">fundatur ta'l-analisi matematika</ref>". Hu żviluppa idejat fundamentali: l-iżvilupp ta' funzjoni f'<ref target="https://mt.wikipedia.org/wiki/Serje_infinita">serje infinita</ref>, <ref target="https://mt.wikipedia.org/wiki/Serje_ta'_potenzi">serje ta' potenzi</ref>, is-<ref target="https://mt.wikipedia.org/wiki/Serje_ta'_Taylor">serje ta' Taylor</ref>, u l-approssimazzjoni razzjonali ta' serje infinita. Żviluppa wkoll is-serje ta' Taylor għall-<ref target="https://mt.wikipedia.org/wiki/Funzjonijiet_trigonometriċi">funzjonijiet trigonometriċi</ref> tas-<ref target="https://mt.wikipedia.org/wiki/Senu">senu</ref>, <ref target="https://mt.wikipedia.org/wiki/Kosenu">kosenu</ref>, <ref target="https://mt.wikipedia.org/wiki/Tanġenti">tanġenti</ref> u <ref target="https://mt.wikipedia.org/wiki/Arktanġenti">arktanġenti</ref>, u stima l-iżbal li nagħmlu meta naqtgħu is-serje. Żviluppa l-<ref target="https://mt.wikipedia.org/wiki/Frazzjonijiet_kontinwi">frazzjonijiet kontinwi</ref> infiniti, l-<ref target="https://mt.wikipedia.org/wiki/L-Integral">integrazzjoni</ref> b'termini wara termini, l-approssimazzjoni b'serje ta' Taylor tas-senu u kosenu, u s-serje f'potenzi tar-<ref target="https://mt.wikipedia.org/wiki/Raġġ">raġġ</ref>, <ref target="https://mt.wikipedia.org/wiki/Diametru">diametru</ref>, <ref target="https://mt.wikipedia.org/wiki/Ċirkonferenza">ċirkonferenza</ref>, <ref target="https://mt.wikipedia.org/wiki/Π">π</ref>, π/4 u l-anglu <ref target="https://mt.wikipedia.org/wiki/Θ">θ</ref>. Id-dixxipli tiegħu fl-i<ref target="https://mt.wikipedia.org/wiki/Skola_ta'_Kerala">Skola ta' Kerala</ref> baqgħu ikkabru x-xogħol tiegħu sas-<ref target="https://mt.wikipedia.org/wiki/Seklu_16">seklu 16</ref>.</p>
<figure><caption>Gottfried Leibniz t.1646 m.1716</caption></figure>
<p>Fl-Ewropa, fit-tieni nofs tas-seklu 17, <ref target="https://mt.wikipedia.org/wiki/Isaac_Newton">Newton</ref> u <ref target="https://mt.wikipedia.org/wiki/Gottfried_Leibniz">Leibniz</ref> independement minn xulxien żviluppaw il-kalkulu, li bl-istimulu tal-applikazzjonijiet matul is-<ref target="https://mt.wikipedia.org/wiki/Seklu_18">seklu 18</ref> rabba ħafna friegħi bħall-<ref target="https://mt.wikipedia.org/wiki/Kalkulu_tal-varjazzjoni">kalkulu tal-varjazzjoni</ref>, l-<ref target="https://mt.wikipedia.org/wiki/Ekwazzjonijiet_differenzjali_ordinarji">ekwazzjonijiet differenzjali ordinarji</ref> u <ref target="https://mt.wikipedia.org/wiki/Parzjali">parzjali</ref> u l-<ref target="https://mt.wikipedia.org/wiki/Analisi_ta'_Fourier">analisi ta' Fourier</ref> . F'dal-perijodu, il-metodi tal-kalkulu ġew applikati biex japprossimaw <ref target="https://mt.wikipedia.org/wiki/Problemi_diskreti">problemi diskreti</ref> b'oħrajn kontinwi.</p>
<p>Fis-seklu18, <ref target="https://mt.wikipedia.org/wiki/Leonard_Euler">Euler</ref> introduċa il-kunċett ta' <ref target="https://mt.wikipedia.org/wiki/Funzjonijiet_(matematika)">funzjoni matematika</ref>. Fis-<ref target="https://mt.wikipedia.org/wiki/Seklu19">seklu19</ref>, <ref target="https://mt.wikipedia.org/wiki/Augustin_Louis_Cauchy">Cauchy</ref> kien l-ewwel li stabbilixa l-kalkulu fuq pedament loġiku sod bl-introduzzjoni tal-ideja tas-<ref target="https://mt.wikipedia.org/wiki/Suċċessjoni_ta'_Cauchy">suċċessjoni ta' Cauchy</ref>. Beda wkoll it-teorija formali tal-<ref target="https://mt.wikipedia.org/wiki/Analisi_komplessa">analisi komplessa</ref>. <ref target="https://mt.wikipedia.org/wiki/Simeon_Poisson">Poisson</ref>, <ref target="https://mt.wikipedia.org/wiki/Liouville">Liouville</ref>, <ref target="https://mt.wikipedia.org/wiki/Jean-Baptiste_Joseph_Fourier">Fourier</ref> u oħrajn studjaw l-ekwazzjonijiet differenzjali parzjali u l-<ref target="https://mt.wikipedia.org/wiki/Analisi_armonika">analisi armonika</ref>. </p>
<p>F'nofs is-seklu <ref target="https://mt.wikipedia.org/wiki/Bernhard_Riemann">Riemann</ref> introduċa t-teorija tiegħu tal-<ref target="https://mt.wikipedia.org/wiki/L-Integral">integrazzjoni</ref>. F'l-aħħar terz tas-seklu 19, <ref target="https://mt.wikipedia.org/wiki/Karl_Weierstrass">Weierstrass</ref> li l-fehma tiegħu kienet li l-argumenti ġometriċi jistgħu iqarqu bina, daħħal l-aritmetizzazzjoni tal-analisi u introduċa id-definizzjoni "epsilon-delta" tal-<ref target="https://mt.wikipedia.org/wiki/Limitu">limitu</ref>. Wara, il-matematiċi bdew jinkwietaw li kienu qegħdin jassumu l-eżistenza tal-<ref target="https://mt.wikipedia.org/wiki/Kontinwu">kontinwu</ref> tan-<ref target="https://mt.wikipedia.org/wiki/Numri_reali">numri reali</ref> mingħajr prova. <ref target="https://mt.wikipedia.org/wiki/Dedekind">Dedekind</ref> imbagħad ta kostruzzjoni tan-numri reali bil-methodu tal-<ref target="https://mt.wikipedia.org/wiki/Qtugħ_ta'_Dedekind">qtugħ ta' Dedekind</ref>, li bih il-matematiċi jikkrejaw numri rrazzjonali li jimlew il-"vojt" bejn in-numri razzjonali, u hekk joħolqu sett <ref target="https://mt.wikipedia.org/wiki/Komplet">komplet</ref>: il-kontinwu tan-numri reali. Madwar dak iż-żmien l-isforzi għar-raffinar tat-teoremi tal-<ref target="https://mt.wikipedia.org/wiki/Integral">integrazzjoni ta' Riemann</ref> wasslu għall-istudju tal-"qies" tas-sett tad-<ref target="https://mt.wikipedia.org/wiki/Diskontinwitajiet">diskontinwitajiet</ref> tal-funzjonijiet reali.</p>
<p>Fl-istess ħin, bdew jinħolqu "<ref target="https://mt.wikipedia.org/wiki/Mostri">mostri</ref>" (funzjonijiet <ref target="https://mt.wikipedia.org/wiki/Mkien_kontinwi">mkien kontinwi</ref>, funzjonijiet kontinwi imma mkien differenzjabbli, <ref target="https://mt.wikipedia.org/wiki/Kurvi_li_jimlew_l-ispazju">kurvi li jimlew l-ispazju</ref>). F'dal-kuntest, <ref target="https://mt.wikipedia.org/wiki/Camille_Jordan">Jordan</ref> żviluppa t-teorija tiegħu tal-<ref target="https://mt.wikipedia.org/wiki/Meżura">meżura</ref>, <ref target="https://mt.wikipedia.org/wiki/Georg_Cantor">Cantor</ref> żviluppa dik li daż-żmien insejħulha it-<ref target="https://mt.wikipedia.org/wiki/Teorija_sempliċi_tas-settijiet">teorija sempliċi tas-settijiet</ref>, u <ref target="https://mt.wikipedia.org/wiki/Baire">Baire</ref> ipprova it-<ref target="https://mt.wikipedia.org/wiki/Teorema_tal-kategoriji_ta'_Baire">teorema tal-kategoriji ta' Baire</ref>. Fil-bidu tas-seklu 20, il-kalkulu ġie formalizzat b'l-użu tat-<ref target="https://mt.wikipedia.org/wiki/Teorija_assjomatika_tas-settijiet">teorija assjomatika tas-settijiet</ref>. <ref target="https://mt.wikipedia.org/wiki/Henri_Leon_Lebesgue">Lebesgue</ref> irriżolva l-problema tal-miżura, u <ref target="https://mt.wikipedia.org/wiki/David_Hilbert">Hilbert</ref> introduċa l-i<ref target="https://mt.wikipedia.org/wiki/Spazji_ta'_Hilbert">spazji ta' Hilbert</ref> biex jirriżolvi l-<ref target="https://mt.wikipedia.org/wiki/Ekwazzjonijiet_integrali">ekwazzjonijiet integrali</ref>. L-ideja tal-i<ref target="https://mt.wikipedia.org/wiki/Spazji_vettorjali_normati">spazji vettorjali normati</ref> kienet infirxet, u f'l-20ijiet tas-seklu <ref target="https://mt.wikipedia.org/wiki/Stefan_Banach">Banach</ref> ħoloq l-<ref target="https://mt.wikipedia.org/wiki/Analisi_funzjonali">analisi funzjonali</ref>.</p>
Oqsma tal-Analisi
<p>L-Analsi Matematika tinkludi dawn l-oqsma: </p>
<list type="unordered"><item><ref target="https://mt.wikipedia.org/wiki/Analisi_Reali">Analisi Reali</ref>, l-istudju <ref target="https://mt.wikipedia.org/wiki/Rigoruż">rigoruż</ref> tad-<ref target="https://mt.wikipedia.org/wiki/Derivata">derivati</ref> u l-<ref target="https://mt.wikipedia.org/wiki/Integral">integrali</ref> ta' funzjonijiet b'varjabbli reali. Dan jinkludi l-istudju tas-<ref target="https://mt.wikipedia.org/wiki/Suċċessjonijiet">suċċessjonijiet</ref> u l-<ref target="https://mt.wikipedia.org/wiki/Limiti">limiti</ref> tagħhom, is-<ref target="https://mt.wikipedia.org/wiki/Serje">serje</ref>, u l-<ref target="https://mt.wikipedia.org/wiki/Meżuri">meżuri</ref>.</item>
<item><ref target="https://mt.wikipedia.org/wiki/Analisi_komplessa">Analisi komplessa</ref>, l-istudju ta' funzjonijiet mill-<ref target="https://mt.wikipedia.org/wiki/Pjan_kompless">pjan kompless</ref> għall-pjan kompless li huma komplessament differenzjabbli.</item>
<item><ref target="https://mt.wikipedia.org/wiki/Analisi_funzjonali">Analisi funzjonali</ref>, l-istudju ta' spazji ta' funzjonijiet b'l-użu ta' kunċetti bħal <ref target="https://mt.wikipedia.org/wiki/Spazji_ta'_Banach">spazji ta' Banach</ref> u <ref target="https://mt.wikipedia.org/wiki/Spazji_ta'_Hilbert">spazji ta' Hilbert</ref>.</item>
<item><ref target="https://mt.wikipedia.org/wiki/Analisi_armonika">Analisi armonika</ref> l-istudju tas-<ref target="https://mt.wikipedia.org/wiki/Serje_ta'_Fourier">serje ta' Fourier</ref> u l-astrazzjonijiet tagħhom..</item>
<item><ref target="https://mt.wikipedia.org/wiki/Ġometrija_Differenzjali_u_Topoloġija">Ġometrija Differenzjali u Topoloġija</ref>, l-applikazzjoni tal-kalkulu għal spazji matematiċi astratti li għandhom struttura interna komplikata.</item>
<item><ref target="https://mt.wikipedia.org/wiki/Analisi_Numerika">Analisi Numerika</ref>, l-istudju tal-algoritmi użati għall-approssimazzjoni ta' problemi tal-matematika kontinwa.</item></list>
<p>Il-kelma <hi rend="bold">Analisi Klassika</hi> s-soltu tfisser analisi mingħajr l-użu tal-metodi tal-analisi funzjonali. L-istudju tal-<ref target="https://mt.wikipedia.org/wiki/Ekwazzjoni_differenzjali">ekwazzjonijiet differenzjali</ref> issa huwa mferrex ma friegħi oħra bħas-<ref target="https://mt.wikipedia.org/wiki/Sistemi_dinamiċi">sistemi dinamiċi</ref>, imma ġħadu mportanti ħafna fl-analisi konvenzjonali.</p>
</text></body></html>