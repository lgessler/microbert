<html><body><text id="wikipedia_mt_wikipedia_org__21639.html" ns="0" revid="270420" sourceurl="https://mt.wikipedia.org/wiki/Anton_Cassar" title="Anton Cassar" type="wikipedia">Anton Cassar
<p>
<hi rend="bold">Anton Cassar</hi> (<ref target="https://mt.wikipedia.org/wiki/Marsa">Marsa</ref>, <ref target="https://mt.wikipedia.org/wiki/18_ta'_Frar">18 ta' Frar</ref> <ref target="https://mt.wikipedia.org/wiki/1924">1924</ref> – <ref target="https://mt.wikipedia.org/wiki/30_ta'_Ġunju">30 ta' Ġunju</ref> <ref target="https://mt.wikipedia.org/wiki/2014">2014</ref>) kien awtur u ġurnalista <ref target="https://mt.wikipedia.org/wiki/Malta">Malti</ref>.</p>
Bijografija
<p>Imwieled il-Marsa, huwa studja fis-Seminarju ta' Għawdex u ta' Malta. Fit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> serva fl-11th H.A.A. Regt., R.M.A. Beda l-karriera ġurnalistika u letterarja tiegħu fl-1946 mat-<ref target="https://mt.wikipedia.org/wiki/Times_of_Malta">Times of Malta</ref> u <hi rend="italic"><ref target="https://mt.wikipedia.org/wiki/Il-Berqa">Il-Berqa</ref></hi>, meta mbagħad fl-1962, sar l-ewwel editur ta' <hi rend="italic"><ref target="https://mt.wikipedia.org/wiki/L-Orizzont">L-Orizzont</ref></hi> u sena wara kap tal-pubblikazzjoni tal-Union Press. Ftit wara, fl-1967, inħatar segretarju amministrattiv tal-istess kumpanija. Ħejja żgħażagħ fil-mixja ġurnalistika tagħhom. Ta s-sehem tiegħu fil-kummissjoni tal-etika ġurnalistika. Kien viżjonarju fil-kitba xellugija f'Malta. </p>
<p>Ħadem ukoll ħafna fil-<ref target="https://mt.wikipedia.org/wiki/Partit_Laburista_(Malta)">Partit Laburista</ref>, l-iktar fid-dipartiment tal-informazzjoni tal-Partit Laburista u kien ċermen tas-Sensiela Kotba Soċjalisti. B'rikonoxximent ta' ħidmietu, fl-1996 Anton ingħata l-Midalja għall-Qadi tar-Repubblika, u fl-1996 il-premju tad-deheb għall-kontribut kbir tiegħu fil-ġurnaliżmu professjonali.</p>
<p>Kien membru fundatur tal-Banda Trinità Qaddisa tal-Marsa, li tagħha kien President mill-1957. Kien ukoll attiv ħafna f'għadd ta' għaqdiet soċjali, kulturali u politiċi.</p>
<p>Ippubblika diversi kotba ta' natura letterarja, fosthom <hi rend="italic">Il-Għanja taż-Żgħożija</hi>, <hi rend="italic">Meta l-Għawdxin Kienu Mxewxa</hi>, <hi rend="italic">Ir-Russi Jitkellmu bil-Fjuri</hi>, <hi rend="italic">Il-Gwerra Ċivili ta' Spanja</hi>, <hi rend="italic">Il-Compact</hi>, <hi rend="italic">Il-Konkordat</hi>, <hi rend="italic">Il-Ballata tal-Marsa</hi> u l-awtobijografija <hi rend="italic">Ħajti: Mhix kollha ward u żahar</hi> pubblikata fl-2009.</p>
<p>Anton Cassar miet fit-30 ta' Ġunju 2014 fl-età ta' 90 sena.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>


Ħoloq esterni
<list type="unordered"><item><ref target="https://akkademjatalmalti.org/bijografiji/anton-cassar/">Bijografija</ref> fuq is-sit uffiċjali tal-Akkademja tal-Malti</item></list>
</text></body></html>