<html><body><text id="wikipedia_mt_wikipedia_org__26444.html" ns="0" revid="265128" sourceurl="https://mt.wikipedia.org/wiki/Sit_Arkeolo%C4%A1iku_ta%E2%80%99_Paphos" title="Sit Arkeoloġiku ta’ Paphos" type="wikipedia">Sit Arkeoloġiku ta’ Paphos<figure><caption>Il-mużajk tat-Twelid ta’ Dijoniżju, fil-Villa ta’ Aion, fis-sit arkeoloġiku ta’ Paphos</caption></figure>
<p>Is-<hi rend="bold">Sit Arkeoloġiku ta’ Paphos</hi>, magħruf ukoll bħala l-<hi rend="bold">Park Arkeoloġiku ta’</hi> <hi rend="bold">Kato Pafos</hi>, fih il-biċċa l-kbira tal-belt Griega u <ref target="https://mt.wikipedia.org/wiki/Imperu_Ruman">Rumana</ref> antika u importanti ta’ <ref target="https://mt.wikipedia.org/wiki/Paphos">Paphos</ref> u jinsab fil-Lbiċ ta’ <ref target="https://mt.wikipedia.org/wiki/Ċipru">Ċipru</ref>. Is-sit arkeoloġiku tħejja biex ikun aċċessibbli għal żjarat turistiċi fi ħdan is-sezzjoni ta’ <ref target="https://mt.wikipedia.org/wiki/Nea_Paphos">Nea Paphos</ref> (‘Paphos Ġdida’) tal-belt kostali, għalkemm l-iskavi għadhom għaddejjin.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Is-siti u l-<ref target="https://mt.wikipedia.org/wiki/Monument">monumenti</ref> ta’ Paphos imorru lura għall-<ref target="https://mt.wikipedia.org/wiki/Preistorja">Preistorja</ref> sal-<ref target="https://mt.wikipedia.org/wiki/Medjuevu">Medju Evu</ref>. Fost l-iktar fdalijiet sinifikanti li ġew skoperti sa issa hemm erba’ vilel Rumani kbar u elaborati: il-Villa ta’ Dijoniżju, il-Villa ta’ Aion, il-Villa ta’ Teżew, u l-Villa ta’ Orfeo.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> L-erba’ vilel huma pavimentati bil-mużajk li baqa’ ppreservat tajjeb ħafna, speċjalment fil-Villa ta’ Orfeo. Barra minn hekk, mill-iskavi ħarġu agora, <hi rend="italic">asklipieion</hi>, bażilika, <hi rend="italic">odeion</hi>, teatru Ellenistiku-Ruman, u nekropoli magħrufa bħala “l-Oqbra tar-Rejiet”.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Is-sit arkeoloġiku ta’ Paphos tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1980.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
History
<p>Il-belt ta’ Paphos x’aktarx li nbniet minn <ref target="https://mt.wikipedia.org/wiki/Nikokles">Nikokles</ref>, l-aħħar re ta’ Paphos, lejn l-aħħar tas-seklu 4 Q.K. Sal-bidu tas-seklu 2 Q.K., il-belt saret il-<ref target="https://mt.wikipedia.org/wiki/Belt_kapitali">belt kapitali</ref> tal-gżira ta’ Ċipru, u ħadet post <ref target="https://mt.wikipedia.org/wiki/Salamis">Salamis</ref> matul l-era Ellenistika taħt il-<ref target="https://mt.wikipedia.org/wiki/Ptolomej">Ptolomej</ref>.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
Sit ta’ Wirt Dinji
<figure><caption>Il-mużajk tal-Villa ta’ Dijoniżju</caption></figure>
<p>Is-sit arkeoloġiku ta’ Paphos ġie ddeżinjat bħala Sit ta’ Wirt Dinji tal-UNESCO fl-1980 flimkien man-nekropoli u mas-santwarju ta’ <ref target="https://mt.wikipedia.org/wiki/Afrodite">Afrodite</ref> bħala sit <ref target="https://mt.wikipedia.org/wiki/Kultura">kulturali</ref> uniku.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba f’Ċipru kienu jiġu adurati allat pre-Elleniċi min-<ref target="https://mt.wikipedia.org/wiki/Neolitiku">Neolitiku</ref> (is-sitt millenju Q.K.) u bosta mill-fdalijiet arkeoloġiċi huma antiki ferm; pereżempju s-Santwarju ta’ Afrodite jmur lura għas-seklu 12 Q.K., u huwa xhieda ta’ wieħed mill-iktar insedjamenti antiki ta’ <ref target="https://mt.wikipedia.org/wiki/Mycenae">Mycenae</ref>. Il-mużajk tas-sit arkeoloġiku ta’ Paphos huwa rari ħafna u jitqies fost l-ifjen eżemplari fid-<ref target="https://mt.wikipedia.org/wiki/Id-Dinja">dinja</ref> u jkopri l-perjodu Ellenistiku sal-perjodu <ref target="https://mt.wikipedia.org/wiki/Biżantini">Biżantin</ref>. Il-fdalijiet arkeoloġiċi u arkitettoniċi tal-vilel, tal-palazzi, tal-fortizzi u tal-oqbra mnaqqxa fil-blat ta’ Paphos huma uħud mill-imfietaħ li jgħinuna nifhmu l-arkitettura tal-qedem u għandhom valur storiku eċċezzjonali; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”, ladarba l-importanza <ref target="https://mt.wikipedia.org/wiki/Reliġjon">reliġjuża</ref> u kulturali tal-qima lil <ref target="https://mt.wikipedia.org/wiki/Venere_(mitoloġija)">Venere</ref>, alla lokali tal-fertilità li ġiet rikonoxxuta b’mod mifrux u ċċelebrata bħala simbolu tal-<ref target="https://mt.wikipedia.org/wiki/Imħabba">imħabba</ref> u tas-sbuħija, tikkontribwixxi għall-valur universali straordinarju tas-sit.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<figure><caption>Veduta panoramika tas-sit arkeoloġiku ta’ Paphos</caption></figure>
Skavi
Skavi Pollakki f’Paphos
<figure><caption>Il-kolonni tal-Villa ta’ Teżew</caption></figure>
<p>L-ispedizzjoni arkeoloġika miċ-Ċentru <ref target="https://mt.wikipedia.org/wiki/Polonja">Pollakk</ref> tal-Arkeoloġija <ref target="https://mt.wikipedia.org/wiki/Baħar_Mediterran">Mediterranja</ref> tal-Università ta’ <ref target="https://mt.wikipedia.org/wiki/Varsavja">Varsavja</ref> bdiet twettaq skavi taħt id-direzzjoni tal-Professur <ref target="https://mt.wikipedia.org/wiki/Kazimierz_Michałowski">Kazimierz Michałowski</ref> f’Ġunju 1965. Fin-naħa tal-Lbiċ tas-sit arkeoloġiku ta’ Paphos instabu <ref target="https://mt.wikipedia.org/wiki/Statwa">statwi</ref> tal-irħam ta’ <ref target="https://mt.wikipedia.org/wiki/Asklepju">Asklepju</ref> u ta’ <ref target="https://mt.wikipedia.org/wiki/Artemide">Artemide</ref> (li kien meqjum fil-belt). Skoperta oħra kienet teżor ta’ muniti tal-fidda mir-renji ta’ <ref target="https://mt.wikipedia.org/wiki/Filippu_III_tal-Maċedonja">Filippu III tal-Maċedonja</ref> u ta’ <ref target="https://mt.wikipedia.org/wiki/Alessandru_l-Kbir">Alessandru l-Kbir</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Id-diretturi sussegwenti tal-ispedizzjonijiet Pollakki kienu l-Professur <ref target="https://mt.wikipedia.org/wiki/Wiktor_Andrzej_Daszewski">Wiktor Andrzej Daszewski</ref> (1971-2007) u Dr. <ref target="https://mt.wikipedia.org/wiki/Henryk_Meyza">Henryk Meyza</ref> (2008-2019). It-timijiet tagħhom gradwalment skoprew u kixfu residenza antika enormi (twila 120 metru u wiesgħa 80 metru). Din ingħatat l-isem ta’ Villa ta’ Teżew minħabba li fiha nstab mużajk tal-battalja bejn Teżew u Minotawru. Fl-1983, mużajk kbir ta’ Aion, l-alla tal-ħin u tal-eternità, ġie skopert f’villa li saret magħrufa bħala l-Villa ta’ Aion. L-iskavi jinkludu wkoll l-hekk imsejħa Villa “Ellenistika” u Villa Rumana Bikrija. Minbarra r-riċerka arkeoloġika, l-ispedizzjonijiet wettqu xogħlijiet ta’ rikostruzzjoni u ta’ konservazzjoni.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
<figure><caption>L-<hi rend="italic">odeon</hi> u l-fanal ta’ Paphos fl-isfond</caption></figure>
<p>Fl-2011 ġie varat il-Proġett Paphos Agora minn tim mid-Dipartiment tal-Arkeoloġija Klassika fl-Istitut tal-Arkeoloġija tal-Università Jagellonika ta’ <ref target="https://mt.wikipedia.org/wiki/Krakovja">Krakovja</ref>, immexxi mill-Professur <ref target="https://mt.wikipedia.org/wiki/Ewdoksia_Papuci-Władyka">Ewdoksia Papuci-Władyka</ref>. L-objettiv ewlieni tiegħu kien li tinstab l-agora Ellenistika, li presumibbilment kienet moħbija taħt dik Rumana. Fl-2015 bdiet fażi ġdida tal-proġett, bl-għan li jiġi studjat u rikostruwit l-ispazju pubbliku tal-agora kif ukoll l-infrastruttura u l-attività ekonomika ta’ Paphos.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fis-sena 2020 inbeda proġett konġunt ta’ konsorzju xjentifiku magħmul mill-Università Jagellonika ta’ Krakovja, miċ-Ċentru Pollakk tal-Arkeoloġija Mediterranja tal-Università ta’ Varsavja, u mill-Università tat-Teknoloġika ta’ Varsavja. Il-proġett, imsejjaħ “<hi rend="italic">MA-P Maloutena and Agora in the layout of Paphos: modelling the cityscape of the Hellenistic and Roman capital of Cyprus</hi>” (Immappjar ta’ Maloutena u Agora fil-pjanta ta’ Paphos: immudellar tal-pjanta urbana tal-belt kapitali Ellenistika u Rumana ta’ Ċipru), huwa mmexxi mill-Professur Ewdoksia Papuci-Władyka.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
Monumenti
<figure><caption>Pjanta tal-Villa ta’ Dijoniżju</caption></figure>
Villa ta’ Dijoniżju
<p>Din il-villa tassew rikka tokkupa 2,000 metru kwadru, li minnhom 556 metru huma miksija b’artijiet bil-mużajk imżejna b’xeni mitoloġiċi, antiki u tal-kaċċa. Il-villa ngħatat l-isem tal-alla Dijoniżju li jidher fuq diversi mużajċi.</p>
<p>Il-kmamar tal-villa nbnew madwar bitħa ċentrali, jew atriju, li kienet tiffunzjona bħala l-qalba tal-villa. Il-villa nbniet lejn l-aħħar tas-seklu 2 W.K. u nqerdet u ġiet abbandunata wara t-terremoti tas-seklu 4 W.K.</p>
<p>Taħt il-villa Rumana nstab mużajk Ellenistiku biċ-ċagħaq, li jirrappreżenta l-mostru mitoloġiku tal-baħar <ref target="https://mt.wikipedia.org/wiki/Scylla">Scylla</ref>, minn villa preċedenti tas-seklu 3 Q.K. u jista’ jiġi apprezzat fil-post.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
Villa ta’ Aion
<figure><caption>Pjanta tal-Villa ta’ Aion</caption></figure>
<figure><caption>L-art bil-mużajk tal-Villa ta’ Aion</caption></figure>
<p>Minkejja li tlieta biss mill-kmamar ta’ din il-villa kbira ġew skavati mill-Università ta’ Varsavja, l-art bil-mużajk mill-Villa ta’ Aion titqies bħala waħda mill-iktar opri eċċezzjonali tal-arti Rumana antika, jekk mhux l-unika opra ta’ din ix-xorta, u ċertament waħda mill-iktar enigmatiċi u li ġew diskussi b’mod imqanqal mill-istudjużi. Il-villa tmur lura għal madwar nofs is-seklu 4 W.K. u ngħatat l-isem ta’ Villa ta’ Aion minħabba l-mużajk ċentrali tagħha fejn jidher l-alla Aion.</p>
<p>Il-kamra prinċipali x’aktarx li kienet <hi rend="italic">triclinium</hi> jew kamra ta’ riċeviment. Żewġ kmamar iżgħar kellhom mużajk ġeometriku mill-aqwa.</p>
<p>Il-mużajk ewlieni fih tliet gwarniċi orizzontali b’ħames panewijiet b’gwarniċ ġeometriku kull wieħed.</p>
<p>Ħajt tal-villa nstab imġarraf fit-triq biswitha u ġie rrestawrat.<ref target="https://mt.wikipedia.org/wiki/Il-Paġna_prinċipali#cite_note-:3-5">[5]</ref></p>
<figure><caption>Pjanta tal-Villa ta’ Teżew</caption></figure>
Villa ta’ Teżew
<figure><caption>Il-mużajk tal-Villa ta’ Teżew</caption></figure>
<p>Din il-villa kbira eċċezzjonali kienet ir-residenza tal-prokonslu jew tal-gvernatur Ruman, u kienet diviża fi kmamar għal funzjonijiet uffiċjali u kmamar għall-użu privat. Il-villa ngħatat l-isem ta’ Villa ta’ Teżew minħabba l-mużajk sabiħ ta’ Teżew u Minotawru fil-kwartier tax-Xlokk. Il-villa kienet tkopri diversi <hi rend="italic">insulae</hi> tal-pjanta Ellenistika tat-toroq tal-belt.</p>
<figure><caption>Dettall tal-mużajk ġeometriku</caption></figure>
<p>Il-villa nbniet fit-tieni nofs tas-seklu 2 W.K. fuq il-fdalijiet ta’ djar jew vilel preċedenti u kienet okkupata sas-seklu 7 W.K. Attwalment, in-nofs tal-villa fin-Nofsinhar biss ġie skavat għalkollox.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Villa ta’ Orfeo
<p>Din il-villa tinsab fil-Punent tal-Villa ta’ Teżew. Il-mużajk tas-seklu 3 W.K. fih tliet rappreżentazzjonijiet mitoloġiċi: “Orfeo u l-Lira tiegħu”, “<ref target="https://mt.wikipedia.org/wiki/Erkole">Erkole</ref> u l-<ref target="https://mt.wikipedia.org/wiki/Iljun">Iljun</ref> ta’ Nemea” u “l-Amażonja”.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Teatru
<p>It-teatru, li jinsab fiż-żona tal-Grigal tal-belt antika, imur lura oriġinarjament għal tmiem is-seklu 4 Q.K. u qed ilu jiġi skavat mill-Università ta’ <ref target="https://mt.wikipedia.org/wiki/Sydney">Sydney</ref> mill-1995.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
</text></body></html>