<html><body><text id="wikipedia_mt_wikipedia_org__8313.html" ns="0" revid="268808" sourceurl="https://mt.wikipedia.org/wiki/Ungerija" title="Ungerija" type="wikipedia">Ungerija
<p>L-<hi rend="bold">Ungerija</hi> (<ref target="https://mt.wikipedia.org/wiki/Lingwa_Ungeriża">Ungeriż</ref>:<hi rend="italic">Magyarország</hi>) hija <ref target="https://mt.wikipedia.org/wiki/Pajjiż_interkjuż">pajjiż interkjuż</ref> fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-pajjiż jinsab fil-<ref target="https://mt.wikipedia.org/wiki/Pjanura_Pannonika">Pjanura Pannonika</ref> u huwa mdawwar mis-<ref target="https://mt.wikipedia.org/wiki/Slovakkja">Slovakkja</ref> lejn it-tramuntana, l-<ref target="https://mt.wikipedia.org/wiki/Ukraina">Ukraina</ref> u r-<ref target="https://mt.wikipedia.org/wiki/Rumanija">Rumanija</ref> lejn il-lvant, is-<ref target="https://mt.wikipedia.org/wiki/Serbja">Serbja</ref> u l-<ref target="https://mt.wikipedia.org/wiki/Kroazja">Kroazja</ref> lejn in-nofsinhar, is-<ref target="https://mt.wikipedia.org/wiki/Slovenja">Slovenja</ref> lejn il-lbiċ u l-<ref target="https://mt.wikipedia.org/wiki/Awstrija">Awstrija</ref> lejn il-punent. Il-belt kapitali u l-akbar belt hija <ref target="https://mt.wikipedia.org/wiki/Budapest">Budapest</ref>. L-Ungerija hija membru tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, tan-<ref target="https://mt.wikipedia.org/wiki/NATO">NATO</ref>, tal-<ref target="https://mt.wikipedia.org/wiki/Organizzazzjoni_għall-Kooperazzjoni_u_Żvilupp_Ekonomiku">OECD</ref>, tal-<ref target="https://mt.wikipedia.org/wiki/Grupp_Visegrád">Grupp Visegrád</ref>, u tal-<ref target="https://mt.wikipedia.org/wiki/Ftehim_Schengen">Ftehim Schengen</ref>. Il-<ref target="https://mt.wikipedia.org/wiki/Lingwa_uffiċjali">lingwa uffiċjali</ref> hija l-<ref target="https://mt.wikipedia.org/wiki/Lingwa_Ungeriża">Ungeriż</ref>, magħrufa ukoll bħala <hi rend="italic">Magyar</hi>, li hija parti mill-<ref target="https://mt.wikipedia.org/wiki/Lingwi_Finno-Ugriċi">Grupp Finno-Ugriċi</ref> u hija l-aktar lingwa mhux <ref target="https://mt.wikipedia.org/wiki/Lingwi_Indo-Ewropej">Indo-Ewropea</ref> mitkellma fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Is-sistema politika
<p>L-Ungerija hija <ref target="https://mt.wikipedia.org/wiki/Repubblika_parlamentari">repubblika parlamentari</ref> b’kap tal-gvern - il-<ref target="https://mt.wikipedia.org/wiki/Prim_ministru">prim ministru</ref> - li jeżerċita s-<ref target="https://mt.wikipedia.org/wiki/Setgħa_eżekuttiva">setgħa eżekuttiva</ref> u <ref target="https://mt.wikipedia.org/wiki/Kap_tal-istat">kap tal-istat</ref> - il-<ref target="https://mt.wikipedia.org/wiki/President">president</ref> - li r-responsabbiltajiet primarji tiegħu huma rappreżentattivi. L-Ungerija hija maqsuma fi 19-il <ref target="https://mt.wikipedia.org/wiki/Provinċja">provinċja</ref>, <ref target="https://mt.wikipedia.org/wiki/Budapest">Budapest</ref>, u 23 <ref target="https://mt.wikipedia.org/wiki/Belt">belt</ref> b’awtorità fil-livell tal-<ref target="https://mt.wikipedia.org/wiki/Kontea">kontea</ref>.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
Il-kummerċ u l-ekonomija
<p>L-aktar setturi importanti tal-ekonomija tal-Ungerija fl-2018 kienu l-<ref target="https://mt.wikipedia.org/wiki/Industrija">industrija</ref> (25.9%), il-kummerċ bl-ingrossa u bl-imnut, it-<ref target="https://mt.wikipedia.org/wiki/Trasport">trasport</ref>, l-akkomodazzjoni u s-<ref target="https://mt.wikipedia.org/wiki/Servizzi">servizzi</ref> tal-ikel (18.5%), l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta’ xogħol soċjali (16.8%).<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>Il-kummerċ fi ħdan l-UE jammonta għal 82% tal-esportazzjonijiet tal-Ungerija (il-<ref target="https://mt.wikipedia.org/wiki/Ġermanja">Ġermanja</ref> 27%, ir-<ref target="https://mt.wikipedia.org/wiki/Rumanija">Rumanija</ref>, is-<ref target="https://mt.wikipedia.org/wiki/Slovakkja">Slovakkja</ref>, l-<ref target="https://mt.wikipedia.org/wiki/Awstrija">Awstrija</ref> u l-<ref target="https://mt.wikipedia.org/wiki/Italja">Italja</ref> 5% kull wieħed), filwaqt li barra mill-UE 2% jmorru kemm fl-<ref target="https://mt.wikipedia.org/wiki/Istati_Uniti">Istati Uniti</ref> u kif ukoll fl-<ref target="https://mt.wikipedia.org/wiki/Ukrajna">Ukrajna</ref>.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
<p>F’termini ta’ importazzjonijiet, 75% jiġu minn Stati Membri tal-UE (il-<ref target="https://mt.wikipedia.org/wiki/Ġermanja">Ġermanja</ref> 25%, l-<ref target="https://mt.wikipedia.org/wiki/Awstrija">Awstrija</ref> 6% u l-<ref target="https://mt.wikipedia.org/wiki/Polonja">Polonja</ref> u n-<ref target="https://mt.wikipedia.org/wiki/Netherlands">Netherlands</ref> 5%), filwaqt li barra mill-UE 6% jiġu miċ-<ref target="https://mt.wikipedia.org/wiki/Ċina">Ċina</ref> u 5% mir-<ref target="https://mt.wikipedia.org/wiki/Russja">Russja</ref>.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
L-Ungerija fl-UE
<p>Hemm 21 membru fil-<ref target="https://mt.wikipedia.org/wiki/Parlament_Ewropew">Parlament Ewropew</ref> mill-Ungerija. </p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentanti tal-gvern Ungeriż, skont il-qasam tal-politika li jkun qed jiġi indirizzat.
Il-Kunsill tal-UE m’għandux persuna waħda permanenti bħala president (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.
Matul dawn is-6 xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE.
Dati tal-presidenzi Ungeriżi: Jan-Ġun 2011</p>
<p>Il-Kummissarju nominat mill-Ungerija għall-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> hu <ref target="https://mt.wikipedia.org/wiki/Olivér_Várhelyi">Olivér Várhelyi</ref>, li hu responsabbli għall-Viċinat u n-<ref target="https://mt.wikipedia.org/wiki/Negozjati_għat-Tkabbir">Negozjati għat-Tkabbir</ref>.</p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.</p>
<p>L-Ungerija għandha 12-il rappreżentant fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.</p>
<p>L-Ungerija għandha 12-il rappreżentant fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tar-rappreżentanti reġjonali u lokali tal-UE. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.</p>
<p>L-Ungerija tikkomunika wkoll mal-istituzzjonijiet tal-UE permezz tar-rappreżentanza permanenti tagħha fi <ref target="https://mt.wikipedia.org/wiki/Brussell">Brussell</ref>. Bħala l-“ambaxxata għall-UE” tal-Ungerija, il-kompitu ewlieni tagħha hu li tiżgura li l-interessi u l-politiki tal-pajjiż huma segwiti b’mod effettiv kemm jista’ jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
Il-Baġits u l-Finanzjament
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa.
L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. </p>
<p>Ċifri tal-2018 għall-Ungerija:</p>
<list type="unordered"><item>Nefqa totali tal-UE fl-Ungerija – € 6.298 biljun (ekwivalenti għal 4.97% tal-ekonomija Ungeriża)</item>
<item>Kontribuzzjoni totali għall-baġit tal-UE – € 1.076 biljun (ekwivalenti għal 0.85% tal-ekonomija Ungeriża)</item></list>
<p>Il-flus imħallsa fil-baġit tal-UE mill-Ungerija jgħinu biex jiġu ffinanzjati programmi u proġetti fil-pajjiżi kollha tal-UE – bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-7">[7]</ref></p>
</text></body></html>