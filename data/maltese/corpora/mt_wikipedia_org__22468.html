<html><body><text id="wikipedia_mt_wikipedia_org__22468.html" ns="0" revid="249478" sourceurl="https://mt.wikipedia.org/wiki/Mario_De_Marco" title="Mario De Marco" type="wikipedia">Mario De Marco<p>Mario de Marco (18 t'Ottubru 1965) huwa Membru Parlamentari f'isem il-Partit Nazzjonalista. Huwa serva f'bosta irwoli fosthom bħala Viċi Kap tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> għall-Affarijiet tal-Parlament. </p>
<p>Bin l-eks-President u eks Viċi Prim Ministru <ref target="https://mt.wikipedia.org/wiki/Guido_de_Marco">Guido de Marco</ref> u Violet, huwa beda l-istudji tiegħu fil-Kulleġġ San Alwiġi.</p>
Liġi
<p>Huwa ggradwa fil-liġi mill-Università ta' Malta fl-1998. Hu kompla l-istudji tiegħu meta għamel Masters fil-liġi kummerċjali mal-Università ta' Cambridge fejn kien ġie nominat bħala Commonwealth Scholar for Academic Achievement. </p>
<p>Minbarra dan huwa speċjalizza fl-istudji dwar id-drittijiet fundamentali tal-bniedem. Huwa wkoll lecturer tal-liġi kummerċjali b'enfasi speċjali fuq il-liġi internazzjonali tan-negozju fl-Università ta' Malta. Hu wkoll lecturer f'Università f'Ruma l-Italja.</p>
<p>Mario de Marco ħadem bħala konsulent legali b'mod partikolari fuq liġi li tikkonċerna il-kummerċ internazzjonali.</p>
Politika
<p>Huwa daħal fil-politika bħala President tal-Kumitat Sezzjonali tal-Ħamrun, u kien rappreżentant tal-ewwel distrett fuq il-Kumitat Eżekuttiv tal-PN. Ikkontesta l-elezzjoni għall-ewwel darba b'suċċess fl-2003, u kien elett mill-ġdid fl-elezzjonijiet tal-2008 u l-2013.</p>
<p>Bħala deputat Nazzjonalista, fl-ewwel leġislatura tiegħu fil-Parlament kien appuntant bħala Viċi Chairman tal-Kumitat Parlamentari tax-Xogħol tal-Kamra u serva wkoll fuq il-Kumitat parlamentari tal-affarijiet barranin u Ewropej u l-Kumitat għall-Kontijiet Pubbliċi. </p>
<p>Wara l-elezzjoni ġenerali tal-2008 Lawrence Gonzi ħatar lil Mario de Marco Segretarju Parlamentari fl-Uffiċċju tal-Prim Ministru, u fl-2012 de Marco sar Ministru responsabbli mit-Turiżmu, l-Kultura u l-Ambjent. </p>
Viċi Kap tal-Partit
<p>Wara l-Elezzjonijiet Ġenerali 2013, huwa sar il-kelliem tal-Oppożizzjoni dwar l-Ekonomija, l-Investiment u n-Negożji ż-Żgħar. Nhar it-8 ta' Mejju huwa kkontesta l-elezzjoni għal Kap tal-Partit Nazzjonalista iżda ma kienx elett għalkemm kien it-tieni l-aktar li ġab voti mill-kunsilliera tal-Partit, 38.5% wara <ref target="https://mt.wikipedia.org/wiki/Simon_Busuttil">Simon Busuttil</ref> li ġab 50.3%. </p>
<p>Nhar il-25 ta' Mejju huwa kien ikkonfermat Viċi Kap tal-Affarijiet tal-Parlament. Hu ma kienx ikkontestat u kiseb 96% tal-voti tal-kunsilliera (840).</p>
Disfatta kbira elettorali u Riżenja minn Viċi Kap tal-Partit
<p>Nhar it-3 ta' Ġunju 2017, il-Partit Laburista rebaħ l-Elezzjonijiet Ġenerali għat-tieni darba konsekuttiva b'55% tal-voti, 35,280 vot iktar mill-Partit Nazzjonalista, li ġab 43.7% tal-voti.</p>
<p>Nhar il-5 ta' Ġunju 2017, il-Kap <ref target="https://mt.wikipedia.org/wiki/Simon_Busuttil">Simon Busuttil</ref> ħabbar ir-riżenja tiegħu minn Kap tal-Partit Nazzjonalista flimkien ma' Mario De Marco u <ref target="https://mt.wikipedia.org/wiki/Beppe_Fenech_Adami">Beppe Fenech Adami</ref> li rriżenjaw minn Viċi-Kapijiet.</p>
Ħajja Personali
<p>Mario de Marco hu miżżewweġ lil Sharon u flimkien għandhom żewġ subien, Andrea De Marco u Luca De Marco.</p>
</text></body></html>