<html><body><text id="wikipedia_mt_wikipedia_org__16633.html" ns="0" revid="241545" sourceurl="https://mt.wikipedia.org/wiki/Annetto_Depasquale" title="Annetto Depasquale" type="wikipedia">Annetto Depasquale<p><hi rend="bold">Mons. Annetto Depasquale</hi> (<ref target="https://mt.wikipedia.org/wiki/Ħal_Qormi">Ħal Qormi</ref>, <ref target="https://mt.wikipedia.org/wiki/28_ta'_Ġunju">28 ta' Ġunju</ref> <ref target="https://mt.wikipedia.org/wiki/1938">1938</ref> – <ref target="https://mt.wikipedia.org/wiki/Ħal_Qormi">Ħal Qormi</ref>, <ref target="https://mt.wikipedia.org/wiki/29_ta'_Novembru">29 ta' Novembru</ref> <ref target="https://mt.wikipedia.org/wiki/2011">2011</ref>) kien Isqof Awżiljarju tal-<ref target="https://mt.wikipedia.org/wiki/Arċidjoċesi_ta'_Malta">Arċidjoċesi ta' Malta</ref> mill-1999 sakemm miet. </p>
Studju
<p>Huwa rċieva l-edukazzjoni primarja tiegħu fl-iskola tas-Sorijiet ta' San Ġużepp fil-<ref target="https://mt.wikipedia.org/wiki/Valletta">Belt Valletta</ref> u l-edukazzjoni sekondarja fil-Liċeo. Kompla l-istudji tiegħu fl-<ref target="https://mt.wikipedia.org/wiki/Università_ta'_Malta">Università ta' Malta</ref> u fl-<ref target="https://mt.wikipedia.org/wiki/Università_Pontifiċja_tal-Lateran">Università Pontifiċja tal-Lateran</ref>, fejn studja l-<ref target="https://mt.wikipedia.org/wiki/Liġi_Kanonika">Liġi Kanonika</ref> u t-<ref target="https://mt.wikipedia.org/wiki/Teoloġija_Pastorali">Teoloġija Pastorali</ref>. </p>
Karigi fil-Knisja
<p>Ġie ordnat saċerdot fis-7 ta' April 1962 u ta s-servizz tiegħu fi ħdan il-Kummissjoni Djar tal-Knisja għat-tfal, fil-<hi rend="italic">Pastoral Research Services</hi> tal-Arċidjoċesi, kif ukoll fil-parroċċa ta' <ref target="https://mt.wikipedia.org/wiki/San_Ġorġ">San Ġorġ</ref>, <ref target="https://mt.wikipedia.org/wiki/Ħal_Qormi">Ħal Qormi</ref>, u fil-Parroċċa Nazzjonali għal Kattoliċi ta' Lingwa Ingliża. Fis-6 ta' Awwissu 1977 inħatar Kanċillier tal-Kurja u fl-14 ta' April 1986, Segretarju Pastorali. Fid-9 ta' Jannar 1989 inħatar Vigarju Ġenerali u fis-16 ta' Novembru 1998, il-Papa nnominah bħal Isqof Titulari ta' Aradi u Isqof Awżiljarju ta' Malta. Ġie ordnat Isqof fit-2 ta' Jannar 1999. Għallem il-Liġi Kanonika fil-Fakultajiet tat-Teoloġija u tal-Liġi fl-Università ta' Malta.</p>
Mard u Mewt
<p>Depasquale miet fid-dar tiegħu fid-29 ta' Novembru 2011 fl-3.45 p.m. f'Ħal Qormi u jidher li hu miet għar għarrieda minħabba li l-jum ta' qabel filgħodu kien qed jagħmel xi xogħol fil-Kurja tal-Arċisqof fil-<ref target="https://mt.wikipedia.org/wiki/Furjana">Furjana</ref>. Malli tħabbret l-aħbar tal-mewt kemm il-<ref target="https://mt.wikipedia.org/wiki/Prim_Ministru_ta'_Malta">Prim Ministru</ref> kif ukoll il-Kap tal-Oppo­żizzjoni esprimew in-niket tagħhom fejn waqt li <ref target="https://mt.wikipedia.org/wiki/Lawrence_Gonzi">Lawrence Gonzi</ref> iddeskrivih bħala "persuna li f'kull pożizzjoni kien dejjem qiesha bħala opportunità oħra li jkun viċin in-nies biex jagħtihom servizz", <ref target="https://mt.wikipedia.org/wiki/Joseph_Muscat">Joseph Muscat</ref> fissru bħala bniedem li fi ħdan il-Knisja wettaq "ħidma li kienet dejjem maħsuba biex twettaq ġid komuni fost il-komunità".</p>
<p>Fl-omelija fil-quddiesa tal-funeral ikkonċeleb­rata jumejn wara mewtu fil-Kon-Katidral ta’ San Ġwann l-Arċisqof Pawl Cremona stqarr: “Forsi taħsbu li l-mewt ħasditu. Imma fl-aħħar ħames snin kien jitkellem dwar il-mewt b’sens ta’ paċi. Ħass li kienet fil-qrib imma kien lest għaliha”. Huwa qal li Monsinjur Depasquale qatt ma rribella jew staqsa imma aċċetta b’kalma t-tbatija tal-mard anke jekk l-istess marda żammitu milli jaqdi kif xtaq lill-Knisja li tant kien iħobb. L-Arċisqof ta’ Malta semma wkoll li jekk kien hemm xi ħaġa li laqtitu f’Monsinjur Depasquale din kienet il-fedeltà li kellu kemm lejn Alla kif ukoll lejh bħala l-Mexxej tal-Knisja Maltija.</p>
<p>Minbarra t-tmien ħutu, għall-funeral attendew fost oħrajn il-President George Abela, il-Prim Ministru Lawrence Gonzi, il-Kap tal-Oppożizzjoni Joseph Muscat, deputati parlamentari, membri tal-ġudikatura u għadd kbir ta’ saċerdoti u membri tal-kleru fosthom l-Isqof t’Għawdex Mario Grech, in-Nunzju Appostoliku Tommaso Caputo u l-Arċisqof Emeritus Ġużeppi Mercieca.</p>
Ħoloq esterni
<list type="unordered"><item><ref target="http://maltadiocese.org/lang/en/archbishops-offices/the-vicar-general/">Bijografija qasira fuq is-sit uffiċjali tad-Djoċesi ta' Malta</ref></item></list>
</text></body></html>