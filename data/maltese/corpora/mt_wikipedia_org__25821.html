<html><body><text id="wikipedia_mt_wikipedia_org__25821.html" ns="0" revid="261985" sourceurl="https://mt.wikipedia.org/wiki/Katidral_ta%E2%80%99_%C5%A0ibenik" title="Katidral ta’ Šibenik" type="wikipedia">Katidral ta’ Šibenik<figure><caption>Il-faċċata tal-Katidral ta’ Šibenik</caption></figure>
<p>Il-<hi rend="bold">Katidral ta’ Šibenik</hi> jew il-<hi rend="bold">Katidral ta’ San Ġakbu</hi> (bil-<ref target="https://mt.wikipedia.org/wiki/Lingwa_Kroata">Kroat</ref>: <hi rend="italic">Katedrala sv. Jakova</hi>) f’<ref target="https://mt.wikipedia.org/wiki/Šibenik">Šibenik</ref>, il-<ref target="https://mt.wikipedia.org/wiki/Kroazja">Kroazja</ref> huwa bażilika <ref target="https://mt.wikipedia.org/wiki/Knisja_Kattolika">Kattolika</ref> b’navata tripla bi tliet apsidi u koppla ta’ 32 metru minn ġewwa. Il-<ref target="https://mt.wikipedia.org/wiki/Katidral">katidral</ref> huwa s-sede episkopali tad-djoċesi ta’ Šibenik, fid-<ref target="https://mt.wikipedia.org/wiki/Dalmazja">Dalmazja</ref> ċentrali. Il-katidral huwa wkoll l-iktar <ref target="https://mt.wikipedia.org/wiki/Monument">monument</ref> arkitettoniku importanti tar-<ref target="https://mt.wikipedia.org/wiki/Rinaxximent">Rinaxximent</ref> fil-pajjiż kollu. Mis-sena 2000 ’l hawn, il-katidral tniżżel fil-lista ta’ <ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Kostruzzjoni
L-ewwel arkitetti
<p>Il-kostruzzjoni tal-knisja bdiet fl-1402, għalkemm il-pjanijiet għall-kostruzzjoni tagħha kienu diġà nbdew fl-1298, meta Šibenik saret muniċipalità. Ix-xogħol effettiv ta’ trasformazzjoni tal-katidral Romanesk ta’ qabel beda fl-1431. Il-katidral inbena kompletament bil-ġebel (preċiżament bil-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> minn barriera fil-qrib u bl-<ref target="https://mt.wikipedia.org/wiki/Irħam">irħam</ref> mill-gżira ta’ <ref target="https://mt.wikipedia.org/wiki/Brač">Brač</ref>), u tlesta fi tliet fażijiet mill-1433 sal-1441, meta l-Kunsill Superjuri tal-Belt inkariga lill-arkitetti <ref target="https://mt.wikipedia.org/wiki/Italja">Taljani</ref> <ref target="https://mt.wikipedia.org/wiki/Francesco_di_Giacomo">Francesco di Giacomo</ref>, <ref target="https://mt.wikipedia.org/wiki/Lorenzo_Pincino">Lorenzo Pincino</ref>, <ref target="https://mt.wikipedia.org/wiki/Pier_Paolo_Bussato">Pier Paolo Bussato</ref>, <ref target="https://mt.wikipedia.org/wiki/Bonino_da_Milano">Bonino da Milano</ref>, u <ref target="https://mt.wikipedia.org/wiki/Giorgio_da_Sebenico">Giorgio da Sebenico</ref> (Juraj Dalmatinac) u lill-arkitetti Kroati <ref target="https://mt.wikipedia.org/wiki/Andrija_Budčić">Andrija Budčić</ref> u <ref target="https://mt.wikipedia.org/wiki/Grubiš_Šlafčić">Grubiš Šlafčić</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Giorgio da Sebenico
<figure><caption>Il-katidral mill-ġenb</caption></figure>
<p>Inizjalment, il-ħsieb kien li tinbena knisja sempliċi. Fil-perjodu bejn l-1441 u l-1473, il-kostruzzjoni ġiet immexxija minn Giorgio da Sebenico, li ġie mistieden jiġi minn <ref target="https://mt.wikipedia.org/wiki/Venezja">Venezja</ref> peress li l-investituri ma kinux sodisfatti bil-bidu tax-xogħol. L-ewwel kuntratt tiegħu fl-1441 ġie konkluż għal perjodu ta’ sitt snin biex tinbena knisja sempliċi biss, iżda mbagħad ġie konkluż kuntratt ieħor ta’ għaxar snin fl-1446. L-investituri kkunsidraw li kien sar kien ftit wisq għall-flus li nefqu, u għalhekk Giorgio da Sebenico għamel alterazzjonijiet fil-pjanta: kabbar il-katidral b’navata u apsidi fil-ġenb biex il-pjanta tal-katidral tkun f’għamla ta’ salib, wettaq ix-xogħol ta’ tħejjija għall-koppla, u bena l-presbiterju, is-santwarju, u fl-aħħar iżda mhux l-inqas, il-kapulavur tiegħu, il-battisterju. B’ħila liema bħalha, Giorgio da Sebenico kkombina l-elementi arkitettoniċi u dekorattivi biex joħloq entità magħquda. Giorgio da Sebenico kkombina diversi elementi artistiċi fil-pjanta tal-katidral: Bieb l-Iljuni ġie ispirat mill-abbazija ta’ San Leonardo di <ref target="https://mt.wikipedia.org/wiki/Siponto">Siponto</ref>, in-navata ċentrali mill-katidral ta’ <ref target="https://mt.wikipedia.org/wiki/Trogir">Trogir</ref>, ajkla fuq id-daħla prinċipali bħala simbolu ta’ <ref target="https://mt.wikipedia.org/wiki/San_Ġwann_Appostlu_u_Evanġelista">San Ġwann l-Evanġelista</ref>, navata tal-ġenb mill-Katidral ta’ San Mark f’Venezja u navata oħra tal-ġenb mill-<ref target="https://mt.wikipedia.org/wiki/Hagia_Sophia">Hagia Sophia</ref> f’<ref target="https://mt.wikipedia.org/wiki/Istanbul">Istanbul</ref>. Bena wkoll il-portal prinċipali tal-Punent, il-portal tat-Tramuntana (Bieb l-Iljuni) u l-ewwel <ref target="https://mt.wikipedia.org/wiki/Kappella">kappella</ref>. Il-portal prinċipali tal-Punent ġie ddekorat minn Bonino da Milano bl-istatwi ta’ <ref target="https://mt.wikipedia.org/wiki/Ġesù">Ġesù Kristu</ref> u t-tnax-il appostli. Il-bieb tal-<ref target="https://mt.wikipedia.org/wiki/Bronż">bronż</ref> li hemm bħalissa sar fl-1967 mill-iskultur lokali <ref target="https://mt.wikipedia.org/wiki/Grga_Antunac">Grga Antunac</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Bieb l-Iljuni</caption></figure>
<p>Il-motiv tal-portal tat-Tramuntana, imsejjaħ Bieb l-Iljuni, huma Adam u Eva bilwieqfa fuq żewġ <ref target="https://mt.wikipedia.org/wiki/Iljun">iljuni</ref>, xi ħaġa rikorrenti fil-Katidral ta’ Trogir, iżda hawnhekk Adam u Eva qegħdin fuq kolonni fuq l-iljuni. Dawn l-istatwi, flimkien ma’ dawk ta’ San Ġakbu u San Pietru, huma xogħol Giorgio da Sebenico, jew Juraj Dalmatinac kif inhu magħruf fil-Kroazja. L-istatwa ta’ Eva tiġbed l-attenzjoni ta’ min jifli l-istatwa għax għandha ż-żokra, mentri skont il-<ref target="https://mt.wikipedia.org/wiki/Bibbja">Bibbja</ref>, Eva nħalqet minn kustilja ta’ Adam. L-istemma araldika ta’ żewġ isqfijiet u tal-prokuratur tal-knisja ta’ qabel tpoġġew fuq Bieb l-Iljuni.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Iż-żewġ <hi rend="italic">putti</hi> Rinaxximentali</caption></figure>
<p>Iż-żewġ <hi rend="italic">putti</hi> (anġli żgħar) Rinaxximentali fin-naħa tat-Tramuntana tal-katidral għandhom f’idejhom l-iskrizzjoni tal-konsagrazzjoni tal-katidral fl-1443. Taħt saqajhom hemm l-unika firma li għad fadal ta’ Giorgio da Sebenico: <hi rend="italic">Hoc opus cuvarum fecit magister Georgius Matthei Dalmaticus</hi>. L-arkitett iddisinja wkoll il-battisterju fis-snin 40 tas-seklu 15 u bnieh ħdejn l-apsida tan-Nofsinhar f’forma ta’ kwadrifolju. Il-parti ta’ fuq hija mgħottija bi <ref target="https://mt.wikipedia.org/wiki/Skultura">skulturi</ref> qishom tal-<ref target="https://mt.wikipedia.org/wiki/Bizzilla">bizzilla</ref>, l-ewwel xogħol ta’ <ref target="https://mt.wikipedia.org/wiki/Skultura">skultura</ref> Rinaxximentali fil-Kroazja. In-niċeċ ċatti huma mirfuda bl-arzelli pellegrini ta’ San Ġakbu. Fuq il-baldakkini ta’ bejniethom hemm żewġ statwi: waħda tar-Re David u l-oħra tal-profeta Xmun. Il-biċċiet ’il barra tas-saqaf imriffed jintemmu fil-ġebla ewlenija tas-saqaf tal-battisterju li tirrappreżenta lill-Alla l-Missier, imdawwar bl-anġli u ħamiema (is-simbolu tal-Ispirtu s-Santu). Il-fonti tal-magħmudija, magħmul minn blata sedimentarja ħamranija magħrufa bħala <hi rend="italic">breccia</hi>, huwa mirfud minn tliet anġli.</p>
<p>L-apsidi huma ddekorati fuq barra b’ħafna skulturi dekorattivi, inkluż 74 ras ta’ nies importanti kontemporanji tal-arkitett li għal xi raġuni jew oħra kienu impressjonawh jew inkella li ried jikkuntenta biex jgħinuh ikopri l-ispejjeż tal-kostruzzjoni tal-katidral. Uħud minn dawn l-irjus fuq il-faċċata għandhom imneħirhom imkisser, x’aktarx minħabba vandaliżmu. Tabilħaqq, sa żmien Ġustinjanu II dan kien mod kif wieħed jiskredita r-reputazzjoni ta’ xi ħadd, u għalhekk l-individwu kien jibqa’ anonimu b’dan il-mod.</p>
<figure><caption>Veduta tas-saqaf f’għamla ta’ bittija</caption></figure>
<p>Giorgio da Sebenico x’aktarx li baqa’ jaħdem fuq il-katidral sa mewtu fl-1475 u ċertament sal-1473.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Niccolò di Giovanni Fiorentino
<p>Bejn l-1475 u l-1505, ix-xogħol għadda taħt is-sorveljanza tal-arkitett Toskan <ref target="https://mt.wikipedia.org/wiki/Niccolò_di_Giovanni_Fiorentino">Niccolò di Giovanni Fiorentino</ref> (<hi rend="italic">Nicola Firentinac</hi>), mill-iskola tal-iskultura ta’ <ref target="https://mt.wikipedia.org/wiki/Donatello">Donatello</ref>, li żviluppa bħala skultur u bennej fid-Dalmazja. Huwa kompla l-kostruzzjoni tal-katidral fl-istil Rinaxximentali Toskan. Lesta l-galleriji estensivi, bena r-riffieda fin-navata ċentrali, bena l-faċċata superjuri, u ħadem l-iskulturi esterni ta’ <ref target="https://mt.wikipedia.org/wiki/San_Mikiel">San Mikiel</ref>, San Ġakbu u San Mark. Is-saqaf f’għamla ta’ bittija huwa magħmul minn sensiela ta’ ċangaturi enormi tal-ġebel u kien meqjus bħala kostruzzjoni tal-għaġeb dak iż-żmien. Bena wkoll il-galleriji paralleli u ħadem fuq il-presbiterju u s-santwarju.</p>
<p>Għalkemm il-koppla tal-Katidral ta’ Šibenik inbniet wara l-koppla ta’ <ref target="https://mt.wikipedia.org/wiki/Firenze">Firenze</ref>, Niccolò di Giovanni Fiorentino uża bażi ottagonali fil-kostruzzjoni tagħha, qabel <ref target="https://mt.wikipedia.org/wiki/Donato_Bramante">Bramante</ref> u <ref target="https://mt.wikipedia.org/wiki/Mikelanġlu">Mikelanġlu</ref>, fil-funzjoni oriġinali tagħha bħala tranżizzjoni mill-bażi kwadra għall-koppla ċirkolari. It-twettiq tal-koppla jitqies bħala waħda mill-aqwa kisbiet tal-arkitettura Rinaxximentali.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Ġol-katidral
<figure><caption>Ir-rużun tal-katidral bil-ħġieġ ikkulurit</caption></figure>
<p>Ġol-katidral hemm erba’ kolonni kbar pariġġ xulxin li sserraħ fuqhom il-koppla. Il-kapitelli ġew iddekorati skont ix-xewqa tan-nies nobbli li ffinanzjaw ix-xogħol tal-kostruzzjoni tal-kappelli. Fl-ewwel kappella fuq in-naħa tal-lemin, hemm is-sarkofagu tal-isqof umanista u kittieb <ref target="https://mt.wikipedia.org/wiki/Juraj_Šižgori">Juraj Šižgori</ref>ć (1420-1509) li huwa xogħol <ref target="https://mt.wikipedia.org/wiki/Andrija_Aleši">Andrija Aleši</ref> abbażi tad-disinn ta’ Juraj Dalmatinac. Aleši ħoloq ukoll l-istatwa ta’ Sant'Elija li tinsab wara t-tron tal-isqof. Fuq in-naħa tax-xelluh hemm is-sarkofagu tal-isqof <ref target="https://mt.wikipedia.org/wiki/Ivan_Štafilič">Ivan Štafilič</ref>, li laħaq ra l-katidral jitlesta qabel mewtu. Taħt il-kor, hemm l-oqbra ta’ żewġ isqfijiet oħra bir-riljievi: fuq il-lemin hemm dak tal-isqof <ref target="https://mt.wikipedia.org/wiki/Calegari">Calegari</ref> u fuq ix-xellug hemm dak tal-isqof <ref target="https://mt.wikipedia.org/wiki/Spingarola">Spingarola</ref>. Dan ix-xogħol sar mill-artist lokali <ref target="https://mt.wikipedia.org/wiki/Antun_Nogulovič">Antun Nogulovič</ref>.</p>
<p>Fuq in-naħa opposta tal-Artal tas-Salib Imqaddes (Sveti Križ) magħmul minn Juraj Čulinovič (<ref target="https://mt.wikipedia.org/wiki/Giorgio_Schiavone">Giorgio Schiavone</ref>) hemm il-qabar tal-artist li għamlu (1433 jew 1446-1505). Fuq l-artal hemm pittura ta’ <ref target="https://mt.wikipedia.org/wiki/Felipe_Zaniberti">Felipe Zaniberti</ref>. Fost artali oħra lejn ix-xellug tad-daħla prinċipali hemm l-Artal tat-Tliet <ref target="https://mt.wikipedia.org/wiki/Slaten_Maġi">Slaten Maġi</ref> b’pittura ta’ <ref target="https://mt.wikipedia.org/wiki/Bernardo_Rizzardi">Bernardo Rizzardi</ref>, skont il-pjanta ta’ Juraj Dalmatinac. Il-ġnub tal-artal huma ddekorati bir-riljievi ta’ żewġ anġli b’parċmina f’idejhom ta’ Nikola Firentinac, f’niċeċ forma ta’ arzelli. It-Teżor tal-katidral jinkludi x-xogħlijiet tal-arġentier u l-artist tal-minjaturi <ref target="https://mt.wikipedia.org/wiki/Horacije_Fortezza">Horacije Fortezza</ref> ta’ Šibenik (1530-1596).</p>
<p>Wara li Fiorentino miet fl-1505, il-kostruzzjoni finalment tlestiet fl-1535 minn żewġ artiġjani oħra, <ref target="https://mt.wikipedia.org/wiki/Bartolmeo_del_Mestre">Bartolmeo del Mestre</ref> u ibnu Ġakbu, skont l-istruzzjonijiet ta’ Fiorentino. Il-katidral ġie kkonsagrat uffiċjalment fl-1555 wara li diversi artiġjani lokali u minn Venezja ħadmu fih bl-istil <ref target="https://mt.wikipedia.org/wiki/Gotiku">Gotiku</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Xogħol sussegwenti
<p>Peress li l-Katidral ta’ Šibenik ma għandux kampnar, fl-imgħoddi kien hemm torri fil-qrib fuq is-swar tal-belt li kien jintuża għal dan l-għan sa ma twaqqa’ lejn l-aħħar tas-seklu 19.</p>
<p>Il-biċċa l-kbira tar-restawr tal-katidral sar bejn l-1850 u l-1860, u mill-ġdid bejn l-1992 u l-1997.</p>
<p>Il-koppla tal-katidral ġarrbet ħsarat kbar mill-attakki tal-forzi <ref target="https://mt.wikipedia.org/wiki/Serbja">Serbi</ref> appoġġati mill-JNA fuq Šibenik f’Settembru 1991. Madankollu, fi żmien ftit snin ġiet imsewwija malajr u llum il-ġurnata ma tidher l-ebda ħsara.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Sit ta’ Wirt Dinji
<p>Il-Katidral ta’ Šibenik sar Sit ta’ Wirt Dinji tal-UNESCO fis-sena 2000. </p>
<p>Il-valur universal straordinarju tiegħu ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-karatteristiċi struttural tal-katidral iwasslu biex ikun binja unika u straordinarja b’taħlita ta’ elementi Gotiċi u Rinaxximentali; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-katidral huwa l-eżitu ta’ suċċess minn interskambji konsiderevoli ta’ influwenzi bejn tliet reġjuni kulturalment differenti, jiġifieri t-Tramuntana tal-Italja, id-Dalmazja u t-Toskana, fis-sekli 15 u 16; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-katidral huwa xhieda unika tat-tranżizzjoni mill-perjodu Gotiku għal dak Rinaxximentali fl-arkitettura tal-knejjes.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Kultura popolari
<list type="unordered"><item>Peress li l-katidral minn ġewwa ġie rrekordjat b’mod estensiv fi 3D għal skopijiet ta’ dokumentazzjoni u ta’ restawr, il-mudell 3D tiegħu spiss jintuża għal skopijiet ta’ grafika, speċjalment fl-immudellar viżiv.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></item>
<item>Il-katidral intuża bħala sfond għall-<hi rend="italic">Bank tal-Ħadid</hi> fid-disa’ episodju tal-ħames staġun tas-sensiela <hi rend="italic">Game of Thrones</hi>. Šibenik intużat fis-sensiela biex tirrappreżenta l-belt fittizja ta’ Braavos.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item></list>
</text></body></html>