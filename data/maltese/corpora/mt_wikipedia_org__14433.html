<html><body><text id="wikipedia_mt_wikipedia_org__14433.html" ns="0" revid="224522" sourceurl="https://mt.wikipedia.org/wiki/Theofanis_Gekas" title="Theofanis Gekas" type="wikipedia">Theofanis Gekas
<p><hi rend="bold">Theofanis Gekas</hi> (bil-<ref target="https://mt.wikipedia.org/wiki/Lingwa_Griega">Grieg</ref>: Θεοφάνης Γκέκας; <ref target="https://mt.wikipedia.org/wiki/Larissa">Larissa</ref>, <ref target="https://mt.wikipedia.org/wiki/23_ta'_Mejju">23 ta' Mejju</ref> <ref target="https://mt.wikipedia.org/wiki/1980">1980</ref>) huwa <ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Greċja">Grieg</ref> li jilgħab bħala <ref target="https://mt.wikipedia.org/wiki/Attakkant">attakkant</ref> mal-klabb Tork ta' <ref target="https://mt.wikipedia.org/wiki/Akhisar_Belediyespor">Akhisar Belediyespor</ref>.</p>
Karriera
Klabb
<p>Beda l-karriera tiegħu mal-<ref target="https://mt.wikipedia.org/wiki/Panathinaikos_FC">Panathinaikos</ref> fejn f'41 logħba skorja 23 gowl. Mir-rebbiegħa tal-2006, it-tim Ġermaniż ta' <ref target="https://mt.wikipedia.org/wiki/VfL_Bochum">Bochum</ref> beda juri interess fil-plejer, imma l-prezz tal-plejer għalihom kien wisq għoli u għażlu li jieħduh b'self għal sena għal somma ta' 300,000 <ref target="https://mt.wikipedia.org/wiki/Ewro">ewro</ref> bl-għażla li jixtruh b'mod definittiv fl-aħħar tas-sena għal 700,000 ewro. Ma' Bochum skorja 20 gowl fl-<ref target="https://mt.wikipedia.org/wiki/Kampjonat_tal-futbol_Ġermaniż_2006-07">istaġun 2006–07</ref>, l-aqwa skorer fil-<ref target="https://mt.wikipedia.org/wiki/Bundesliga">Bundesliga</ref>.</p>
<p>F'April tal-2007 ġie akwistat minn <ref target="https://mt.wikipedia.org/wiki/Bayer_04_Leverkusen">Bayer Leverkusen</ref> għal 4 miljun ewro. Il-bidu tal-<ref target="https://mt.wikipedia.org/wiki/Kampjonat_tal-futbol_Ġermaniż_2007-08">istaġun 2007–08</ref> kien wieħed tajjeb, imma bil-mod il-mod spiċċa fil-marġini tat-tim immexxi mill-kowċ <ref target="https://mt.wikipedia.org/wiki/Michael_Skibbe">Michael Skibbe</ref>, li bdieh ħafna drabi mill-bank. Il-perjodu barra ta' <ref target="https://mt.wikipedia.org/wiki/Dmitri_Bulykin">Dmitri Bulykin</ref>, sarraf f'aktar spazju mal-ewwel ħdax għal Gekas u wasal biex skorja numru ta' gowls importanti fosthom dak li ta post lil Bayer Leverkusen fil-kwarti tal-finali tat-<ref target="https://mt.wikipedia.org/wiki/Tazza_UEFA">Tazza UEFA</ref>.</p>
<p>Nhar it-2 ta' Frar, 2009, ġie imsellef lit-tim ta' <ref target="https://mt.wikipedia.org/wiki/Tony_Adams">Tony Adams</ref>, <ref target="https://mt.wikipedia.org/wiki/Portsmouth_FC">Portsmouth</ref>, li ftit wara ġie mkeċċi minn xogħlu u postu ħadu <ref target="https://mt.wikipedia.org/wiki/Paul_Hart">Paul Hart</ref>. Ftit li xejn kien involut fil-logħob, fejn kellu jistenna xahrejn sabiex jilgħab l-ewwel partita tiegħu mal-klabb Ingliż.</p>
<p>Wara li skada l-perjodu tiegħu ma' Portsmouth, ir-ritorn lura lejn Bayern għall-<ref target="https://mt.wikipedia.org/wiki/Kampjonat_tal-futbol_Ġermaniż_2009-10">istaġun 2009–10</ref> ftit li xejn kien sodisfaċenti fejn niżel biss fil-grawnd sitt darbiet mingħajr ma jsib ix-xibka. Kien għal dawn ir-raġunijiet li fis-17 ta' Diċembru, 2009, ingħaqad b'self ma' <ref target="https://mt.wikipedia.org/wiki/Hertha_BSC">Hertha Berlin</ref> sa tmiem l-istaġun.</p>
<p>F'Mejju tal-2010 iffirma kuntratt ta' sentejn mal-<ref target="https://mt.wikipedia.org/wiki/Eintracht_Frankfurt">Eintracht Frankfurt</ref>.</p>
Internazzjonali
<p>Theofanis Gekas iddebutta mat-<ref target="https://mt.wikipedia.org/wiki/Tim_nazzjonali_tal-futbol_tal-Greċja">tim nazzjonali Grieg</ref> fl-2005 meta ġie magħżul mill-kowċ <ref target="https://mt.wikipedia.org/wiki/Otto_Rehhagel">Otto Rehhagel</ref>, u pparteċipa fit-<ref target="https://mt.wikipedia.org/wiki/Tazza_tal-Konfederazzjonijiet_2005">Tazza tal-Konfederazzjonijiet 2005</ref> u fil-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">fażi ta' kwalifikazzjoni</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>, fejn skorja 5 gowls. Gekas sar figura regolari fi ħdan it-tim nazzjonali Grieg, fejn spiċċa bħala l-aqwa skorer taż-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)">Żona Ewropea</ref> fil-fażi ta' kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>, b'10 gowls.</p>
Ħoloq esterni
<list type="unordered"><item>(DE)  <ref target="http://www.kicker.de/fussball/bundesliga/startseite/artikel/358255">Artiklu fil-magażin sportiv Ġermaniż <hi rend="italic">Kicker</hi></ref></item>
<item>(DE)  <ref target="https://www.fussballdaten.de/person/gekastheofanis/">Il-Paġna prinċipali</ref> fuq fussballdaten.de</item></list>
</text></body></html>