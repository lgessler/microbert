<html><body><text id="wikipedia_mt_wikipedia_org__21801.html" ns="0" revid="272743" sourceurl="https://mt.wikipedia.org/wiki/Michael_Essien" title="Michael Essien" type="wikipedia">Michael Essien
<p><hi rend="bold">Michael Kojo Essien</hi> (twieled fit-3 ta' Diċembru 1982) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Gana">Ganiż</ref>.</p>
Karriera
<figure><caption>Michael Essien ma' Chelsea (2010)</caption></figure>
<p>Essien beda l-karriera tieghu ma' Liberty Professionals fil-Gana. Fis-sena 2000, huwa mar jilgħab fi Franza ma' <ref target="https://mt.wikipedia.org/wiki/SC_Bastia">Bastia</ref>. Essien għamel tliet snin jilgħab ma' Bastia u fis-sena 2003 issieħeb ma' <ref target="https://mt.wikipedia.org/wiki/Olympique_Lyonnais">Lyon</ref>. Ma' Lyon, Essien lagħab ukoll fil-<ref target="https://mt.wikipedia.org/wiki/UEFA_Champions_League">UEFA Champions League</ref> għall-ewwel darba. Matul il-ħames snin li għamel jilgħab fi Franza huwa akkwista ċ-cittadinanza <ref target="https://mt.wikipedia.org/wiki/Franza">Franċiża</ref>.</p>
<p>Fl-2005, Essien ingħaqad mal-klabb ta' <ref target="https://mt.wikipedia.org/wiki/Chelsea_FC">Chelsea</ref> għas-somma ta' 38 miljun ewro u li f'dak iż-żmien kien l-aktar akkwist għoli mill-plejers Afrikani ta' kull żmien. Ma' Chelsea, Essien rebaħ il-<ref target="https://mt.wikipedia.org/wiki/Premier_League">Premier League</ref> fl-2006 u fl-2010, tliet edizzjonijiet tal-<ref target="https://mt.wikipedia.org/wiki/FA_Cup">FA Cup</ref> u l-<ref target="https://mt.wikipedia.org/wiki/Football_League_Cup">Football League Cup</ref>. Fl-2008, Essien lagħab ukoll fil-finali tal-UEFA Champions League. Huwa rebaħ l-unur tal-Gowl tas-Sena għal Chelsea darbtejn, fl-istagun 2006–07 u 2008–09.</p>
<p>Fil-31 ta' Awissu 2012, ftit ħin qabel ma' ngħalqet is-sessjoni ta' trasferimenti tas-sajf, ingħaqad b'self ma' <ref target="https://mt.wikipedia.org/wiki/Real_Madrid_CF">Real Madrid</ref>, fejn reġa' sab lil <ref target="https://mt.wikipedia.org/wiki/José_Mourinho">José Mourinho</ref>, il-kowċ preċedenti tiegħu meta kien jilgħab ma' Chelsea. Fil-konferenza stampa tal-preżentazzjoni tiegħu bħala plejer ġdid ta' Real Madrid huwa stqarr: "Missieri għajjatli u jien qiegħed hawn. U hekk nikkunsidrah. Ħadni ma' Chelsea, niftehmu mill-ewwel, dak huwa it-terminu l-aktar preċiż". Fit-3 ta' Novembru 2012, fl-għaxar preżenza tiegħu fil-kampjonat Spanjol, hu skorja l-ewwel gowl tiegħu fid-89 minuta fil-logħba li Real MAdrid rebħu bl-iskor ta' 4–0 kontra <ref target="https://mt.wikipedia.org/wiki/Real_Zaragoza">Real Zaragoza</ref>. </p>
<p>Fi tmiem il-kampjonat, Essien irritorna lura ma' Chelsea. F'Jannar tal-2014, matul l-aħħar ġimgħa tas-suq ta' trasferimenti tax-xitwa, ingħaqad b'mod permanenti ma' <ref target="https://mt.wikipedia.org/wiki/AC_Milan">Milan</ref> fis-<ref target="https://mt.wikipedia.org/wiki/Serie_A">Serie A</ref>. Huwa ffirma kuntratt sat-30 ta' Gunju 2015 u għażel il-flokk bin-numru 15.</p>
Internazzjonali
<p>Essien irrappreżenta lill-Gana fit-<ref target="https://mt.wikipedia.org/wiki/Tazza_tad-Dinja_tal-Futbol_ta'_taħt_is-17-il_sena">Tazza tad-Dinja ta' taħt is-17-il sena</ref> fl-1999. Iddebutta mat-<ref target="https://mt.wikipedia.org/wiki/Tim_nazzjonali_tal-futbol_tal-Gana">tim nazzjonali tal-kbar</ref> f'Jannar tal-2002. Mal-Gana ħa sehem fi tliet edizzjonijiet tat-<ref target="https://mt.wikipedia.org/wiki/Tazza_tan-Nazzjonijiet_Afrikani">Tazza tan-Nazzjonijiet Afrikani</ref> u fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-2006</ref>, fejn il-Gana waslu sal-aħħar sittax.</p>
Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:UEFA">UEFA</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>