<html><body><text id="wikipedia_mt_wikipedia_org__2694.html" ns="0" revid="273787" sourceurl="https://mt.wikipedia.org/wiki/Partit_Laburista_(Malta)" title="Partit Laburista (Malta)" type="wikipedia">Partit Laburista (Malta)

<p>Il-<hi rend="bold">Partit Laburista</hi> (PL) huwa partit politiku Malti ta' twemmin soċjal demokratiku, affiljat mal-<ref target="https://mt.wikipedia.org/wiki/Internazzjonali_Soċjalista">Internazzjonali Soċjalista</ref> u mal-<ref target="https://mt.wikipedia.org/wiki/Partit_tas-Soċjalisti_Ewropej">Partit tas-Soċjalisti Ewropej</ref>. Twaqqaf fl-1920, u kien fil-gvern tal-pajjiż disa' darbiet minn wara t-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> 'l hawn, l-ewwel darba fl-1947 u l-aħħar li kien fl-2017. Mit-Tieni Gwerra Dinjija 'l hawn kien dejjem wieħed miż-żewġ partiti l-kbar f'Malta. Fl-Istatut (2010) tiegħu, il-Partit Laburista jiddeskrivi hekk lilu nnifsu: </p>
<p><hi rend="bold">“</hi>Il-Partit Laburista huwa organizzazzjoni politika li tiġbor fiha persuni bi ħsieb progressiv, imsejjes fuq prinċipji soċjalisti demokratiċi, li jaħdem għal soċjeta` inklussiva li tipprovdi xogħol għal kulħadd, isseħħ il-ġustizzja soċjali u li s-saħħa tal-istess soċjeta`, titkejjel mill-progress ta' dawk l-iktar dgħajfa fost il-membri tagħha.<hi rend="bold">”</hi></p>
<p>Fost il-kisbiet tal-Partit Laburista meta kien fil-gvern ta' Malta nsibu d-dritt tal-vot lill-mara, id-dritt tal-vot liż-żgħażagħ li jagħlqu t-18-il sena, u iktar tard anke lil dawk li jagħlqu 16-il sena, li Malta saret Repubblika u l-Kap tal-Istat Malti għall-ewwel darba kien Malti, l-għeluq tal-bażijiet militari u n-newtralità ta' Malta, għajnuna finanzjarja għal min iweġġa’ fuq il-post tax-xogħol, edukazzjoni b’xejn u għal kulħadd, ċentri tal-Kindergarten, skejjel tas-snajja’ u l-Junior Lyceums, servizzi ta' saħħa b’xejn u għal kulħadd, ċentri tas-Saħħa mferrxin mal-pajjiż, pensjoni għal min jirtira mix-xogħol bl-età, ħlas lin-nisa daqs l-irġiel għall-istess xogħol, il-ħatra tal-ewwel Ministru mara, l-ewwel <hi rend="italic">Speaker</hi> mara u l-ewwel President tar-Repubblika mara, ġimgħa xogħol ta’ 40 siegħa, il-Paga Minima Nazzjonali, id-dekriminalizzazzjoni tal-omosesswalità, unjoni ċivili u iktar tard żwieġ bejn persuni tal-istess sess, it-tneħħija tal-Piena tal-Mewt, iċ-<hi rend="italic">Children’s Allowance</hi>,  <hi rend="italic">leave</hi> bi ħlas ta’ 13 il-ġimgħa, bonus darbtejn fis-sena, għajnuna finanzjarja lir-romol, morda u persuni b’diżabilità, ħafna mpjiegi minn investiment kbir mill-Ġermanja, Dar il-Mediterran għall-Konferenzi, mitjar ġdid, baċir ġdid, diversi Housing Estates, is-<hi rend="italic">Sea Malta</hi>, l-<hi rend="italic">Enemalta</hi>, it-<hi rend="italic">Telemalta</hi>, l-<hi rend="italic">Air Malta</hi>, il-<hi rend="italic">Mid-Med Bank</hi>, u l-<hi rend="italic">Bank of Valletta</hi>.</p>
Storja
Twaqqif
<p>Il-Partit Laburista twaqqaf uffiċjalment bl-isem ta' <hi rend="italic">La Camera del Lavoro</hi>, nhar il-15 ta' Ottubru 1920. Elementi importanti fit-twaqqif tal-Partit Laburista kienu:</p>
<list type="unordered"><item>Il-ħaddiema kienu qegħdin jingħaqdu fl-ewwel unions biex jgħinu lil xulxin fi żmien ta' mard billi joħorġu kontribuzzjoni żgħira kull wieħed.</item></list>
<list type="unordered"><item>Fl-1891, il-<ref target="https://mt.wikipedia.org/wiki/Papa_Ljun_XIII">Papa Ljun XIII</ref> kien ħareġ l-ewwel enċiklika soċjali <ref target="https://mt.wikipedia.org/wiki/Rerum_Novarum"><hi rend="italic">Rerum Novarum</hi></ref>. F'Malta kien ġie l-ġiżwita Ingliż <ref target="https://mt.wikipedia.org/wiki/Charles_Plater">Charles Plater</ref> li eduka lill-ħaddiema fit-tagħlim soċjali tal-Knisja. Meta ġie Malta Fr Plater kien diġà marid u ftit iktar minn xahar wara miet, iżda xorta ħalla impatt kbir għax żar il-każini u għamel numru ta' laqgħat fejn spjega r-Rerum Novarum. Xi membri tal-kleru ingħaqdu mal-partit, fosthom il-Kanonku Bugelli u Dun <ref target="https://mt.wikipedia.org/wiki/Mikiel_Gonzi">Mikiel Gonzi</ref>, iktar tard arċisqof ta' Malta. Ma kinitx kumbinazzjoni li l-Partit Laburista għamel l-ewwel Laqgħa Ġenerali tiegħu fil-15 ta' Marzu 1921, fit-30 anniversarju tal-Enċiklika Rerum Novarum.</item>
<item>Is-segwaċi ta' <ref target="https://mt.wikipedia.org/wiki/Manwel_Dimech">Manwel Dimech</ref> kienu attivi ħafna fit-Tarzna.</item>
<item>Numru ta' filantropi u intelletwali Maltin kienu qed jaħdmu għal riforma soċjali.</item></list>
<p>Fil-ktieb tiegħu, <hi rend="italic">L-Istorja tal-Partit tal-Ħaddiema</hi> (1931), <ref target="https://mt.wikipedia.org/wiki/Ġużè_Bonnici">Ġużè Bonnici</ref> jikteb:</p>
<p><hi rend="bold">“</hi>Ix-xniegħa li aħna x'aktarx se jkollna l-Parlament tagħna bdiet tiġri ma' Malta kollha u ħajret lil 12-il membru ta' Workers' Union Branch Number 3 li jagħmlu għaqda bejn il-ħaddiema kollha tal-Gżejjer Maltin biex ikunu qawwija biżżejjed ħalli jibagħtu xi deputati fil-parlament il-ġdid u juru x'inhuma x-xewqat u r-rieda tal-kotra Maltija. It-Tnax il-membru li waqqfu l-<hi rend="italic">Camera del Lavoro</hi> kienu: </p>
<list type="unordered"><item>Anton Agius, Stampatur</item>
<item><ref target="https://mt.wikipedia.org/wiki/Guliermu_Arena">Guliermu Arena</ref>, Ġurnalist</item>
<item><ref target="https://mt.wikipedia.org/wiki/Ġanni_Bencini">Ġanni Bencini</ref>, Kunsillier</item>
<item>Robert Bencini, Benestant</item>
<item>Carmelo Bonello, Ħajjat</item>
<item>Gejtanu Bonello, Skrivan</item>
<item>Mikiel Borg, Neguzjant</item>
<item><ref target="https://mt.wikipedia.org/wiki/Mikielanġ_Borg">Mikielanġ Borg</ref>, Editur</item>
<item>Agostino Matrenza, Arġentier</item>
<item>Anton Schembri, Inċiżur</item>
<item>Ġjacintu Tua, Prokuratur Legali</item>
<item>Salvu Zammit Hammett, Elettriċista</item></list>
<p>Fil-15 t'Ottubru 1920 dawn it-tnax-il membru ltaqgħu fid-dar tan-Nutar Carbonaro fejn għamlu ftehim li kull wieħed minnhom kellu joħroġ 25 lira sterlina fix xahar biex iwaqqfu każin pubbliku msejjaħ <hi rend="bold">Camera del Lavoro</hi>. Il-għan kien li jitwaqqaf partit tal-Ħaddiema, għalkemm wieħed mill-għanijiet immedjati kienu li jqajmu l-ħaddiema Maltin mir-raqda tal-apatija u l-injoranza u juruhom id-drittjiet u dmirijiet tagħhom. Fl-ewwel laqgħa preliminari tal-klabb fis-16 t'Ottubru 1920 twaqqfet u ntgħażlu l-membri uffiċjali. Bħala President u Viċi President intgħażlu l-Professur G Frendo u l-Kurunell Willliam Savona, Segretarju Ġanni Bencini, Teżorier Mikielanġ Borg filwaqt li Anton Schembri intgħażel Assistent Teżorier. Ħafna mil-membri m'ghoġobhomx l-isem oriġinali bit-Taljan u l-grupp beda jissejjaħ <hi rend="italic">Labour Party Club</hi>. Kien imiss li l-klabb jiftaħ każin ġdid li nfetaħ fid-9 ta Diċembru 1920 f'127 Triq Santa Luċija, L-Belt. </p>
<p>Il-motto tal-Partit kien <hi rend="italic">LABORE ET FIDUCIA</hi> (Ħidma u Fiduċja)</p>
<p>L-ewwel appell tal-Partit tal-Ħaddiema kien li: 
"Biex tgħin kemm tista' l-avvanz ekonomiku tal-ħaddiema l-Għaqda fi ħsiebha: </p>
<list type="ordered"><item>Tistaqsi lin-nies tax-xoghol ta' kull sengħa dwar il-bżonnijiet u kundizzjonijiet tagħhom.</item>
<item>Tfittex li titkellem mas-sidien u man-nies tax-xogħol</item>
<item>Tersaq lejn il-gvern tant direttament kif ukoll indirettament skond jekk ikollha jew ma jkolliex min jirrappreżentaha fil-Kunsill</item>
<item>Biex tgħin kemm tista' u ġġib għall-aħjar l-istat ekonomiku tal-ħaddiema, l-għaqda fi ħsiebha tagħmel kummissjonijiet bl-inkarigu li jiġbru informazzjoni dwar it-talb ta' xogħol.<hi rend="bold">”</hi></item></list>
<p>Il-Partit Laburista immexxi mill-Kurunell <ref target="https://mt.wikipedia.org/wiki/William_Savona">William Savona</ref> ikkontesta l-ewwel elezzjoni ġenerali li qatt saret f'Malta, dik tal-1921. Fiha kiseb 23% tal-voti u tella’ 7 deputati f’parlament ta’ 32 deputat. Fosthom kien hemm dak li iktar tard sar Arċisqof ta' Malta, Monsinjur <ref target="https://mt.wikipedia.org/wiki/Mikiel_Gonzi">Mikiel Gonzi</ref>. Fl-1922, inħatru l-ewwel Ministri Laburisti wara li għal 9 xhur il-Partit Laburista daħal fi gvern ta’ koalizzjoni mal-<hi rend="italic">Unione Politica Maltese</hi>.</p>
Il-<hi rend="italic">Compact</hi> ma' Strickland
<p>Bejn l-1926 u l-1932 il-Partit Laburista u l-Partit Kostituzzjonali ta' <ref target="https://mt.wikipedia.org/wiki/Gerald_Strickland">Strickland</ref> ingħaqdu u kien iffurmat il-Gvern tal-<hi rend="italic">Compact</hi>. Fl-elezzjoni tal-1927 il-Partit Laburista kiseb 14% tal-voti. Il-ftehim kien li l-Partit Laburista jagħti l-appoġġ tiegħu lill-Partit Kostituzzjonali bil-patt li meta dan tal-ahhar ikun fil-Gvern, jgħaddi legiżlazzjoni u jieħu miżuri favur it-titjib tal-kundizzjonijiet tal-ħajja tal-ħaddiema. </p>
<p>Fl-elezzjoni tal-1927 William Savona ma kienx elett u bħala mexxej tal-grupp parlamentari ntgħażel il-Kurunell <ref target="https://mt.wikipedia.org/wiki/Michael_Dundon">Michael Dundon</ref> iżda f'Novembru 1928 dan irriżenja minħabba saħħtu u floku laħaq it-tabib <ref target="https://mt.wikipedia.org/wiki/Pawlu_Boffa">Pawlu Boffa</ref>.</p>
<p>Fiż-żmien il-Gvern tal-Compact, bl-insistenza tal-Partit Laburista għaddiet il-‘Workmen’s Compensation Act’ – li kienet waħda mill-ewwel liġijiet soċjali f’Malta li permezz tagħha il-ħaddiem kien iħallas sold fil-ġimgħa u jekk iweġġa’ fuq ix-xogħol kien jieħu tliet xelini fi ħlas. Din il-liġi daħlet fis-seħħ f’Awwissu 1929. Twaqqaf ukoll iċ-Ċentru ta’ Taħriġ għall-Emigranti u fl-1930 nbeda l-bini tal-Isptar San Luqa. Il-Partit Laburista mmexxi minn Boffa ħadem biex l-ilsien Malti jidħol fil-qrati.</p>
Is-Snin Tletin u Erbgħin
<p>Minħabba l-ewwel <ref target="https://mt.wikipedia.org/wiki/Kwistjoni_Politiko-Reliġjuża">Kwistjoni Politiko-Reliġjuża</ref> ta’ bejn l-1928 u l-1932, Gerald Strickland tilef l-Elezzjoni Ġenerali ta’ Ġunju 1932 u l-Partit Laburista mar il-baħar. Wara l-elezzjoni tal-1932, il-Partit Laburista li kien tella' biss siġġu wieħed, dak tat-tabib Boffa, kien f'riskju li jispiċċa mix-xena politika.</p>
<p>Fl-1933, 9 żgħażagħ Laburisti ġew arrestati bl-akkuża li kellhom materjal sedizzjuż u 6 minnhom: Ġużè Orlando, Wiġi Azzopardi, Karmnu Carabott, Ġanni Valvo, Salvu Pulis u Joseph Storace,  għaddew ġuri, tilfu l-impjieg u weħlu wkoll il-ħabs.</p>
<p>Fis-snin tletin u erbgħin il-Partit Laburista stinka biex jingħata l-vot lin-nisa u d-dritt ta' vot wieħed biss għal kull persuna.</p>
<p>Nhar il-5 ta' Ottubru 1943 twaqqfet il-<hi rend="italic"><ref target="https://mt.wikipedia.org/wiki/General_Workers_Union">General Workers Union</ref></hi>, union li dejjem ħadmet viċin il-Partit Laburista.</p>
<p>Nhar is-17 ta' Settembru 1944, <ref target="https://mt.wikipedia.org/wiki/Dom_Mintoff">Dom Mintoff</ref> ta' 28 sena inħatar Segretarju Ġenerali tal-Partit Laburista.</p>
<p>Fl-elezzjoni tal-1939, il-Partit Laburista kien ġab biss 3100 vot. Fl-elezzjoni tal-1945 ivvutaw għall-ewwel darba l-irġiel kollha li kienu għalqu l-21 sena. Il-Partit Laburista f'din l-elezzjoni żied 16,000 -il vot u tella' 9 deputati fil-Kunsill tal-Gvern.</p>
L-Ewwel Gvern Laburista ta' Boffa
<p>Fl-1947 ivvutaw għall-ewwel darba in-nisa. Il-Partit Laburista rebaħ l-ewwel darba b'maġġoranza assoluta ta' 60% tal-voti tal-poplu Malti u ġab 63,145 vot. Il-Partit Nazzjonalista kien ġab 19,041 u d-Democratic Action Party 14,010 vot. Dan l-ewwel gvern Laburista fl-istorja ta' Malta kien immexxi mit-tabib <ref target="https://mt.wikipedia.org/wiki/Pawlu_Boffa">Pawlu Boffa</ref> li kien ilu mexxej tal-Partit mill-1928. Fuq dan l-ewwel gvern Laburista, <ref target="https://mt.wikipedia.org/wiki/Dom_Mintoff">Dom Mintoff</ref> fil-Parlament qal hekk ħamsin sena wara, fl-1998:</p>
<p><hi rend="bold">“</hi>Fl-1947 ma kienx hemm iktar skużi; il-partiti kollha ħarġu għan-nofs u din kienet l-ewwel elezzjoni fejn seta' jivvota kulħadd, anke n-nisa...  Fil-fatt f'dik l-elezzjoni - hawn ta' min wieħed jirrimarka li dak iż-żmien kien hemm 40 Membru f'dan il-Parlament - il-Partit Laburista tella' 24 Membru filwaqt li l-Oppożizzjoni kienet tellgħet 16-il Membru u għalhekk tistgħu timmaġinaw x'maġġoranza kellu l-Partit Laburista dak iż-żmien fil-Parlament; u bħal dik il-maġġoranza qatt ma kellna iktar.  Jekk xi ħadd irid joqgħod jara ta' min kien il-credit, jien nista' ngħid li dakinhar il-leader kien Pawlu Boffa u ma kienx ħaddieħor.  Veru li jien kont id-deputy leader tiegħu u veru li kien hemm miegħi Dr. Colombo, li kien għenni dak iż-żmien...  Anke dakinhar fil-partit kien hemm il-left wing u kien hemm ir-right wing u filwaqt li Boffa kien fuq ir-right wing, kemm jien, kemm Dr. Colombo kif ukoll it-Tabib Schembri Adami - bħalissa nsejt x'kien jismu - konna fuq il-left wing.<hi rend="bold">”</hi></p>
<p>Qabel ma tela' l-Partit Laburista fil-gvern, fil-kamp tal-għajnuna soċjali ma kien jeżisti xejn, ma kienet teżisti l-ebda pensjoni. Kien Gvern Laburista mmexxi minn Boffa li beda jagħti din l-għajnuna u għamel l-Att tal-1948 dwar il-Pensjonijiet għax-xjuħ li b’kol­lox kien jipprovdi dawn il-be­nefiċċji: </p>
<p>a) Pensjoni għax-xjuħ; </p>
<p>b) Pensjoni għall-għomja; </p>
<p>ċ) Pensjoni għal nies b’diżabilità; </p>
<p>d) Allowance għax-xjuħ.</p>
1949-1984: Mintoff mexxej tal-Partit
<p>Mill-ewwel xhur ta' gvern Laburista beda jinqala' diżgwid bejn il-Prim Ministru Pawlu Boffa u d-Deputat Prim Ministru, Dom Mintoff l-aktar dwar il-mod li l-gvern kien qed jimxi mal-ħakma Ingliża f'Malta. Dan wassal għal qasma, imsejħa <hi rend="italic">split</hi>, fil-Partit Laburista fl-1949. Pawlu Boffa twarrab mill-Konferenza Ġenerali u dan min-naħa tiegħu beda  partit ġdid bl-isem ta' <hi rend="italic">Malta Workers Party</hi>, filwaqt li nhar l-10 ta' Ottubru 1949 il-Perit Dom Mintoff laħaq mexxej tal-Partit Laburista Malti fl-eta' ta' 33 sena u l-isem uffiċjali tal-partit sar <hi rend="italic">Malta Labour Party</hi>. </p>
<p>Nhar l-14 ta' Jannar 1951, twaqqfet fergħa taż-żgħażagħ ġdida fil-Partit bl-isem <hi rend="italic">Labour League of Youth</hi>.</p>
L-Ewwel Gvern ta' Mintoff (1955-1958)
<p>Il-Partit Laburista mmexxi minn Mintoff rebaħ l-Elezzjoni tal-1955, b’56% tal-voti bil-proposta ewlenija tkun dik tal-integration mar-Renju Unit. B'hekk Mintoff ġie maħtur Prim Ministru ta' Malta għall-ewwel darba. Fil-Kabinett tiegħu kien hemm l-awtur famuż <ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref>, li kien inħatar Ministru tax-Xogħol, u <ref target="https://mt.wikipedia.org/wiki/Agatha_Barbara">Agatha Barbara</ref> Ministru tal-Edukazzjoni, li żmien wara kellha ssir President ta' Malta. </p>
<p>Il-Gvern ta' Mintoff wettaq riformi kbar fis-sistema edukattiva. L-iskola saret bla ħlas u obbligatorja sakemm it-tfal ikollhom 14-il sena. Inbnew jew tkabbru 44 skola fil-pajjiż. Bdew jitqassmu kotba b’xejn u l-istudenti tal-kulleġġ bdew jingħataw dak li jissejjaħ “pocket money” waqt li nfetħu l-ewwel skejjel speċjali, fosthom għal dawk neqsin mid-dawl, is-smigħ u oħrajn bi problemi mentali.</p>
<p>Il-Gvern Laburista għadda l-Att tal-1956 dwar l-Għajnuna Nazzjonali. Dan kien jipprovdi dawn il-benefiċċji: </p>
<p>a) Għajnuna Soċjali; </p>
<p>b) Għajnuna speċjali għal waqt il-qgħad; </p>
<p>ċ) Għajnuna għall-mard; </p>
<p>d) Għoti tal-ħalib lit-tfal tal-is­kola; </p>
<p>e) Għajnuna dwar il-lebbra; </p>
<p>f) Għajnuna dwar it-tuber­ko­lożi;</p>
<p>ġ) Mediċini b’xejn.</p>
<p>U biex jgħin dawn il-benefiċċji kollha, il-Gvern Laburista intro­duċa għall-ewwel darba t-Taxxa fuq id-Dħul (Income Tax). </p>
Ir-Riżenja tal-Gvern Laburista u l-Irvellijiet t'April 1958
<p>Mintoff ried li Malta tkun integrata totalment mal-Ingliżi biex il-Maltin kien ikollhom drittijiet u ghixien ahjar, ugwali daqs il-poplu Ingliz. It-trattati sfaxxaw wara li fl-1958 tfaccat il-possibilita' li tinghalaq it-tarzna mill-Inglizi u dawn tal-ahhar ma ridux ukoll jaghtu garanzija kemm se jdumu jaghtu flus lil Malta wara dan it-trattat. Il-gvern Laburista waqqaf in-negozjati kollha mal-Ingilterra u beda jahdem favur Malta Indipendenti.</p>
<p>Minhabba li l-Inglizi baqghu ma taw l-ebda garanzija dwar il-futur tat-tarzna, il-gvern Laburista rrizenja u minhabba dan, sehhew irvellijiet kbar mill-Maltin kontra l-Inglizi, fit-28 t'April 1958. Ħafna ġew arrestati fosthom ministri Laburisti, Bertu Hyzler u <ref target="https://mt.wikipedia.org/wiki/Agatha_Barbara">Agatha Barbara</ref> dak iz-zmien ministru tal-edukazzjoni u li hafna snin wara, nhatret l-ewwel President mara.</p>
Il-Kwistjoni Politiko-Reliġjuża tas-Sittinijiet
<p>Il-Knisja mmexxija mill-Arċisqof <ref target="https://mt.wikipedia.org/wiki/Mikiel_Gonzi">Mikiel Gonzi</ref> beżgħet li jekk Malta tiġi integrata mal-Ingilterra, Malta ma kinitx se tibqa' l-pajjiż Kattoliku li kienet, u għalhekk interdettat l-Eżekuttiv tal-Partit kif ukoll imponiet id-dnub il-mejjet fuq min jivvota għall-Partit jew jaqra l-gazzetti tiegħu. Partitarji Laburisti bdew jindifnu f'art mhux ikkonsagrata fiċ-Ċimiterju tal-Addolorata, imsejħa l-"Miżbla", membri tal-Eżekuttiv tal-Partit Laburista, bħal <ref target="https://mt.wikipedia.org/wiki/Lino_Spiteri">Lino Spiteri</ref> u <ref target="https://mt.wikipedia.org/wiki/Joe_Micallef_Stafrace">Joe Micallef Stafrace</ref> iżżewġu fis-sagristiji tal-knejjes u l-attivisti Laburisti ma kinux jingħataw assolazzjoni fil-qrar. Waqt xi <hi rend="italic">meetings</hi> tal-Partit Laburista kienu jindaqqu l-qniepen tal-knejjes. </p>
<p>Dan wassal għal qasma oħra fil-partit (bil-ħolqien tal-Christian Workers Party ta' Pellegrini li dam sa l-1966) u telfa elettorali fl-1962 li saru taħt kostituzzjoni ġdida.</p>
<p>Fl-elezzjonijiet ġenerali tal-1966, il-Knisja għal darb’ oħra lagħbet rwol importanti, peress li s-sanzjonijiet imposti fuq il-Partit Laburista u s-sostenituri tiegħu, kienu għadhom fis-seħħ. Iż-żminijiet kienu qed jinbidlu, u l-Knisja Kattolika indunat b'dan. Għalhekk din id-darba is-sanzjonijiet ma kinux proklamati b'mod ferventi pubblikament bħalma ġara fl-elezzjonijet ta' qabel. Iżda dan ma jfissirx li kienu inqas effettivi. Infatti kien għad hemm ħafna qassisin li waqt l-omeliji tagħhom minn fuq il-pulptu, kienu jgħaddu kummenti kontra l-Partit Laburista. Inqala' ukoll il-każ tal-Professur <ref target="https://mt.wikipedia.org/wiki/Pietru_Pawl_Saydon">Pietru Pawl Saydon</ref>. Kif kien mistenni, l-elezzjonijiet reġgħu ntrebħu mill-Partit Nazzjonalista, iżda l-Partit Laburista mar aħjar mill-elezzjonijjiet preċedenti tal-1962 u żied konsiderevolment l-ammont ta' voti. Il-Partit Laburista, rebaħ 22 siġġu minn 50 u 43.1% tal-voti. It-28 siġġu l-ieħor intrebħu kollha mill-Partit Nazzjonalista, bil-partiti ż-żgħar ma jirnexxilhomx itellgħu kandidat. Ġorġ Borg Olivier b’hekk reġa’ nħatar Prim Ministru.</p>
<p>Sar ċaqliq fir-relazzjonijiet bejn il-knisja u l-Partit Laburista meta ntbagħat f'Malta, l-isqof Mons. <ref target="https://mt.wikipedia.org/wiki/Emmanuel_Gerada">Emmanuel Gerada</ref> li kien jifforma parti mill-korp diplomatiku tal-Vatikan. Infatti f'April 1969, wara ħafna diskussjonijiet, anke bis-sehem ta' dak li ħafna żmien wara sar Kardinal, Patri <ref target="https://mt.wikipedia.org/wiki/Prospero_Grech">Prospero Grech</ref>, iż-żewġ naħat laħqu ftehim u Mons. Gerada iffirma trattat mal-Partit Laburista li kien jgħid li l-Knisja ma kellix tindaħal iktar fi kwistjonijiet politiċi u li kellhom jiġu wkoll irtirati s-sanzjonijiet kollha kontra l-Partit Laburista. B'hekk il-Partit Laburista seta' fl-aħħar jikkonċentra biss fuq kwistjonijiet politiċi minflok jinħela fi ġlied żejjed kontra l-Knisja. Intant, is-sitt punti msemmija mill-Partit Laburista rigward ir-relazzjoni bejn l-istat u l-knisja, kienu iktar il-quddiem, inklużi fil-Kostituzzjoni Repubblikana tal-1974.</p>
It-Taħdidiet għall-Indipendenza
<p>Il-Partit ipparteċipa fit-taħdidiet għall-Indipendenza.Il-Partit Laburista ma qabilx ma' dak li ġie offrut ghax Malta u fil-fatt, ma kienx ħa sehem fiċ-ċelebrazzjonijiet ta' l-Indipendenza fl-1964. Skond Mintoff din kienet "indipendenza farsa" għax postijiet u istituzzjonijiet importanti ghal Malta baqghu mmexxija u okkupati mill-Inglizi, u sahansitra r-Regina tal-Ingilterra baqghet il-Kap tal-Istat Malti.</p>
It-Tieni u t-Tielet Gvern ta' Mintoff (1971-1981)
<p>Fl-elezzjonijiet ġenerali tal-1971 l-MLP u l-GWU ippreżentaw programm konġunt imsemmi 'Malta Maltija fil-Paċi u l-Progress'. Il-programm kien definit bhala wieħed soċjal-demokratiku, u il-wegħdiet prinċipali kienu jinkludu it-twaqqif ta' ftehim dwar forzi militari barranin f'Malta, l-introduzzjoni ta' leġislazzjoni soċjali bħal ġimgha ta' 40 siegħa, il-paga minima, riforma fuq it-taxxa tad-dħul u pjan ekonomiku li kien jemfasizza fuq l-edukazzjoni, l-industrija, agrikoltura u sajd, turiżmu, housing, children's allowance u forom oħrajn ta' welfare.</p>
<p>Il-programm emfasizza ukoll fuq id-drittijiet ugwali mingħajr distinzjoni ta' razza, kulur jew twemmin, kif ukoll id-dover li jwaqqaf it-tbatija u s-sofferenza li tirriżulta minn nuqqas ta' ugwaljanza bejn is-sinjur u l-fqir. Il-Partit Laburista wiegħed ukoll 50% parteċipazzjoni tal-Union fit-tmexxija tat-tarzna sabiex tkun tista' tiġi rranġata is-sitwazzjni ekonomika. Għall-elezzjonijiet ġenerali tal-1971, il-Partit Laburista iddeċieda li jiġġieled l-elezzjoni ġenerali fuq il-kwistjonijiet tal-korruzzjoni, il-qagħad u l-emigrazzjoni (ta' min isemmi li ftit xhur qabel, eluf ta' Maltin kienu emigraw lejn il-Kanada u l-Awstralja biex ifittxu ħajja u futur aħjar).</p>
<p>Il-kampanja elettorali kienet pjuttost kwieta. L-MLP rebaħ l-elezzjonijiet bi 28 siġġu minn 55 fil-Parlament, u 50.8% tal-voti, b'maġġoranza minima ta' siġġu wieħed biss fil-Parlament. L-ewwel ħaġa li għamel Mintoff mal-ħatra tiegħu bħala Prim Ministru, kienet li neħħa lil Sir Maurice Dorman minn Gvernatur ta' Malta, u minn floku laħħaq Malti, Sir <ref target="https://mt.wikipedia.org/wiki/Anthony_Mamo">Anthony Mamo</ref>; fl-1974 Sir Anthony Mamo ġie maħtur bhala l-ewwel President tar-Repubblika ta' Malta.</p>
<p>Vapuri tal-Gwerra Amerikani ma tħallewx jużaw il-portijiet Maltin, u l-Kmandant tan-N.A.T.O. ġie ddikjarat persona non grata u għalhekk kellu jitlaq minn Malta, bil-kwartieri tan-N.A.T.O. jiġu magħluqa.</p>
<p>Sadanittant, Mintoff laħaq bosta ftehim ma' pajjiżi barranin, bl-intenzjoni li jattira investiment lejn Malta u jingħata għajnuna finanzjarja; l-iktar għajnuna konkreta waslet mill-Libja u l-pajjiżi kommunisti, bħall-Unjoni Sovjetika u ċ-Ċina.</p>
<p>Il-Gvernijiet Laburisti tas-sebgħinijiet ħadu bosta miżuri soċjali fosthom:</p>
<list type="unordered"><item>In-nazzjonalizzazzjoni kif ukoll il-bidu ta' bosta kumpaniji propjetà tal-istat, fosthom l-<ref target="https://mt.wikipedia.org/wiki/Air_Malta">Air Malta</ref>, is-<ref target="https://mt.wikipedia.org/wiki/Sea_Malta">Sea Malta</ref>, il-<ref target="https://mt.wikipedia.org/wiki/Bank_of_Valletta">Bank of Valletta</ref>, il-<ref target="https://mt.wikipedia.org/wiki/Mid-Med_Bank">Mid-Med Bank</ref>, it-<ref target="https://mt.wikipedia.org/wiki/Telemalta">Telemalta</ref> u x-<ref target="https://mt.wikipedia.org/wiki/Xandir_Malta">Xandir Malta</ref>;</item>
<item>Tnaqqis fid-differenza fis-salarji bejn l-ogħla u l-iktar grad baxx fis-servizzi ċivili;</item>
<item>L-għoti ta' żieda għall-għoli tal-ħajja u bonuses bi <hi rend="italic">flat rate</hi> minflok b'perċentwali;</item>
<item>L-introduzzjoni tas-sistema PAYE (Pay-As-You-Earn) u <hi rend="italic">higher ceiling</hi> fejn tidħol it-taxxa tad-Dħul;</item>
<item>Il-bidu ta' skema nazzjonali tas-saħħa;</item>
<item>Id-demolizzjoni ta' <hi rend="italic">slums</hi> u l-bini ta' bosta <hi rend="italic">units</hi> residenzjali għall-ħaddiema u l-familji tagħhom;</item>
<item>Xiri <hi rend="italic">bulk-buying</hi> ta' prodotti mportati bħall-ħalib, zokkor u butir bi prezzijiet orħos;</item>
<item>Bosta riformi fil-leġislatura industrijali bħal pereżempju, it-tnaqqis tal-working week għal 40 siegħa u liġi favur paga ndaqs għal ħaddiema nisa;</item>
<item>Iż-żieda fin-nefqa għas-servizzi soċjali kif ukoll l-introduzzjoni ta' servizzi bħaċ-<hi rend="italic">Children's Allowance</hi>;</item>
<item>It-tneħħija ta' <hi rend="italic">streaming</hi> u eżamijiet fi skejjel statali;</item>
<item>Bosta proġetti turistiċi;</item>
<item>Inbnew oqsma industrijali ġodda u dawk eżistenti ġew imkabbra;</item>
<item>Ġiet mibnija pista tal-ajru ġdida li kienet takkomoda vetturi tal-arju kbar;</item>
<item>L-introduzzjoni ta' korpi tax-xogħol bħall-Korpi tal-Pijunieri, li kienu jagħmlu bosta xogħol ta' kostruzzjoni. Membri ta' dawn il-korpi kienu miċħuda mid-dritt li jissieħbu trade unions.</item></list>
L-Elezzjoni tal-1981
<p>Fl-Elezzjoni tal-1981, il-Partit Laburista, avolja ġab minoranza ta' voti (49.1%) irnexxilu jirbaħ iktar siġġijiet parlamentari min-Nazzjonalisti, li rnexxielhom jirbħu 50.9% tal-voti. B'hekk l-MLP rebaħ l-elezzjonijiet ġenerali għat-tielet darba konsekuttiva. Ir-riżultat ġie meqjus bħala wieħed pervers u filfatt, Mintoff ried li jsiru elezzjonijet ġodda dik is-sena stess biex isolvu din il-polemika. Iżda l-ministri tiegħu ma ridux u b'hekk din baqgħet ma saritx. Il-Partit Nazzjonalista rreaġixxa billi ddikjara l-Gvern Laburista bħala wieħed ta' minoranza u akkuża l-Gvern b'jerrymandering. Dan wassal għal ħafna tensjoni fil-pajjiż fis-snin ta' wara. L-ebda MP Nazzjonalista ma attenda l-parlament għal tliet snin sħaħ, u dan apparti n-numru ta' bojkotts li kienu jsiru. Fost dawn kien hemm il-bojkott tat-televiżjoni tal-istat, li dak iż-żmien kien l-uniku stazzjon televiżiv lokali, kif ukoll f'ċerti retail outlets. In-numru ta' theddid u tqegħid ta' bombi ma' djar ta' nies prominenti żdied u dan inevitabilment ġab miegħu instabbilità kbira fil-pajjiż.</p>
<p>Mintoff ippropona li Mifsud Bonnici jiġi mlaħħaq Deputat Mexxej tal-Partit u fil-fatt dan ġie elett bħala deputat mexxej fid-29 ta' Mejju, 1980. Fil-15 t'Ottubru, 1982 Dott. Karmenu Mifsud Bonnici ġie appuntat Mexxej tal-Malta Labour Party wara mozzjoni minn Dom Mintoff. Huwa ġie co-opted fil-Parlament fit-2 ta' Mejju, 1983 u ġie appuntat Ministru tal-Edukazzjoni.</p>
1984-1992: Karmenu Mifsud Bonnici
<p>Fit-22 ta' Diċembru, 1984 Mintoff irriżenja minn Prim Ministru ta' Malta u minn floku laħaq <ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref>. Dom Mintoff żamm is-siġġu tiegħu fil-Parlament wara r-riżenja tiegħu minn Prim Ministru u xorta baqa' attiv politikament avolja ma baqax il-mexxej tal-partit. Beda jissuġġerixxi li jsiru emendi kostituzzjonali rigward is-sistema elettorali u l-Presidenza. Fl-20 ta' Diċembru 1986 intlaħaq ftehim bejn iż-żewġ partiti u sar il-bdil neċessarju.</p>
<p>Fl-1987, il-Partit Laburista tilef l-elezzjoni. Fl-1989, il-whip tal-Partit <ref target="https://mt.wikipedia.org/wiki/Wenzu_Mintoff">Wenzu Mintoff</ref> u l-President <ref target="https://mt.wikipedia.org/wiki/Toni_Abela">Toni Abela</ref> tkeċċew mill-Partit Laburista wara li riedu lill-mexxej tal-Partit Laburista jiehu responsabbilta' politika tal-atti vjolenti li saru minn xi partitarji. Dawn ftit wara bdew partit ġdid bl-isem ta' <ref target="https://mt.wikipedia.org/wiki/Alternattiva_Demokratika">Alternattiva Demokratika</ref> imma eventwalment reġgħu ingħaqdu mal-Partit Laburista.</p>
<p>Fl-1992 il-Partit Laburista reġa' tilef l-elezzjoni. Mifsud Bonnici irreżenja minn mexxej. </p>
1992-2008: Alfred Sant
<p>Wara r-riżenja ta' Karmenu Mifsud Bonnici li kien propona lil George Vella bħala Mexxej tal-Partit u dan ma aċċettax, <ref target="https://mt.wikipedia.org/wiki/Alfred_Sant">Alfred Sant</ref> kien elett Mexxej tal-Partit Laburista mill-Konferenza Ġenerali tal-Partit nhar is-26 ta' Marzu 1992, f'elezzjoni li għaliha kkontestaw ukoll l-eks-ministri Lino Spiteri u Joe Brincat. Tmien snin wara, Lino Spiteri allega li f'din l-elezzjoni kien hemm min bagħbas fil-voti biex ma jitlax hu, tbagħbis li Spiteri qal Alfred Sant ma kellux x'jaqsam miegħu u lanqas kien jaf bih. </p>
<p>Sant mill-ewwel iċċaqlaq biex jimmodernizza l-Partit. Il-Partit ħareġ mill-kwartieri storiċi tiegħu fil-Maċina, Bormla, għal bini ġodda tal-Kwartieri tal-Partit Laburista fil-Ħamrun, twaqqaf Super One TV u Super One Radio u inħallet l-għaqda statutorja mal-GWU u saru emedi sinjifikanti fl-istatut.</p>
<p>Mat-twaqqif tal-Kunsilli Lokali fl-1993 il-Partit iddeċieda li ma jipparteċipax formalment fl-elezzjonijiet, pożizzjoni li żamm sa l-1998, għalkemm kien jappoġġa lill-kandidati Indipendenti.</p>
<p>It-tibdiliet li saru, kif ukoll it-telfien ta' popolarità tal-Partit Nazzjonalista, wasslu lill-Partit Laburista lura għar-rebħ fl-elezzjonijiet ġenerali tal-1996, l-ewwel darba li akkwista maġġoranza assoluta mill-1976. Il-Partit Laburista mmexxi minn Alfred Sant, u d-deputati mexxejja George Vella u <ref target="https://mt.wikipedia.org/wiki/George_Abela">George Abela</ref>, rebaħ l-elezzjonijiet tal-<ref target="https://mt.wikipedia.org/wiki/1996">1996</ref> b'maġġoranza ta' 132,497 vot, żieda ta' 17,000 -il vot fuq l-elezzjoni ta' qabel, u nhar is-26 ta' Ottubru Alfred Sant ħa l-ġurament bħala Priministru. Kien ġab maġġoranza ta' 7000 vot iktar mill-Partit Nazzjonalista imma kellu biss siġġu wieħed iktar. Immedjatament kif kien wiegħed qabel l-elezzjoni, Sant ħareġ lil Malta mill-<ref target="https://mt.wikipedia.org/wiki/Partnership_for_Peace">Partnership for Peace</ref> tan-<ref target="https://mt.wikipedia.org/wiki/NATO">NATO</ref> u beda l-proċess biex titneħħa l-<ref target="https://mt.wikipedia.org/wiki/VAT">VAT</ref> li fil-fatt tneħħiet u minflokha daħlet taxxa bl-isem CET. </p>
<p>Fi żmien il-Gvern ta' Sant, inħatret l-ewwel Speaker mara fl-istorja tal-Parlament Malti, l-Avukat Miriam Spiteri Debono. Inħatret ukoll l-ewwel mara bħala kap ta’ agenzija tal-Gvern meta nħatret Sina Bugeja bħala Kap Eżekuttiv ta’ <ref target="https://mt.wikipedia.org/wiki/Sedqa">Sedqa</ref>. Alfred Sant kien l-ewwel Prim Ministru Laburista li ħa sehem fiċ-ċelebrazzjonijiet nazzjonali tal-<ref target="https://mt.wikipedia.org/wiki/Indipendenza_ta'_Malta">Indipendenza</ref>, fil-21 ta' Settembru 1997. F'April 1997, il-Gvern ta' Sant ospita l-Konferenza Ewro-Mediterranja li fiha seħħet laqgħa importanti bejn il-mexxej Palestinjan <ref target="https://mt.wikipedia.org/wiki/Yasser_Arafat">Yasser Arafat</ref> u l-Ministru tal-Affarijiet Barranin Iżraeljan, David Levy.</p>
<p>Il-Gvern ta' Sant għamel il-Proġett ta' Buġibba, irrestawra l-Berġa tal-Baviera u l-Palazz <ref target="https://mt.wikipedia.org/wiki/De_Vilhena">Vilhena</ref>. Tnaddaf u ġie rranġat Wied il-Fiddien, il-moll ta’ Lazzarett. Sar il-pavimentar ta’ Triq ir-Repubblika fil-<ref target="https://mt.wikipedia.org/wiki/Valletta">Belt</ref>. Saret l-ewwel fażi tal-proġett ta’ <ref target="https://mt.wikipedia.org/wiki/Chadwick_Lakes">Chadwick Lakes</ref>. Sar proġett ta’ tisbiħ f’<ref target="https://mt.wikipedia.org/wiki/Wied_il-Għajn">Wied il-Għajn</ref>, <ref target="https://mt.wikipedia.org/wiki/Marsaxlokk">Marsaxlokk</ref>, <ref target="https://mt.wikipedia.org/wiki/Birżebbuġa">Birżebbuġa</ref>, <ref target="https://mt.wikipedia.org/wiki/Ħaġar_Qim">Ħaġar Qim</ref>, fil-bajja tal-<ref target="https://mt.wikipedia.org/wiki/Ġnejna">Ġnejna</ref>, madwar il-Ġonna ta’ San Anton, fil-bajja tar-<ref target="https://mt.wikipedia.org/wiki/Rinella">Rinella</ref>, il-Magħluq f’Wied il-Għajn li fih inbena teatru Grieg u ddikjarat riserva naturali u ġnien gdid fil-<ref target="https://mt.wikipedia.org/wiki/Baħrija">Baħrija</ref>.</p>
<p>Il-Prim Ministru Sant ikkummissjona żewġ rapporti fuq it-Tarzna li t-tnejn urew il-qagħda ħażina li kienet fiha. Sant ra l-ħtieġa ta' sehem dirett fit-tmexxija tat-Tarznari mill-Gvern f’isem il-poplu, li kien qiegħed iħallas għat-telf li nġema’, u l-ħtieġa ta’ ristrutturar tal-operat tat-tarznari. Il-Kunsill tat-Tarzna sar kompost minn erbgħa membri magħżula mill-Gvern, erbgħa magħżula mill-ħaddiema u Chairman magħżul mill-Gvern. </p>
<p>Il-Gvern ta' Sant daħal fi ftehim mal-isptar Capua Palace sabiex operazzjonijiet tal-qalb li ma setgħux isiru St. Luke’s jibdew isiru privat. Fetaħ unit gdid f’St. Luke’s għal kirurgija mhux maġġuri. Biddel il-pjanti għall-isptar Tal-Qroqq, li iktar tard issemma Mater Dei, biex dan ikun sptar ġenerali, xi ħaġa li l-Gvern Nazzjonalista ta' wara żamm. Fetaħ Dipartiment tal-Emerġenza ġdid fl-isptar ġenerali t’Għawdex. Inbniet dar għall-anzjani f’<ref target="https://mt.wikipedia.org/wiki/Bormla">Bormla</ref>. Infetaħ Day Care Centre għall-anzjani f'Tas-<ref target="https://mt.wikipedia.org/wiki/Sliema">Sliema</ref> u ieħor fiż-<ref target="https://mt.wikipedia.org/wiki/Żurrieq">Żurrieq</ref>. Infetaħ uffiċjalment il-kumpless għal taħriġ gġall adulti b’diżabilità f’Wied il-Għajn.</p>
<p>Iddaħħlu regolamenti ġodda ta' rmunkar u clamping. Sar il-proġett tat-traffiku tal-<ref target="https://mt.wikipedia.org/wiki/Marsa">Marsa</ref>. Beda jsir il-breathalyser test fuq is-sewwieqa tal-vetturi, u daħlet fis-sehh is-sistema tal-VRT ghall-karozzi.</p>
<p>Tħabbar l-ewwel Ombudsman għall-Università. Bdiet skema tal-Education Business Industry fejn edukaturi setgħu jitħarrġu dwar l-aħħar teknoloġija u proċessi industrijali. Fis-sajf tal-1998 sar xogħol ta' manutenzjoni fi 86 skola tal-Gvern. Infetah ir-Rinella Movie Park. F’Settembru 1997 twaqqfet l-Orkestra Nazzjonali ta' Malta.</p>
Inkwiet intern
<p>Iżda ma damx ma beda jberraq. Differenzi mal-eks-Mexxej tal-Partit Laburista, Dom Mintoff, żieda sostanzjali fit-tariffi tad-dawl u l-ilma u maġġoranza Parlamentari ta' siġġu wieħed ikaratterizzaw il-bidu tas-sajf ta' l-1998. Mintoff ivvota kontra l-Gvern u Sant ta parir lill-President li jxolji l-Kamra u jsejjah elezzjonijiet bikrija. F'nofs leġislatura u maqsuma l-Partit Laburista u tilef l-elezzjonijiet.</p>
<p>Wara l-elezzjonijiet ta' l-1998 Sant baqa' mhux ikkontestat bħala Mexxej għalkemm tilef wieħed mid-deputati mexxejja tiegħu, Ġorġ Abela. Din il-leġislatura kienet ikkaratterizzata mill-kwistjonijiet politiċi madwar l-applikazzjoni ta' Malta biex tissieħeb fl-UE, xi ħaġa li l-Partit Laburista oppona ghax hass li kien kmieni wisq ghal Malta biex taghmel dan il-pass. In-negozjati ngħalqu fl-aħħar ta' l-2002. Il-Gvern sejjaħ referendum f'Marzu imma l-Partit Laburista ta struzzjonijiet biex il-partitarji jastjenu, jivvotaw kontra, jew iħassru l-vot. Minkejja li maġġoranza ivvotat "iva" l-Partit Laburista insista li l-vot m'għaddiex peress li din ma kinitx maġġoranza tal-votanti kollha eliġibbli.</p>
<p>Il-Gvern mill-ewwel sejjaħ elezzjonijiet ġenerali li l-MLP reġa' tilef. Sant irriżenja u ssejħet elezzjoni għal mexxej. Sant ikkontesta flimkien ma' Anglu Farrugia u John Attard Montalto. Sant ġab 66% tal voti tad-delegati u rega gie elett bhala kap tal-partit. Il-politika tal-Partit Laburista fil-konfront ta' l-UE inbidlet u kien Sant stess li ġab l-approvazzjoni tal-Konferenza Ġenerali biex jappoġġa t-test tat-Trattat Kostituzzjonali ta' l-UE ghax accetta dak li rid il-poplu.</p>
<p>Fl-2004, fl-ewwel elezzjoni għall-Parlament Ewropew f'Malta, l-Partit Laburista ġab l-akbar ammont ta' voti u tella' tliet Membri Parlamentari Ewropej. Dawn kienu <ref target="https://mt.wikipedia.org/wiki/Joseph_Muscat">Joseph Muscat</ref>, John Attard Montalto u Louis Grech.</p>
<p>Fl-ahhar serje ta' elezzjonijiet ghall-Kunsilli Lokali, il-Partit Laburita, immexxi minn Dr Alfred Sant, gab maggoranza assoluta ta' voti, ukoll f'lokalitajiet maghrufin ghall-appogg taghhom ghall-PN.</p>
<p>Iżda fl-elezzjoni tat-8 ta' Marzu, 2008, il-Partit Laburista Malti reġa' tilef l-elezzjoni ġenerali għat-tielet darba konsekuttiva. B'48.79% tal-voti, l-Labour ġab biss 1,580 vot jew 0.5% inqas mill-partit Nazzjonalista. Wara din it-telfa l-mexxej Alfred Sant iddeċieda li jirreżenja, fl-10 ta'Marzu, ftit sigħat biss wara il-ħruġ tar-riżultat uffiċjali.</p>
Joseph Muscat
<p>Wara r-riżenja ta' Alfred Sant, laħaq bħala aġent kap tal-Partit Charles Mangion. Fil-5 ta' Ġunju 2008 saret l-elezzjoni għal mexxej tal-Partit Laburista, li għaliha kkontestaw ħames kandidati: <ref target="https://mt.wikipedia.org/wiki/George_Abela">George Abela</ref>, Evarist Bartolo, Marie-Louise Coleiro Preca, Michael Falzon u Joseph Muscat. Ħadd mill-ħames kandidati però ma ġab l-maġġoranza tal-voti fl-ewwel elezzjoni, b'hekk kellha tissejjaħ elezzjoni l-għada is-6 ta' Ġunju bejn l-ewwel żewġ kandidati li ġabu l-aktar voti. Dawn kienu George Abela u Joseph Muscat. </p>
<p>Fl-elezzjoni finali <ref target="https://mt.wikipedia.org/wiki/Joseph_Muscat">Joseph Muscat</ref> inħatar mexxej tal-partit b'67% tal-voti tad-delegati. Hu sar it-tieni l-iżgħar mexxej tal-Partit Laburista wara Dom Mintoff.  </p>
<p>F'Novembru 2008, il-<hi rend="italic">Malta Labour Party</hi> bidel ismu għal <hi rend="italic">Partit Laburista</hi> bl-inizjali <hi rend="italic">PL</hi> flok <hi rend="italic">MLP</hi>.</p>
<p>Fl-2009, il-Partit Laburista reġa' rebaħ l-elezzjonijiet tal-Parlament Ewropew, din id-darba b'55% tal-voti mitfugħa filwaqt li ġab 35,000 vot aktar mill-PN.</p>
<p>Fl-ewwel tliet snin tat-tmexxija ta' Joseph Muscat ingħaqdu mal-Partit Laburista persuni li qabel kienu jaħdmu fil-kamp Nazzjonalista bħal Manuel Mallia (li fl-2013 sar il-Ministru tal-Intern u Sigurtà Nazzjonali)<ref target="https://mt.wikipedia.org/wiki/Marisa_Micallef_Leyson">Marisa Micallef Leyson</ref>, <ref target="https://mt.wikipedia.org/wiki/Mario_Farrugia_Borg">Mario Farrugia Borg</ref>, <ref target="https://mt.wikipedia.org/wiki/Deborah_Schembri">Deborah Schembri</ref> (li fl-2013 telgħet fil-Parlament) u <ref target="https://mt.wikipedia.org/wiki/Cyrus_Engerer">Cyrus Engerer</ref> (li ħiereġ għall-Elezzjonijiet Ewropej tal-2014). Ħareġ ukoll mal-Partit Laburista għall-elezzjonijiet Ewropej il-Professur <ref target="https://mt.wikipedia.org/wiki/Edward_Scicluna">Edward Scicluna</ref>, li qabel ma kienx fil-politika u li fl-2013 sar Ministru tal-Finanzi, u Dr. Konrad Mizzi (li fl-2013 sar Ministru għall-Enerġija). <ref target="https://mt.wikipedia.org/wiki/Lydia_Abela">Lydia Abela</ref>, mart iben il-President George Abela saret is-segretarju eżekuttiv tal-Partit Laburista. <ref target="https://mt.wikipedia.org/wiki/Robert_Abela">Robert Abela</ref>, bin il-President, ikkampanja fl-elezzjoni ġenerali favur il-Partit Laburista. <ref target="https://mt.wikipedia.org/wiki/John_Bundy">John Bundy</ref>, eks-kandidat tal-PN, beda jippreżenta programm fuq ONE TV. Fil-Konferenza Ġenerali tal-2011, ħabbru li se joħorġu għall-ewwel darba għall-elezzjoni mal-Partit il-mużiċista Sigmund Mifsud, l-avukat tal-General Workers' Union Joanne Vella Cuschieri, u t-tobba Deo Debattista (li fl-2013 tela' fil-Parlament), Silvio Grixti u Godfrey Farrugia (li fl-2013 sar Ministru tas-Saħħa).</p>
<p>F'Marzu 2012, il-Partit Laburista reġa' rebaħ l-elezzjonijiet tal-Kunsilli Lokali li saru f’35 lokalità bi swing ta’ 5.5% fil-voti favurih u tnaqqis ta’ 5.26% fil-voti għall-Partit Nazzjonalista. Il-PL ġab kważi 56% tal-voti u rebaħ lokalitajiet li tradizzjonalment dejjem kienu f’idejn il-PN, f'San Pawl il-Baħar, Ħal Safi u l-Qala. F’lokalitajiet oħrajn tradizzjonalment Nazzjonalisti, il-PL irnexxielu jżid il-voti b’persentaġġi sostanzjali fosthom f’Ħal Balzan, is-Siġġiewi u San Ġiljan fejn żied il-voti b’7%, b’4% u 10.7% rispettivament. Minn 35 lokalità li fihom saru l-elezzjonijiet, f’21 minnhom il-Partit Laburista ġab maġġoranza tal-voti. B'kollox kien hemm 61,751 li vvutaw għall-Partit Laburista, 46,409 li vvutaw għall-Partit Nazzjonalista, 1,797 vot għall-Alternattiva Demokratika u 960 għall-kandidati indipendenti. Il-PL ġab 15,342 vot iktar mill-PN, 14% iktar.</p>
<p>Fl-<ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjonijiet Ġenerali 2013</ref>, il-Partit Laburista kiseb 167,533 vot, 35,107 aktar mill-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> li kiseb 132,426 vot f’dik li tista’ tiġi meqjusa bħala l-ikbar differenza għal diversi snin tant li l-PL ġab kważi 55% u l-PN 43%, kif kien ħabbar kull stħarriġ li sar qabel l-elezzjoni.</p>
<p>F'Marzu 2013, fl-istess jum tal-<ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjonijiet Ġenerali 2013</ref>, il-Partit Laburista reġa' rebaħ l-elezzjonijiet tal-Kunsilli Lokali li saru fi 33 lokalità u żied il-voti fuq l-elezzjonijiet ta’ erba' snin qabel fl-istess lokalitajiet bi 2.2% biex issa ġab kważi 57%. Min-naħa tiegħu, il-Partit Nazzjonalista naq­qas il-voti bi kważi 2% u ġab 42%. F’dawn l-elezzjonijiet, il-Partit Laburista rebaħ għall-ewwel darba il-kunsill lokali ta’ Birkirkara u kien hemm ħames lokalitajiet oħra li fihom il-Partit Nazzjonalista tilef il-maġġoranza: l-Imtarfa, Tal-Pietà, il-Mellieħa, l-Imqabba u Santa Venera.</p>
<p>Hekk fl-2013, il-Partit Laburista għandu kważi żewġ terzi, 65%, tal-lokalitajiet kollha f'idejh, 44 lokalità minn 68.</p>
<p>Fl-elezzjonijiet każwali tal-Elezzjonijiet Ewropej li saru f'April 2013, il-Partit Laburista tella' l-ewwel Membru tal-Parlament Ewropew mara fl-istorja politika Maltija, <ref target="https://mt.wikipedia.org/wiki/Marlene_Mizzi">Marlene Mizzi</ref>, li kienet ċermen tas-Sea Malta, u ġabet kważi 24,000 vot.</p>
<p>Nhar l-24 ta' Mejju 2014, Muscat iffaċċja l-ewwel elezzjoni tiegħu bħala Prim Ministru, sena wara l-ħatra tiegħu. Il-Partit Laburista rebaħ l-Elezzjonijiet Ewropej għat-tielet darba b'53.3% tal-voti, 33,675 vot iktar mill-<ref target="https://mt.wikipedia.org/wiki/Partit_Nazzjonalista">Partit Nazzjonalista</ref>, li ġab 40% tal-voti. Il-Partit Laburista ġab 1.5% inqas minn kemm kien ġab fl-2009. Il-kandidat minn fost it-tnax li kienu qegħdin jikkontestaw f’isem il-Partit Laburista bl-akbar għadd ta’ voti fl-ewwel għadd kien <ref target="https://mt.wikipedia.org/wiki/Alfred_Sant">Alfred Sant</ref>, li kiseb 48,739 vot, 36% tal-voti li kiseb il-Partit Laburista.</p>
<p>Fl-<ref target="https://mt.wikipedia.org/wiki/Elezzjonijiet_Ġenerali_2017_(Malta)">Elezzjonijiet Ġenerali 2017</ref>, il-Partit Laburista kiseb 170,976 vot, 35,280 aktar mill-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> li kiseb 135,696 vot f’dik li tista’ tiġi meqjusa bħala l-ikbar differenza minn wara t-Tieni Gwerra Dinjija tant li l-PL ġab 55% u l-PN 43.7%.</p>
Robert Abela
<p>Wara r-riżenja ta' Joseph Muscat minn Mexxej tal-Partit f'Jannar 2020, nhar it-12 ta' Jannar 2020, Robert Abela nħatar Mexxej tal-Partit Laburista, u l-għada nħatar Prim Ministru.</p>
Il-Ħidma tal-Partit Laburista favur l-Ilsien Malti
<p>Fl-1923, il-membru parlamentari Robby Hamilton tal-Partit Kostituzzjonali li kien f'Compact mal-Partit Laburista ressaq mozzjoni biex il-Malti jsir it-tielet ilsien uffiċjali. Madankollu, il-mozzjoni, li kienet issekondata mill-Partit Laburista m’għaddietx. Hamilton kien l-ewwel persuna li qatt tkellmet bil-Malti fil-Parlament, anki jekk spiċċa rredikolat mill-avversarji politiċi tiegħu. Fl-1924, bis-saħħa ta’ mozzjoni mressqa mill-membru parlamentari Laburista Turu Mifsud, il-Gvern aċċetta li jippubblika l-grammatika tal-<ref target="https://mt.wikipedia.org/wiki/Akkademja_tal-Malti">Għaqda tal-Kittieba tal-Malti</ref>, it-<hi rend="italic">Tagħrif fuq il-Kitba Maltija</hi>, miktub minn <ref target="https://mt.wikipedia.org/wiki/Ninu_Cremona">Ninu Cremona</ref> u Ġanni Vassallo. Sa llum dan il-ktieb għadu meqjus bħala l-qofol tal-ortografija u l-grammatika tal-Malti. Bil-ħidma tal-Partit Laburista saru emendi fl-atti li jirregolaw il-professjoni notarili li  ppermettew li l-Malti jintuża f’kull dokument uffiċjali. Dehru wkoll l-ewwel avviżi bil-Malti fil-<ref target="https://mt.wikipedia.org/wiki/Gazzetta_tal-Gvern_ta'_Malta">Gazzetta tal-Gvern</ref>. Il-liġi elettorali, ir-regolamenti tat-traffiku, u ċ-ċitazzjonijiet tal-qorti (apparti l-verżjoni bit-Taljan) bdew jidhru wkoll bil-Malti.</p>
<p>Il-Partit Laburista mmexxi minn <ref target="https://mt.wikipedia.org/wiki/Pawlu_Boffa">Boffa</ref> ħadem bis-sħiħ biex l-ilsien Malti jidħol fil-qrati. Min kien jaf biss bil-Malti, jiġifieri l-maġġoranza kbira tal-Maltin, lanqas biss kienu jifhmu x'kien ikun qed jingħad fuqhom. Fl-1934, il-Malti sar lingwa nazzjonali u fl-1936 sar il-lingwa tal-qrati. Dan qanqal l-għadab tal-għedewwa tal-Malti, fosthom Sir <ref target="https://mt.wikipedia.org/wiki/Arturo_Mercieca">Arturo Mercieca</ref> u l-Kamra tal-Avukati. Fl-1937 il-Malti sar obbligatorju fl-Università u twaqqfet il-Katedra tal-Malti u l-Lingwi Orjentali. Fl-1998, <ref target="https://mt.wikipedia.org/wiki/Dom_Mintoff">Dom Mintoff</ref> fil-Parlament qal hekk fuq il-ħidma ta' Boffa:</p>
<p><hi rend="bold">“</hi>Il-Partit tal-Ħaddiema, li għandu rekords mill-iktar sbieħ, speċjalment Boffa ...  Jekk hawn ħaġa li Boffa jistħoqqlu li jkollu statwa għaliha hija l-mod kif iddefenda l-ilsien Malti mill-bidu, biex ma noqogħdux insemmu Aquilinijiet.  Aquilina veru kien bravu; ddefenda l-ilsien Malti u għamel <hi rend="italic">living</hi> minnu imma Boffa ddefenda l-ilsien Malti, medd għonqu u ħadem u ma ħa xejn minn dan kollu ħlief xebgħa mingħand il-gradwati sħabu tal-Universita'.  Jien qed insemmi dawn l-affarijiet biex nuri kemm sofra dan il-bniedem.<hi rend="bold">”</hi></p>
<p>Fl-1971, fi żmien il-Gvern ta' Mintoff, il-Malti, għall-ewwel darba, sar il-lingwa uffiċjali tal-Università flimkien mal-Ingliż. Għall-ewwel darba wkoll, id-diskors inawgurali tal-Parlament, indirizzat mill-Gvernatur Sir <ref target="https://mt.wikipedia.org/wiki/Anthony_Mamo">Anthony Mamo</ref>, sar bil-Malti. Fil-Kostituzzjoni ta' Malta Repubblika tal-1974 il-Malti kien rikonoxxut għal darba oħra bħala l-Ilsien Nazzjonali. Fl-1974, is-sensiela <hi rend="italic">Denfil</hi> ħadet post is-sensiela <hi rend="italic">Ġabra ta' Ward </hi> bħala testi ta' qari fl-iskejjel primarji, serje li baqgħet tintuża għal iktar minn tletin sena. Bejn l-1976 u l-1977, fuq TVM bdiet tidher b’suċċess kbir l-ewwel sensiela televiżiva bil-Malti – <hi rend="italic">F’Baħar Wieħed</hi> ta’ Lino Grech. Fl-1982, il-Partit Laburista beda s-<hi rend="italic">Sensiela Kotba Soċjalisti</hi>(SKS) li fiha ġew ippubblikati kotba kbar bħal <hi rend="italic">Ulied in-Nanna Venut</hi> u <hi rend="italic">Il-Ħolma Maltija</hi>. Fl-istess sena l-Partit Laburista tella' l-ewwel <hi rend="italic">rock opera</hi> bil-Malti, <hi rend="italic">Ġensna</hi>, b'lirika ta' Raymond Mahoney u mużika ta' Paul Abela. Fis-snin disgħin il-Partit Laburista beda jorganizza l-<hi rend="italic">Iljieli Mediterranji</hi> fil-Ġonna tal-Argotti, bi musicals oriġinali u ta' livell bħal <hi rend="italic">Bastilja, Ulied in-Nanna Venut fl-Amerika, Spiru Ċefai, Żeża tal-Flagship, It-Tfajla tal-Palazz</hi> u <hi rend="italic">Manwel Manwel</hi>. Il-Partit Laburista dejjem appoġja l-għana Malti u l-kanzunetta Maltija.</p>
Sensiela Kotba Soċjalisti
<p>Fl-1982, il-Partit Laburista ħoloq diversi dipartimenti fi ħdanu, fosthom id-Dipartiment tat-Tagħrif, b'Alfred Sant bħala chairman. Fost inizjattivi ġodda ta' Alfred Sant kien hemm Dar tal-Pubblikazzjoni, is-Sensiela Kotba Soċjalisti, S.K.S. L-isem kien ingħata minn Anton Cassar, membru fl-istess dipartiment u ġurnalist. L-ewwel ktieb li ħareġ f’din is-sensiela kien il-ktieb “Il-Mixja tal-Ħaddiema lejn il-Ħelsien” ta’ <ref target="https://mt.wikipedia.org/wiki/Frans_Sammut">Frans Sammut</ref>, ippubblikat fis-sena 1982. Warajh ġie ppubblikat il-ktieb ta' Anton Cassar “Meta l-Għawdxin kienu Mxewxa”. L-ewwel ktieb ta' Alfred Sant ippubblikat mal-S.K.S. kien fl-1988: <hi rend="italic">It-28 ta’ April 1958 - Il-Ħobż u l-Ħelsien</hi> u l-aħħar wieħed <hi rend="italic">George Bush f'Malta</hi> fl-2013. Sal-aħħar tal-2012, l-S.K.S. kienet ippubblikat 130 ktieb.</p>
Awturi xellugin
<p>Diversi parlamentari u attivisti Laburisti kienu awturi u promoturi tal-Malti. Fl-1939 twaqqfet ix-Xirka għat-Tixrid tal-Ilsien Malti minn <ref target="https://mt.wikipedia.org/wiki/Ġużè_Bonnici">Ġużè Bonnici</ref> (president), <ref target="https://mt.wikipedia.org/wiki/Ġużè_Chetcuti">Ġużè Chetcuti</ref>, <ref target="https://mt.wikipedia.org/wiki/Anton_Buttigieg">Anton Buttigieg</ref>, ilkoll Laburisti, flimkien ma' <ref target="https://mt.wikipedia.org/wiki/Ġorġ_Pisani">Ġorġ Pisani</ref>. Ftit wara, ix-Xirka bdiet ixxandar programmi letterarji fuq ir-Rediffusion. Fost awturi xellugin, ħafna minnhom membri jew deputati parlamentari tal-Partit Laburista, insibu lil  </p>
<p>• <ref target="https://mt.wikipedia.org/wiki/John_F._Marks">John F. Marks</ref> - trejdunjonista u politiku, awtur tar-rumanz <hi rend="italic">Tejbilhom Ħajjithom</hi></p>
<p>• Guliermu Arena - attiv fix-Xirka tal-Imdawlin ta’ <ref target="https://mt.wikipedia.org/wiki/Manwel_Dimech">Manwel Dimech</ref> u ġurnalista</p>
<p>• Mikelanġ Borg - wieħed mill-fundaturi tal-Partit Laburista, kittieb ukoll ta’ drammi, fosthom <hi rend="italic">Żeża tal-Flagship</hi></p>
<p>• Giacinto Tua - kittieb u drammaturgu. Wieħed mill-fundaturi tal-Partit Laburista.</p>
<p>• Ċensu Busuttil - poeta, kittieb, lingwista, konferenzier, filantropu, lessikografu u politiku</p>
<p>• <ref target="https://mt.wikipedia.org/wiki/Alfons_Maria_Galea">Alfons Maria Galea</ref> - filantropu kbir, kittieb u fundatur tas-sensiela tal-Kotba tal-Mogħdija taż-Żmien bil-Malti. Kien senatur Laburista.</p>
<p>• <ref target="https://mt.wikipedia.org/wiki/Ġino_Muscat_Azzopardi">Ġino Muscat Azzopardi</ref> - fundatur u editur tal-ġurnal umoristiku <hi rend="italic">Dr Xekkek</hi>. Kien fl-Eżekuttiv tal-Partit Laburista u awtur ta’ rumanzi storiċi</p>
<p>• <ref target="https://mt.wikipedia.org/wiki/Ġużè_Bonnici">Ġużè Bonnici</ref> - awtur ta' rumanzi u novelli</p>
<p>• <ref target="https://mt.wikipedia.org/wiki/Ġużè_Orlando">Ġużè Orlando</ref> - awtur tar-rumanz <hi rend="italic">L-Ibleh</hi></p>
<p>• <ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref> - fis-snin tletin kien l-editur ta’ <hi rend="italic">Il-Cotra</hi>, l-organu tal-Partit Laburista. Kiteb ir-rumanz <ref target="https://mt.wikipedia.org/wiki/Leli_ta’_Ħaż-Żgħir">Leli ta’ Ħaż-Żgħir</ref>, kif ukoll djarju tal-gwerra <hi rend="italic">Taħt in-Nar</hi>. Kien Ministru fil-Gvern Laburista tal-1955-58.</p>
<p>• <ref target="https://mt.wikipedia.org/wiki/Karmenu_Vassallo">Karmenu Vassallo</ref> - poeta, kittieb, traduttur u politiku. Kien wieħed mid-disà membri Laburisti fil-Kunsill tal-Gvern fl-1946.</p>
<p>• <ref target="https://mt.wikipedia.org/wiki/Anton_Buttigieg">Anton Buttigieg</ref> - poeta u politiku, Ministru fil-Gvern Laburista u wara President ta’ Malta.</p>
<p>• <ref target="https://mt.wikipedia.org/wiki/Ġużè_Chetcuti">Ġużè Chetcuti</ref> - poeta u kittieb ta’ novelli u rumanzi, drammi kif ukoll ta’ studji kritiċi</p>
<p>• <ref target="https://mt.wikipedia.org/wiki/Ġużè_Diacono">Ġużè Diacono</ref> - ġurnalist u kittieb ta’ drammi b’tema socjali realistika. Awtur tad-dramm <hi rend="italic">Il-Madonna taċ-Ċoqqa</hi>.</p>
<p>• <ref target="https://mt.wikipedia.org/wiki/Paul_Xuereb">Pawlu Xuereb</ref> - kittieb ta’ rumanzi. Waqqaf is-sensiela ta’ kotba <hi rend="italic">Blocks</hi>. Kien politiku, Ministru fil-Gvern Laburista u Aġent President ta’ Malta.</p>
<p>• Anton Cassar - ġurnalist</p>
<p>• <ref target="https://mt.wikipedia.org/wiki/J._J._Camilleri">J. J. Camilleri</ref> - l-awtur ta' <hi rend="italic">Aħna Sinjuri</hi> u rumanzi oħra</p>
<p>• <ref target="https://mt.wikipedia.org/wiki/Lino_Spiteri">Lino Spiteri</ref> - awtur ta' novelli u rumanzi, Ministru fi Gvernijiet Laburisti</p>
<p>• <ref target="https://mt.wikipedia.org/wiki/Philip_Sciberras">Philip Sciberras</ref> - poeta u awtur, deputat Laburista u Imħallef</p>
<p>• <ref target="https://mt.wikipedia.org/wiki/Alfred_Sant">Alfred Sant</ref> - awtur ta' drammi, rumanzi u novelli, Prim Ministru Laburista</p>
<p>• <ref target="https://mt.wikipedia.org/wiki/Frans_Sammut">Frans Sammut</ref> - awtur ta' rumanzi fosthom <hi rend="italic">Il-Gaġġa</hi> u <hi rend="italic">Samuraj</hi></p>
<p>• <ref target="https://mt.wikipedia.org/wiki/Albert_Marshall">Albert Marshall</ref> - poeta u direttur tad-drama</p>
<p>• <ref target="https://mt.wikipedia.org/wiki/Paul_P._Borg">Paul P. Borg</ref> - awtur ta' <hi rend="italic">Dal-Lejl Ġie Alla</hi></p>
Mexxejja tal-Partit
<list type="unordered"><item>1925–1927 <ref target="https://mt.wikipedia.org/wiki/William_Savona">William Savona</ref></item>
<item>1927-1928 Kurunell <ref target="https://mt.wikipedia.org/wiki/Michael_Dundon">Michael Dundon</ref></item>
<item>1928–1949 Dr <ref target="https://mt.wikipedia.org/wiki/Paul_Boffa">Paul Boffa</ref> (Prim Ministru: 1947–1950)</item>
<item>1949–1984 Perit <ref target="https://mt.wikipedia.org/wiki/Dom_Mintoff">Dom Mintoff</ref> (Prim Ministru: 1955–1958, 1971–1984)</item>
<item>1984–1992 Dr <ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref> (Prim Ministru: 1984–1987)</item>
<item>1992–2008 Dr <ref target="https://mt.wikipedia.org/wiki/Alfred_Sant">Alfred Sant</ref> (Prim Ministru: 1996–1998)</item>
<item>2008–2020 Dr <ref target="https://mt.wikipedia.org/wiki/Joseph_Muscat">Joseph Muscat</ref> (Prim Ministru: 2013-2020)</item>
<item>2020-          Dr <ref target="https://mt.wikipedia.org/wiki/Robert_Abela">Robert Abela</ref> (Prim Ministru: 2020-  )</item></list>
<p>L-iktar wieħed li dam mexxej tal-Partit kien <ref target="https://mt.wikipedia.org/wiki/Dom_Mintoff">Dom Mintoff</ref>, li dam 35 sena, u kien l-iżgħar mexxej meta laħaq. Kien priministru erba' darbiet, u huwa l-iktar priministru Malti li dam fil-kariga, 16 -il sena. Kien ukoll l-iktar membru parlamentari li dam fil-Parlament: 51 sena u l-iktar wieħed li kien elett drabi: 14-il darba - f'kull elezzjoni mill-1945 sal-1996. </p>
<p>L-inqas mexxejja li damu kienu l-ewwel tnejn: Savona li dam kważi sentejn u Dundon sena u tliet xhur. Dundon kien ukoll l-ixjeħ mexxej meta laħaq. Kellu 72 sena meta laħaq. </p>
<p>Fost il-mexxejja tiegħu, il-Partit Laburista kellu tliet avukati (Savona, Mifsud Bonnici u Abela), żewġ tobba (Dundon u Boffa), żewġ ekonomisti (Sant u Muscat) u perit (Mintoff).</p>
<p>Boffa, Sant, Muscat, u Abela qatt ma kienu Deputati Mexxejja tal-Partit qabel ma saru Mexxejja.</p>
Deputati Mexxejja tal-Partit
<p>Skont l-Istatut tal-Partit (2010), id-Deputat Mexxej għall-Affarijiet tal-Parlament iservi ta’ Deputat Prim Ministru meta l-Partit ikun fil-Gvern u Deputat Kap tal-Oppożizzjoni meta l-Partit ikun fl-Oppożizzjoni. Huwa jieħu l-kariga u jkun responsabbli mill-istess xogħol u responsabbilitajiet ta’ Mexxej meta dan ikun assenti minn Malta jew ma jkunx f’pożizzjoni li jaqdi l-funzjonijiet tal-kariga tiegħu.</p>
<p>Id-Deputat Mexxej għall-Affarijiet tal-Partit fost oħrajn:</p>
<p>i) Imexxi u jikkordina l-ħidma tal-Amministrazzjoni u l-Fergħat tal-Parti, tal-Kumitati Lokali u l-Amministrazzjonijiet Distrettwali;</p>
<p>ii) Iżomm kuntatt kontinwu mal-Kumitati Lokali kollha u oqsma oħra tal-Partit bil-għan li jgħinhom kemm jista’ fil-problemi li jinqalgħu u jara li l-ilmenti tagħhom jiġu rizolti fi żmien qasir;</p>
<p>iii) Jikkordina l-ħidma tas-Sezzjoni Kunsilliera.</p>
<p>Id-Deputat Mexxej għall-Affarijiet tal-Partit għandu d-dritt li jieħu sehem fil-laqgħat tal-Grupp Parlamentari.</p>
Deputati Mexxejja għall-Parlament
<list type="unordered"><item><ref target="https://mt.wikipedia.org/wiki/William_Savona">William Savona</ref> 1920–1925</item>
<item><ref target="https://mt.wikipedia.org/wiki/Michael_Dundon">Michael Dundon</ref> 1925–1929</item>
<item>1929–1947</item>
<item><ref target="https://mt.wikipedia.org/wiki/Dom_Mintoff">Dom Mintoff</ref> 1947–1949</item>
<item><ref target="https://mt.wikipedia.org/wiki/Ġużè_Flores">Ġużè Flores</ref> 1949–1955</item>
<item><ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref> 1955–1961</item>
<item><ref target="https://mt.wikipedia.org/wiki/Anton_Buttigieg">Anton Buttigieg</ref> 1961–1976</item>
<item><ref target="https://mt.wikipedia.org/wiki/Agatha_Barbara">Agatha Barbara</ref> 1976–1981</item>
<item><ref target="https://mt.wikipedia.org/wiki/Wistin_Abela">Wistin Abela</ref> 1981–1983</item>
<item><ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref> 1983–1984</item>
<item><ref target="https://mt.wikipedia.org/wiki/Ġużè_Cassar">Ġużè Cassar</ref> 1984–1987</item>
<item><ref target="https://mt.wikipedia.org/wiki/Joe_Brincat_(politiku)">Joe Brincat</ref> 1987–1992</item>
<item><ref target="https://mt.wikipedia.org/wiki/George_Vella">George Vella</ref> 1992–2003</item>
<item><ref target="https://mt.wikipedia.org/wiki/Charles_Mangion">Charles Mangion</ref> 2003–2008</item>
<item><ref target="https://mt.wikipedia.org/wiki/Anġlu_Farrugia">Anġlu Farrugia</ref> 2008–2012</item>
<item><ref target="https://mt.wikipedia.org/wiki/Louis_Grech">Louis Grech</ref> 2012-2017</item>
<item><ref target="https://mt.wikipedia.org/wiki/Chris_Fearne">Chris Fearne</ref> 2017-</item></list>
Deputati Mexxejja għall-Partit
<list type="unordered"><item><ref target="https://mt.wikipedia.org/wiki/Joe_Brincat_(politiku)">Joe Brincat</ref> 1976–1980</item>
<item><ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref> 1980–1983</item>
<item><ref target="https://mt.wikipedia.org/wiki/Ġużè_Cassar">Ġużè Cassar</ref> 1983-1987</item>
<item><ref target="https://mt.wikipedia.org/wiki/Joe_Debono_Grech">Joe Debono Grech</ref> 1987–1992</item>
<item><ref target="https://mt.wikipedia.org/wiki/George_Abela">George Abela</ref> 1992–1998</item>
<item><ref target="https://mt.wikipedia.org/wiki/Joe_Brincat_(politiku)">Joe Brincat</ref> 1998–2003</item>
<item><ref target="https://mt.wikipedia.org/wiki/Michael_Falzon">Michael Falzon</ref> 2003–2008</item>
<item><ref target="https://mt.wikipedia.org/wiki/Toni_Abela">Toni Abela</ref> 2008–2016</item>
<item><ref target="https://mt.wikipedia.org/wiki/Konrad_Mizzi">Konrad Mizzi</ref> 2016</item>
<item><ref target="https://mt.wikipedia.org/wiki/Chris_Cardona">Chris Cardona</ref> 2016-2020</item>
<item>Daniel Micallef 2020-</item></list>
Media tal-Partit
<p>Il-Partit Laburista għandu One Television u One Radio, stazzjonijiet tat-televixin u tar-radju rispettivament. Joħroġ il-ġurnal KullĦadd kull nhar ta' Ħadd. Il-partit għandu wkoll sit tal-aħbarijiet bl-Ingliż, il-<hi rend="italic">maltastar.com</hi> kif ukoll servizz ta' telefonija ċellulari bl-isem ta' Red Touch Fone.</p>
Ġurnali tal-Partit Laburista
<p>L-ewwel ġurnal uffiċjali Laburista beda joħroġ darba fil-ġimgħa, il-<hi rend="italic">Labour Opinion</hi>, f’Diċembru 1922. L-editur tagħha kien <ref target="https://mt.wikipedia.org/wiki/Ġanni_Bencini">Ġanni Bencini</ref>. Il-gazzetta, għalkemm b’isem Ingliż, kienet bil-Malti, imma kultant kien ikollha suppliment bl-Ingliż. F’Lulju 1924, Bencini sar deputat parlamentari, u bħala assistent miegħu fil-gazzetta kien daħal <ref target="https://mt.wikipedia.org/wiki/Gino_Muscat_Azzopardi">Gino Muscat Azzopardi</ref>, pijunier ieħor tal-Partit Laburista. Inqas minn sentejn wara, Gino Muscat Azzopardi sar ukoll editur u, sadattant, kien beda joħroġ ukoll il-gazzetta tiegħu satirika <hi rend="italic">Dottor Xekkek</hi>.</p>
<p>Il-<hi rend="italic">Labour Opinion</hi> waqfet fl-1926 u, flokha, il-Partit beda jippubblika <hi rend="italic">Il Cotra — leħen il-ħaddiem Malti</hi>, bl-editur Gino Muscat Azzopardi, u assistent <ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref>. Fl-1930, Gino u Ġużè bidlu posthom, u Gino sar assistent ta’ Ġużè. Fl-1933 il-Gvern Ingliż issospenda l-kostituzzjoni ta’ Malta, u l-gazzetta laburista waqfet u kellhom jgħaddu ħdax-il sena biex il-Partit Laburista reġa’ kellu l-gazzetta tiegħu, <hi rend="italic">The Dawn</hi>, bl-Ingliż u bil-Malti, bl-editur <ref target="https://mt.wikipedia.org/wiki/Turu_Colombo">Turu Colombo</ref> u, aktar tard, l-ispiżjar Johnny Raimondo. Fl-1949 <hi rend="italic">The Dawn</hi> saret <hi rend="italic">Is-Sebħ</hi>, kollha bil-Malti, bl-editur Nestu Laiviera. Fl-1955 Laiviera sar Speaker tal-parlament Malti u floku bħala editur daħal l-istudent ta’ 22 sena <ref target="https://mt.wikipedia.org/wiki/Joe_Micallef_Stafrace">Joe Micallef Stafrace</ref>. Minħabba wieħed mill-editorjali, Stafrace kien weħel erbat ijiem ħabs, fl-eqqel tal-ġlieda mal-Ingliżi f’April, 1958. </p>
<p>Meta <hi rend="italic">Is-Sebħ</hi> kien sospiż fl-1959, bdiet toħroġ gazzetta ġdida, <hi rend="italic">Il-Ħelsien</hi>, b’editur mill-ġdid Nestu Laiviera, u aktar tard fl-1962 b’Lino Cassar l-assistent tiegħu. Sadattant, il-Partit beda joħroġ ukoll <hi rend="italic">The Voice of Malta</hi>, darba fil-ġimgħa, kollha bl-Ingliż kull nhar ta’ Ħadd, u aktar tard bħala magazin darba fix-xahar. Fis-snin 1940 il-Partit kien joħroġ ukoll <hi rend="italic">The Knight</hi> bħala magazin bl-Ingliż, b’kitba interessanti minn <ref target="https://mt.wikipedia.org/wiki/Dom_Mintoff">Dom Mintoff</ref>. L-editur uffiċjali ta’ <hi rend="italic">The Voice</hi> kien <ref target="https://mt.wikipedia.org/wiki/Anton_Buttigieg">Anton Buttigieg</ref> iżda l-iktar li kien jieħu ħsiebha kien Lino Cassar.</p>
<p>Il-Knisja, f’Mejju 1961, tat l-interdett lill-membri kollha tal-eżekuttiv tal-Partit Laburista u imponiet ukoll id-dnub il-mejjet fuq il-gazzetti tiegħu. Il-Knisja neħħiet id-dnub kmieni fl-1967 u kien hawn li <hi rend="italic">Il-Ħelsien</hi> waqfet u minflokha bdiet toħroġ il-gazzetta <hi rend="italic">Iż-Żmien</hi>, din id-darba b’editur Lino Cassar, li sadattant kien beda joħroġ il-gazzetta umoristika <hi rend="italic">Ix-Xewka</hi>. <hi rend="italic">Iż-Żmien</hi> waqfet fl-1973 u kellhom jgħaddu seba’ snin oħra biex reġgħet bdiet toħroġ <hi rend="italic">Il-Ħelsien</hi>, b’editur Evarist Bartolo. Meta reġgħet waqfet “Il-Ħelsien”, bdiet toħroġ fl-1993 il-<hi rend="italic">KullĦadd</hi> kull nhar ta' Ħadd, bl-editur Felix Agius. </p>
<list type="unordered"><item><hi rend="italic">Il-Ħmar</hi>, u wara <hi rend="italic">Il-Ħmara</hi> (1917-37) ta' Guglielmo u Ġużi Arena</item>
<item><hi rend="italic">Labour Opinion</hi> (1922-26)</item>
<item><hi rend="italic">Il Cotra</hi> (1926-1933)</item>
<item><hi rend="italic">Dr Xecchec</hi> (1925-1933)</item>
<item><hi rend="italic">The Dawn</hi> (1944-1949)</item>
<item><hi rend="italic">The Voice of Malta</hi></item>
<item><hi rend="italic">Is-Sebħ</hi> (1949-1959)</item>
<item><hi rend="italic">Il-Ħelsien</hi> (1959-1967; 1980-1993)</item>
<item><hi rend="italic">Iż-Żmien</hi> (1967-1973)</item>
<item><hi rend="italic">Ix-Xewka</hi> (1967-)</item>
<item><hi rend="italic">KullĦadd</hi> (1993- ) - l-uniku ġurnal li għadu joħroġ</item></list>
Personaġġi magħrufa Laburisti
<list type="unordered"><item>Glenn Bedingfield</item>
<item><ref target="https://mt.wikipedia.org/wiki/Joseph_Cuschieri">Joseph Cuschieri</ref></item>
<item>Ġużè Abela</item>
<item><ref target="https://mt.wikipedia.org/wiki/George_Abela">George Abela</ref></item>
<item><ref target="https://mt.wikipedia.org/wiki/Robert_Abela">Robert Abela</ref></item>
<item><ref target="https://mt.wikipedia.org/wiki/Wistin_Abela">Wistin Abela</ref></item>
<item><ref target="https://mt.wikipedia.org/wiki/Kalċidon_Agius">Kalċidon Agius</ref></item>
<item>Emanuel Attard Bezzina</item>
<item><ref target="https://mt.wikipedia.org/wiki/Agatha_Barbara">Agatha Barbara</ref></item>
<item><ref target="https://mt.wikipedia.org/wiki/Evarist_Bartolo">Evarist Bartolo</ref></item>
<item>Ċikku Bonaci</item>
<item><ref target="https://mt.wikipedia.org/wiki/Ġużè_Bonnici">Ġużè Bonnici</ref></item>
<item><ref target="https://mt.wikipedia.org/wiki/Joe_Brincat_(politiku)">Joe Brincat</ref></item>
<item>Ċensu Bugeja</item>
<item><ref target="https://mt.wikipedia.org/wiki/Anton_Buttigieg">Anton Buttigieg</ref></item>
<item><ref target="https://mt.wikipedia.org/wiki/Ġużè_Cassar">Ġużè Cassar</ref></item>
<item><ref target="https://mt.wikipedia.org/wiki/Karl_Chircop">Karl Chircop</ref></item>
<item>John Cole</item>
<item>Turu Colombo</item>
<item>Danny Cremona</item>
<item><ref target="https://mt.wikipedia.org/wiki/Joe_Debono_Grech">Joe Debono Grech</ref></item>
<item>Michael Dundon</item>
<item><ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref></item>
<item><ref target="https://mt.wikipedia.org/wiki/Michael_Falzon">Michael Falzon</ref></item>
<item>Ġużè Flores</item>
<item><ref target="https://mt.wikipedia.org/wiki/Alfons_Maria_Galea">Alfons Maria Galea</ref></item>
<item>Patrick Holland</item>
<item>Albert Hyzler</item>
<item>Nestu Laiviera</item>
<item><ref target="https://mt.wikipedia.org/wiki/John_F._Marks">John F. Marks</ref></item>
<item>Daniel Micallef</item>
<item><ref target="https://mt.wikipedia.org/wiki/Freddie_Micallef">Freddie Micallef</ref></item>
<item>Joe Micallef Stafrace</item>
<item><ref target="https://mt.wikipedia.org/wiki/Konrad_Mizzi">Konrad Mizzi</ref></item>
<item>Ċensu Moran</item>
<item><ref target="https://mt.wikipedia.org/wiki/Philip_Muscat">Philip Muscat</ref></item>
<item><ref target="https://mt.wikipedia.org/wiki/Ġino_Muscat_Azzopardi">Ġino Muscat Azzopardi</ref></item>
<item><ref target="https://mt.wikipedia.org/wiki/Ġużè_Orlando">Ġużè Orlando</ref></item>
<item>Mike Pulis</item>
<item><ref target="https://mt.wikipedia.org/wiki/Lorry_Sant">Lorry Sant</ref></item>
<item>Antonio Schembri Adami</item>
<item><ref target="https://mt.wikipedia.org/wiki/Edward_Scicluna">Edward Scicluna</ref></item>
<item><ref target="https://mt.wikipedia.org/wiki/Lino_Spiteri">Lino Spiteri</ref></item>
<item>Leli Tabone</item>
<item><ref target="https://mt.wikipedia.org/wiki/Karmenu_Vassallo">Karmenu Vassallo</ref></item>
<item><ref target="https://mt.wikipedia.org/wiki/George_Vella">George Vella</ref></item>
<item><ref target="https://mt.wikipedia.org/wiki/Paul_Xuereb">Pawlu Xuereb</ref></item>
<item><ref target="https://mt.wikipedia.org/wiki/Gerry_Zammit">Gerry Zammit</ref></item></list>
L-Emblema tal-Partit Laburista
1924-27: L-Ewwel Emblemi
<p>L-ewwel darba li ssemmiet l-idea li l-Partit Laburista jkollu emblema tiegħu kien fi Frar tal-1924 waqt laqgħa tal-Eżekuttiv tal-partit. Il-membri ddeċidew li jissejjaħ konkors qalb il-partitarji permezz tal-<hi rend="italic">Labour Opinion</hi>, il-ġurnal tal-partit ta’ dak iż-żmien. Fis-7 ta’ Marzu 1924, l-eżekuttiv, wara diskussjoni twila għażel l-emblema tiegħu li iżda ma nafux kif kienet. Imbgħad f’Jannar 1927 reġa' ssemma l-bżonn ta' emblema. Mosè Gatt ippropona li jkunu avżati l-kumitati distrettwali biex jintbagħtu disinji li kellhom ikunu studjati flimkien ma‘ dawk id-disinji li l-partit diġà kellu – probabbli dawk tal-1924. <ref target="https://mt.wikipedia.org/wiki/John_F._Marks">John F. Marks</ref>, issekondat minn <ref target="https://mt.wikipedia.org/wiki/Ġanni_Bencini">Ġanni Bencini</ref>, ippropona biex isir avviż f' <hi rend="italic">Il-Cotra</hi>, il-ġurnal tal-partit li kien ħa post il-<hi rend="italic">Labour Opinion</hi>, u jingħata 15-il jum żmien lil kull min ried jibgħat disinn tal-emblema. Din il-proposta ma għaddietx; għaddiet minflok il-proposta ta’ Mosè Gatt. Kienet iffurmata kummissjoni ta' tlieta magħmula minn Carmelo Longo, Kjeriku Egidio Galea Balzan u Giovanni Satariano biex jagħżlu mid-disinji li ntbagħtu u li issa kellu f’idejh il-kumitat eżekuttiv. Il-Kummissjoni għażlet tliet disinji u fil-11 ta' Mejju l-membri tal-eżekuttiv ivvutaw u għażlu d-disinn ta’ <ref target="https://mt.wikipedia.org/wiki/Alfred_Gerada">Alfred Gerada</ref>, meqjus bħala l-aqwa karikaturist li kien hawn f’Malta, fl-epoka ta’ qabel il-gwerra u anke għal snin wara. Id-disinn kien jinkludi arma ta' Malta fl-isfond u raġel bil-mazza: simbolu ta' enerġija, bl-iskrizzjoni bil-Malti mad-dawra, <hi rend="italic">Partit tal-Ħaddiema</hi>. Il-bażi tal-arma kien l-isfar li jirrappreżenta r-reliġjon u l-ikħal għax Malta kienet parti mill-imperu Ingliż. Fiċ-ċentru tal-arma il-ħaddiem, għax għall-ewwel darba l-ħaddiem kien fiċ-ċentru tal-programm ta' ħidma ta' partit politiku.</p>
Il-Bandiera tal-Partit
<p>Ladarba ntgħażlet l-emblema, beda jkun diskuss fil-kumitat ġenerali kif kellha tkun il-bandiera tal-Partit. Kien hemm min ried li l-bandiera tkun bajda u ħamra bl-emblema fin-nofs u kien hemm min ried sfond kompletament aħmar bil-badge fin-nofs. Kien deċiż li titħalla <hi rend="italic">sine die</hi> u li l-kumitati distrettwali jagħmlu l-bandiera tagħhom kif jogħġobhom. Kien hemm każini bħal dak tal-Isla, li fuq il-bjut kienu jtajru bandiera ħamra bil-badge fin-nofs u oħrajn bħal dak tal-Ħamrun li użaw abjad u aħmar u l-badge fin-nofs.</p>
It-torċa
<p>It-torċa li llum hija sinonima mal-Partit Laburista dehret għall-ewwel darba f’Diċembru 1928 bħala parti mit-titlu tal-ġurnal tal-partit <hi rend="italic">Il-Cotra</hi>. Din ukoll kienet disinn ta’ Gerada. L-isem li jirrapreżenta l-Kotra Maltija nsibuh imdawwar bil-ktajjen tal-injoranza u t-tbatija, l-arma tal-partit fuq il-lemin poġġuta strateġikament biex il-ħaddiem jidher jaqtà bil-mazza l-ktajjen u jiskopri d-dawl tat-tagħlim li jillibera l-kotra biex timxi ‘l quddiem. L-arma u t-torċa kienu marbuta flimkien. Bit-tagħlim setgħet il-kotra tillibera ruħha u fl-istess ħin kellu jkun il-ħaddiem stess permezz tal-Partit Laburista li jaqta’ l-ktajjen tal-injoranza.</p>
It-Tieni Emblema
<p>Wara r-riżultat elettorali tal-1932 u l-effetti tal-ġuri tas-sedizzjoni, il-Mexxej Laburista <ref target="https://mt.wikipedia.org/wiki/Pawlu_Boffa">Pawlu Boffa</ref> beda jwettaq tibdil radikali fil-partit. Fost affarijiet oħra Boffa ordna biex ma tibqax tidher u tintuża l-bandiera ħamra, bidel l-isem tal-partit minn Partit tal-Ħaddiema għal Partit tax-Xogħol u biddel ukoll l-arma tal-partit. Hekk twieldet it-tieni emblema tal-Partit Laburista. M’għandniex provi min kien id-disinjatur tal-emblema, iżda x’aktarx kien xogħol ta‘ Gerada.Fejn qabel kien jiddomina l-blu, issa jiddomina l-isfar, il-kulur kannella jirrappreżenta x-xogħol tal-art. Fejn qabel iċ-ċentru kien ħaddiem bil-mazza issa ċ-ċentru kienet flambeau. </p>
<p>F’konferenza f’Raħal Ġdid, Boffa spjega l-emblema l-ġdida. “Iċ-ċirku isfar”, qal il-mexxej laburista, “għax aħna kattoliċi Appostoliċi Rumani bil-kliem fuqu Partit tax-Xogħol, fin-nofs arma Maltija fuq fond ikħal għax aħna partit Malti taħt il-protezzjoni tar-Renju Unit, u l-flambeau/it-torċa li tfisser progress, dawl, intelletwalità u mħabba.” Boffa spjega għaliex inbidlet l-emblema l-oħra – ir-raġel tal-mazza kien jissimbolizza ħaddiema tal-id mentri l-partit jgħid Boffa, jiddefendi lil kull klassi ta‘ ħaddiema. L-isem inbidel għax il-partit kien jirrappreżenta u jiddefendi kwalunkwe xogħol, kif ukoll lill-kapitalisti li jagħtu x-xogħol lill-ħaddiema. </p>
It-Tielet Emblema
<p>Wara l-isplit fl-1949 inħass il-bżonn li l-partit isirulu xi tibdiliet. Fl-1950 reġgħet inbidlet l-emblema tal-partit u l-isem minn ‘Partit tax-Xogħol’ inbidel għal ‘Labour Party’. Għal darba oħra l-artist mhux magħruf, għalkemm bosta jsostnu li reġa‘ kien Gerada li ddisinja l-arma il-ġdida. Il-kuluri baqgħu l-istess - Sfond blu li jirrappreżenta l-imperu Ingliż u hemm min jgħid li jirrappreżenta il-Mediterran, abjad u aħmar tal-bandiera Maltija. U l-isfar li jirrapreżenta r-reliġjon Kattolika. </p>
<p>Fuq iċ-ċirku l-kelma, Malta, separata b’żewġ sinjali żgħar min-naħa ta‘ isfel, mill-kliem Labour Party. It-torċa li tirrappreżenta t-tagħlim u l-progress miżmuma b’id għera. L-id tal-ħaddiem li kien għadu batut u li jrid ikun hu, permezz tal-Partit Laburista biex jgħin u jerfa’ lilu nnifsu. Fis-7 ta’ April 1951 dehret l-arma l-ġdida bħala parti mit-titlu tal-ġurnal tal-partit ‘Is-Sebħ’. </p>
<p>Fl-1955 wara li sfaxxa l-partit ta’ Boffa – il-Malta Workers Party – bħala sinjal ta’ għaqda bejn iż-żewġ partiti l-isem sar Malta Labour Party u ż-żewg linji żgħar fl-arma tneħħew. Matul is-snin saru wkoll diversi tifsiriet tal-kuluri ta’ din l-emblema fosthom dawk relatati man-newtralità u l-Mediterran.</p>
Ir-Raba' Emblema
<p>Wara l-ħatra ta' Joseph Muscat bħala mexxej tal-Partit, f'Novembru 2008 id-delegati tal-Partit Laburista qablu li tinbidel l-emblema tal-Partit Laburista. Matul l-2010 saret votazzjoni għall-emblema l-ġdida tiegħu permezz tat-telefon ċellulari. B’kollox ħadu sehem 11,178 persuna u daħlu 1,358 membri ġodda permezz tas-sistema ta’ votazzjoni. L-emblema li ntgħażlet kisbet 65% tat-total ta’ voti. Din kienet iddisinjata mill-kumpanija internazzjonali TBWA\ANG – waħda mill-kumpaniji ewlenin fil-qasam tal-komunikazzjoni.</p>
L-Innu tal-Partit Laburista
<p>L-Innu tal-Partit Laburista, li huwa forma ta' talba, inkiteb fl-1930 minn Manwel Pace b'kompożizzjoni tal-Maestro Ġużè Diacono. L-innu ġie approvat mill-Eżekuttiv tal-Partit Laburista nhar is-16 ta' April 1930. Dan l-innu ndaqq għall-ewwel darba fl-1 ta' Mejju 1930 fit-Teatru San Ġorġ Bormla.</p>
<p>

Lejn din l-Għaqda fis nittajru</p>
<p>Xjuħ u żgħażagħ ħaddemin</p>
<p>Leħen sbejjaħ lilna jsejjaħ</p>
<p>Biex ningħaqdu f’dan il-ħin</p>
<p>

Issa l-jum mistenni twieled,</p>
<p>Issa tar tal-biża' ż-żmien</p>
<p>Bierku s-siegħa li aħna fiha</p>
<p>Rajna d-dawl rajna l-ħelsien.</p>
<p>

Issuktaw f'dil-ħidma mbierka </p>
<p>Jibqa' demmkom jiġri sħun,</p>
<p>Seddqu talbkom, qawwu qalbkom,</p>
<p>Tagħna r-rebħa fl-aħħar tkun.</p>
<p>

Tagħder qalbna l-ġuħ u l-faqar,</p>
<p>Dmugħna jkun għall-imnikktin,</p>
<p>Sew ħilitna kemm saħħitna,</p>
<p>Hienja nagħtu għall-fqajrin.</p>
<p>

Li bħall-ahwa lkoll ninħabbu</p>
<p>U li ngħinu lil xulxin</p>
<p>Sew kif Alla b’amar ħalla</p>
<p>L-għaqda jrid tal-ħaddemin.</p>
<p>

Issuktaw f'dil-ħidma mbierka,</p>
<p>Jibqa' demmkom jiġri sħun,</p>
<p>Seddqu talbkom, qawwu qalbkom,</p>
<p>Taghna r-rebħa fl-aħħar tkun.</p>
Ħoloq oħra
<list type="unordered"><item><ref target="https://mt.wikipedia.org/wiki/Pawlu_Boffa">Pawlu Boffa</ref></item>
<item><ref target="https://mt.wikipedia.org/wiki/Dom_Mintoff">Dom Mintoff</ref></item>
<item><ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref></item>
<item><ref target="https://mt.wikipedia.org/wiki/Alfred_Sant">Alfred Sant</ref></item>
<item><ref target="https://mt.wikipedia.org/wiki/Joseph_Muscat">Joseph Muscat</ref></item>
<item><ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjonijiet Ġenerali 2013 (Malta)</ref></item>
<item><ref target="https://mt.wikipedia.org/wiki/Elezzjonijiet_Ġenerali_2017_(Malta)">Elezzjonijiet Ġenerali 2017 (Malta)</ref></item>
<item><ref target="https://mt.wikipedia.org/wiki/Kabinett_tal-Gvern_Laburista_Malti_2013">Kabinett tal-Gvern Laburista Malti 2013</ref></item>
<item><ref target="https://mt.wikipedia.org/wiki/Kabinett_tal-Gvern_Laburista_Malti_2017">Kabinett tal-Gvern Laburista Malti 2017</ref></item></list>
Ħoloq esterni
<list type="unordered"><item><ref target="http://www.youtube.com/watch?v=E-ic7tJRzRA&amp;feature=related">Dokumentarju ta' ONE TV fuq l-istorja tal-Partit Laburista fid-90 Anniversarju tiegħu</ref></item>
<item><ref target="http://www.mlp.org.mt">is-sit uffiċjali tal-Partit Laburista</ref></item>
<item><ref target="http://www.josephmuscat.com">Is-Sit tal-Mexxej Laburista Joseph Muscat</ref></item>
<item><ref target="http://www.kullhadd.com/">Kullħadd</ref> - Il-Ġurnal tal-Partit Laburista</item>
<item><ref target="http://www.maltastar.com">maltastar.com</ref></item>
<item><ref target="http://www.one.com.mt/">One Productions</ref></item></list>
</text></body></html>