<html><body><text id="wikipedia_mt_wikipedia_org__26188.html" ns="0" revid="263831" sourceurl="https://mt.wikipedia.org/wiki/Indi%C4%8Bi" title="Indiċi" type="wikipedia">Indiċi<figure><caption>L-ewwel paġna tal-indiċi ta’ <hi rend="italic">Novus Atlas Sinensis</hi> ta’ <ref target="https://mt.wikipedia.org/wiki/Martino_Martini">Martino Martini</ref> (ippubblikat bħala taqsima tal-Volum 10 tal-<hi rend="italic">Atlas Maior</hi> ta’ <ref target="https://mt.wikipedia.org/wiki/Joan_Blaeu">Joan Blaeu</ref> fl-1655)</caption></figure>
<p><hi rend="bold">Indiċi</hi> huwa lista ta’ kliem jew frażijiet (“intestaturi”) u indikaturi assoċjati (“lokalizzaturi”) fejn materjal utli relatat mal-intestatura jista’ jinstab f’dokument jew f’ġabra ta’ dokumenti. Xi eżempji huma l-indiċi fl-aħħar ta’ ktieb u l-indiċi li jservi bħala katalgu tal-librerija.</p>
<p>F’indiċi tradizzjonali fl-aħħar paġni ta’ ktieb, l-intestaturi jinkludu l-ismijiet tan-nies, il-postijiet, l-avvenimenti u l-kunċetti magħżula minn min iwettaq l-indiċjar għaliex iqishom rilevanti u ta’ interess għall-qarrejja tal-ktieb. Min iwettaq l-indiċjar jista’ jkun l-awtur, l-editur, jew parti terza professjonali li twettaq dan ix-xogħol. L-indikaturi tipikament ikunu n-numri tal-paġni, in-numri tal-paragrafi jew in-numri tat-taqsimiet.</p>
<p>F’katalgu tal-librerija, il-kliem ikun l-awturi, it-titli, l-intestaturi tas-suġġetti, eċċ., u l-indikaturi jkunu numri indikattivi. Il-magni tat-tiftix fuq l-internet (bħal Google) u t-tiftix fit-test kollu jgħinu biex ikun hemm aċċess għall-informazzjoni iżda mhumiex selettivi daqs indiċi, peress li jipprovdu ħoloq mhux rilevanti, u jaf iħallu barra xi informazzjoni rilevanti jekk ma tkunx espressa b’mod li jista’ jiġi identifikat jew imbassar minn magna.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>X’aktarx li l-iktar investigazzjoni avvanzata tal-kwistjonijiet relatati mal-indiċi tal-kotba ssir fl-iżvilupp tal-mapep skont is-suġġetti, li bdiet bħala mod kif jiġu rrappreżentati l-istrutturi tal-għarfien inerenti fl-indiċi tradizzjonali fl-aħħar tal-kotba. Il-kunċett integrat fl-indiċi tal-kotba ntuża wkoll għall-indiċi tal-bażijiet tad-<hi rend="italic">data</hi>, li bl-istess mod jipprovdi mod sistematiku kif wieħed ifittex l-informazzjoni f’kollezzjoni kbira, għalkemm f’dan il-każ ikun għall-użu informatiku iktar milli għall-bnedmin.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Etimoloġija u plural
<p>Il-kelma oriġinat mil-Latin, fejn <hi rend="italic">index</hi> tfisser “wieħed li jindika”, “indikazzjoni”, jew “it-tieni saba’ jew il-werrej”.</p>
<p>Bil-<ref target="https://mt.wikipedia.org/wiki/Lingwa_Latina">Latin</ref>, il-plural tal-kelma huwa <hi rend="italic">indices</hi>. Bil-<ref target="https://mt.wikipedia.org/wiki/Malti">Malti</ref>, il-plural “indiċijiet” jintuża kemm għall-plural kif ukoll għal kuntesti matematiċi u informatiċi, u xi kultant għal kuntesti bibljografiċi – pereżempju, f’<hi rend="italic">Women in World History: A Biographical Encyclopedia</hi> (1999-2002) li fih 17-il volum.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-plural jintuża ferm ukoll fl-industrija tal-pubblikazzjoni; fl-Istandard Internazzjonali ISO 999, <hi rend="italic">Informazzjoni u dokumentazzjoni</hi> <hi rend="italic">–</hi> <hi rend="italic">Linji</hi> <hi rend="italic">gwida għall-kontenut, għall-organizzazzjoni u għall-preżentazzjoni tal-indiċijiet</hi>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Proċess tal-indiċjar
Indiċjar konvenzjonali
<p>Min iwettaq l-indiċjar jaqra t-test kollu u jidentifika kunċetti tajbin għall-indiċi (dawk li t-test jipprovdi informazzjoni utli dwarhom u li jaf ikunu rilevanti għall-qarrejja tal-ktieb). Min iwettaq l-indiċjar joħloq intestaturi tal-indiċi biex jirrappreżenta dawk il-kunċetti, u jinkitbu b’tali mod li jkunu jistgħu jinstabu skont l-ordni alfabetika (għaldaqstant, pereżempju, wieħed jikteb “proċess tal-indiċjar” u mhux “kif toħloq indiċi”). Dawn l-intestaturi u l-lokalizzaturi assoċjati magħhom (l-indikaturi għall-pożizzjonament fit-test) jiddaħħlu f’software tal-indiċjar speċjalizzat li jieħu ħsieb l-ifformattjar tal-indiċi u jiffaċilita l-fażi tal-editjar. L-indiċi mbagħad jiġi editjat biex tiġi imposta l-konsistenza fl-indiċi kollu.</p>
<p>Min iwettaq l-indiċjar irid janalizza t-test biex jippermetti l-preżentazzjoni ta’ kunċetti u ta’ ideat fl-indiċi li jaf ma jkunux imsemmija fit-test. L-indiċi huwa maħsub biex jgħin lill-qarrej, lir-riċerkatur, jew lill-professjonist tal-informazzjoni, iktar milli lill-awtur, isibu l-informazzjoni, allura min iwettaq l-indiċjar b’mod professjonali irid jaġixxi bħala pont bejn it-test u l-utent aħħari tiegħu.</p>
<p>F’diversi pajjiżi fosthom l-<ref target="https://mt.wikipedia.org/wiki/Stati_Uniti">Istati Uniti</ref>, skont it-tradizzjoni l-indiċi ta’ ktieb mhux fizzjoni jkun responsabbiltà tal-awtur, iżda l-biċċa l-kbira tal-awturi fil-fatt ma jagħmlux l-indiċjar. Ħafna mill-indiċjar isir minn ħaddiema esterni li jiġu impjegati mill-awturi, mill-pubblikaturi jew minn negozju indipendenti li jieħu ħsieb il-produzzjoni ta’ ktieb, jew minn min jieħu ħsieb l-ippakkjar tal-kotba. Xi pubblikaturi u kumpaniji tal-bażijiet tad-<hi rend="italic">data</hi> jimpjegaw lil ħaddiema apposta biex iwettqu l-indiċjar.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Qabel ma kien jeżisti s-software tal-indiċjar, l-indiċijiet kienu jinħolqu bl-użu ta’ karti jew iktar tard ta’ karti tal-indiċjar. Wara li kienu jimtlew mijiet ta’ karti ta’ dan it-tip (sakemm min iwettaq l-indiċjar jaqra l-ktieb minn qoxra sa qoxra), dawn imbagħad kienu jitpoġġew bl-idejn f’ordni alfabetika, u b’hekk kienu jservu bħala manuskritt għall-impaġnar u għall-istampar tal-indiċi.</p>
Software tal-indiċjar
<p>Hemm software disponibbli biex jgħin lil min iwettaq l-indiċjar jibni indiċi ta’ ktieb.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Jeżistu diversi programmi tas-software tal-indiċjar apposta li jgħinu biex jiġu ssodisfati l-ħtiġijiet speċjali tal-għażla u tal-ikkupjar involuti fit-tħejjija tal-indiċi.</p>
Indiċjar inkorporat
<p>L-indiċjar inkorporat jinvolvi l-inklużjoni tal-intestaturi tal-indiċi f’nofs it-test innifsu, iżda mdawra b’kodiċijiet sabiex normalment ma jintwerewx. Indiċi li jista’ jintuża mbagħad jiġi ġġenerat awtomatikament mit-test inkorporat billi tintuża l-pożizzjoni tal-intestaturi inkorporati biex jiġu ddeterminati l-lokalizzaturi. Għalhekk, meta l-impaġnar jinbidel, l-indiċi jista’ jiġi ġġenerat mill-ġdid bil-lokalizzaturi l-ġodda.</p>
<p>Id-dokumenti LaTeX jappoġġaw l-indiċijiet inkorporati primarjament permezz tal-pakkett MakeIndex. Diversi XML DTDs li jintużaw b’mod mifrux, inkluż DocBook u TEI, għandhom elementi li jippermettu l-ħolqien ta’ indiċi direttament fil-fajls XML. Il-biċċa l-kbira tas-software tal-ipproċessar tat-testi, bħal StarWriter/OpenOffice.org Writer, Microsoft Word, u WordPerfect, kif ukoll xi software tal-pubblikazzjoni elettronika (pereżempju, FrameMaker u InDesign), kif ukoll għodda oħra (pereżempju, Flare ta’ MadCap Software), għandhom xi faċilità għall-indiċjar inkorporat ukoll. TExtract u IndexExploit jappoġġaw l-indiċjar inkorporat tad-dokumenti tal-Microsoft Word.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
<p>Indiċi inkorporat jeħtieġ iktar żmien biex jinħoloq minn indiċi statiku konvenzjonali; madankollu, fit-tul indiċi inkorporat jista’ jiffranka l-ħin meta l-materjal jiġi aġġornat jew impaġnat mill-ġdid. Dan għaliex, b’indiċi statiku, anke jekk jinbidlu ftit paġni, l-indiċi kollu jkollu jiġi revedut jew jinħoloq mill-ġdid filwaqt li b’indiċi inkorporat, il-paġni li jkunu nbidlu biss ikunu jeħtieġu aġġornament jew indiċjar.</p>
Skop
<p>L-indiċijiet jiġu mfassla wkoll biex jgħinu lill-qarreja jsibu l-informazzjoni malajr u faċilment. Indiċi komplut u tassew utli mhuwiex sempliċement lista tal-kliem u tal-frażijiet li ntużaw f’pubblikazzjoni (li teknikament tissejjaħ konkordanza), iżda mappa organizzata tal-kontenut tagħha, inkluż kontroreferenzi, raggruppament ta’ kunċetti simili, u xi analiżi intellettwali utli oħra.</p>
<p>Silta minn eżempju ta’ indiċi bl-<ref target="https://mt.wikipedia.org/wiki/Ingliż">Ingliż</ref> fl-aħħar ta’ ktieb:</p>
sage, 41–42. <hi rend="italic">See also</hi> Herbs ← directing the reader to related terms
Scarlet Sages. <hi rend="italic">See</hi> <hi rend="italic">Salvia coccinea</hi> ← redirecting the reader to term used in the text
shade plants ← grouping term (may not appear in the text; may be generated by indexer)
hosta, 93 ← subentries
myrtle, 46
Solomon's
sunflower, 47 ← regular entry
<p>Fil-kotba, l-indiċijiet ġeneralment jitpoġġew fl-aħħar (dan huwa komunement magħruf bħala indiċjar fl-aħħar tal-ktieb). Dawn jikkomplementaw il-<ref target="https://mt.wikipedia.org/wiki/Werrej">werrej</ref> billi jippermettu l-aċċess għall-informazzjoni skont is-suġġetti speċifiċi, filwaqt li l-listi tal-kontenut jippermettu l-aċċess permezz ta’ diviżjonijiet wesgħin tat-test irranġati skont l-ordni kif jidhru fil-ktieb. Ġie rrimarkat li, filwaqt li "mal-ewwel daqqa t’għajn, l-indiċi jidher bħala l-iktar parti xotta tal-ktieb, iżda wara spezzjoni iktar mill-qrib l-indiċi jista’ jipprovdi kemm interess kif ukoll divertiment minn żmien għal żmien”.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Kwalità tal-indiċi
<p>Xi prinċipji ta’ indiċjar tajjeb jinkludu:<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<list type="unordered"><item>L-iżgurar li is-suġġetti/it-taqsimiet jinkludu varjetà ta’ entrati rilevanti fl-indiċi; ikun hemm żewġ jew tliet entrati għal kull suġġett</item>
<item>Il-fehim tal-udjenza u l-fehim ta’ x’tip ta’ entrati fl-indiċi x’aktarx tfittex l-udjenza</item>
<item>L-użu tal-istess stil fl-indiċi kollu (singular vs plural, kapitalizzazzjoni, eċċ.), billi jintużaw il-konvenzjonijiet tal-indiċjar standard</item></list>
<p>Nuqqasijiet fl-indiċjar (mhux daqstant ta’ kwalità tajba):</p>
<list type="unordered"><item>Suġġetti sinifikanti mingħajr entrati fl-indiċi</item>
<item>Indiċjar żejjed mhux għax entrata tkun sinifikanti iżda sempliċement għax tissemma fil-ktieb</item>
<item>Kontroreferenzi ċirkolari jiġifieri li jwasslu għal xulxin u ma jkunux ta’ valur miżjud</item>
<item>Referenzi għal diskussjonijiet ta’ suġġett wieħed imxerrdin fost diversi intestaturi ewlenin</item>
<item>Indiċjar ta’ suġġetti simili b’mod inkonsistenti</item>
<item>Taħwid ta’ ismijiet simili</item>
<item>Ordni alfabetika mhux korretta</item>
<item>Inverżjonijiet mhux xierqa</item>
<item>Subintestaturi mhux xierqa</item>
<item>Indiċjar elettroniku abbażi tal-intestaturi tat-taqsimiet</item></list>
Rwoli ta’ min iwettaq l-indiċjar
<p>Uħud li jwettqu l-indiċjar bħala professjoni jispeċjalizzaw f’formati speċifiċi, bħal kotba akkademiċi, mikroformoli, indiċjar tat-testi online, l-indiċjar tal-magni tat-tiftix, l-indiċjar tal-bażijiet tad-<hi rend="italic">data</hi> (l-applikazzjoni ta’ vokabularju kkontrollat prestabbilit bħal MeSH għal artikoli li jridu jiġu inklużi f’bażi tad-<hi rend="italic">data</hi>), u l-indiċjar tal-gazzetti, tal-ġurnali u tar-rivisti.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Uħud li jwettqu l-indiċjar bħala professjoni u li jkollhom l-esperjenza fil-vokabularji kkontrollati ħafna drabi jaħdmu wkoll bħala tassonomisti u bħala ontoloġisti.</p>
<p>Uħud jispeċjalizzaw f’oqsma partikolari, bħall-<ref target="https://mt.wikipedia.org/wiki/Antropoloġija">antropoloġija</ref>, in-negozju, il-<ref target="https://mt.wikipedia.org/wiki/Kompjuter">kompjuters</ref>, l-ekonomija, l-<ref target="https://mt.wikipedia.org/wiki/Edukazzjoni">edukazzjoni</ref>, id-dokumenti tal-gvern, l-<ref target="https://mt.wikipedia.org/wiki/Storja">istorja</ref>, il-liġi, il-<ref target="https://mt.wikipedia.org/wiki/Matematika">matematika</ref>, il-<ref target="https://mt.wikipedia.org/wiki/Mediċina">mediċina</ref>, il-<ref target="https://mt.wikipedia.org/wiki/Psikoloġija">psikoloġija</ref> u t-teknoloġija. Prattikament wieħed jista’ jwettaq l-indiċjar ta’ kwalunkwe suġġett.</p>
Referenzi fil-kultura popolari
<p>F’<hi rend="italic">Il-Librerija ta' Babel</hi>, storja qasira ta’ <ref target="https://mt.wikipedia.org/wiki/Jorge_Luis_Borges">Jorge Luis Borges</ref>, hemm indiċi ta’ indiċijiet li jikkataloga l-kotba kollha fil-librerija, li fiha l-kotba kollha possibbli.</p>
<p>Ir-rumanz ta’ <ref target="https://mt.wikipedia.org/wiki/Kurt_Vonnegut">Kurt Vonnegut</ref> <hi rend="italic">Cat's Cradle</hi> jinkludi personaġġ li jwettaq l-indiċjar bħala professjoni u jemmen li “l-indiċjar huwa xi ħaġa li awtur li jkun tassew dilettant iwettaq għall-ktieb tiegħu stess”. Il-personaġġ isostni li kapaċi jifhem il-karattru ta’ awtur permezz tal-indiċi li jkun ħoloq għat-test tiegħu stess, u jwissi lin-narratur li awtur, “Qatt ma għandek twettaq l-indiċjar tal-ktieb tiegħek stess”.</p>
<p>Il-ktieb ta’ <ref target="https://mt.wikipedia.org/wiki/Vladimir_Nabokov">Vladimir Nabokov</ref> <hi rend="italic">Pale Fire</hi> jinkludi parodija ta’ indiċi, li tirrifletti l-ġenn tan-narratur.</p>
<p>Ir-rumanz ta’ <ref target="https://mt.wikipedia.org/wiki/Mark_Danielewski">Mark Danielewski</ref> <hi rend="italic">House of Leaves</hi> jinkludi indiċi eżawrjenti u twil 41 paġna ta’ kliem fir-rumanz, inkluż anke listi kbar ta’ kliem bħal <hi rend="italic">bħal,</hi> <hi rend="italic">u,</hi> u <hi rend="italic">l-artiklu.</hi></p>
<p><hi rend="italic">The Index</hi> ta’ <ref target="https://mt.wikipedia.org/wiki/J._G._Ballard">J. G. Ballard</ref> huwa storja qasira li tiġi rrakkontata permezz ta’ forma ta’ indiċi ta’ awtobijografija “mhux ippubblikata u forsi mħassra”.</p>
Standards
<list type="unordered"><item>ISO 999: Linji Gwida tal-1996 għall-Kontenut, għall-Organizzazzjoni, u għall-Preżentazzjoni tal-Indiċijiet (dan huwa wkoll l-istandard nazzjonali fir-<ref target="https://mt.wikipedia.org/wiki/Renju_Unit">Renju Unit</ref>, fl-<ref target="https://mt.wikipedia.org/wiki/Awstralja">Awstralja</ref>, u f’<ref target="https://mt.wikipedia.org/wiki/New_Zealand">New Zealand</ref>)</item></list>
Għaqdiet
<p>L-Għaqda Amerikana għall-Indiċjar (ASI - American Society for Indexing) hija assoċjazzjoni nazzjonali mwaqqfa fl-1968 biex tippromwovi l-eċċellenza fl-indiċjar u żżid is-sensibilizzazzjoni tal-valur ta’ indiċijiet imfassla tajjeb. L-ASI taqdi lill-indiċizzaturi, lil-librara, lill-astratturi, lill-edituri, lill-pubblikaturi, lill-produtturi tal-bażijiet tad-<hi rend="italic">data</hi>, lill-fittiexa tad-<hi rend="italic">data</hi>, lill-iżviluppaturi tal-prodotti, lill-kittieba tekniċi, lill-professjonisti akkademiċi, lir-riċerkaturi u lill-qarrejja, u lil oħrajn li għandhom x’jaqsmu mal-indiċjar. Hija l-unika organizzazzjoni professjonali fl-Istati Uniti ddedikata biss għall-avvanzar tal-indiċjar, tal-astrazzjoni u għal metodi relatati ta' rkupru tal-informazzjoni.</p>
<p>Għaqdiet simili oħra jinkludu:</p>
<list type="unordered"><item>l-Assoċjazzjoni tal-Professjonisti tal-Indiċjar u tal-Bibljografi tan-Nofsinhar tal-<ref target="https://mt.wikipedia.org/wiki/Afrika">Afrika</ref> (ASAIB)<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item>
<item>l-Għaqda Awstraljana u ta’ New Zealand tal-Professjonisti tal-Indiċjar<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item>il-British Record Society<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item>l-Għaqda <ref target="https://mt.wikipedia.org/wiki/Ċina">Ċiniża</ref> tal-Professjonisti tal-Indiċjar<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item>in-Network Ġermaniż tal-Professjonisti tal-Indiċjar/Deutsches Netzwerk der Indexer (DNI)<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item>
<item>l-Għaqda tal-Indiċjar tal-<ref target="https://mt.wikipedia.org/wiki/Kanada">Kanada</ref>/Société canadienne d'indexation (ISC/SCI)<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></item>
<item>in-Network tal-Professjonisti tal-Indiċjar tan-<ref target="https://mt.wikipedia.org/wiki/Pajjiżi_l-Baxxi">Nederlands</ref> (NIN)<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></item>
<item>l-Għaqda tal-Professjonisti tal-Indiċjar<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></item></list>
Iktar Qari
<list type="unordered"><item>Booth, Pat (2001) <hi rend="italic">Indexing: The Manual of Good Practice</hi> (K. G. Saur), <ref target="https://mt.wikipedia.org/wiki/Speċjali:SorsiKotba/3-598-11536-9">ISBN3-598-11536-9</ref></item>
<item>Borko, Harold &amp; Bernier, Charles L. (1978) <hi rend="italic">Indexing Concepts and Methods</hi>, <ref target="https://mt.wikipedia.org/wiki/Speċjali:SorsiKotba/0-12-118660-1">ISBN0-12-118660-1</ref></item>
<item>Browne, Glenda and Jermey, Jon (2007), <hi rend="italic">The Indexing Companion</hi> (Cambridge University Press), <ref target="https://mt.wikipedia.org/wiki/Speċjali:SorsiKotba/978-0-521-68988-5">ISBN978-0-521-68988-5</ref></item>
<item>Diodato, V. (1994). User preferences for features in back of book indexes. Journal of the American Society for Information Science. 45(7), 529–536.</item>
<item>Diodato, V. &amp; Gandt, G. (1991). Back of book indexes and the characteristics of author and nonauthor indexing: Report of an exploratory study. Journal of the American Society for Information Science. 42(5), 341–350.</item>
<item>Enser, P. G. B. (1985). Automatic classification of book material represented by back-of-the-book index. Journal of Documentation. 41(3), 135–155.</item>
<item>Fugmann, R. (2006). Das Buchregister Methodische Grundlagen und praktische Anwendung. Frankfurt am Main: DGI. (DGI Schrift; Informationswissenschaft – 10).</item>
<item>Grosch, A. N. (1986). Index-aid: Computer assisted back-of-the-book indexing. Electronic Library. 4(5), 278–280.</item>
<item>Hornyak, B. (2002). Indexing Specialties: Psychology. Medford, NJ: Information Today, Inc.</item>
<item>Kendrick, P. &amp; Zafran, E. L. (Eds.). (2001). Indexing Specialties: Law. Medford, NJ: Information Today, Inc.</item>
<item>Mulvany, Nancy (2005) <hi rend="italic">Indexing Books</hi>, 2nd ed. (University of Chicago Press) <ref target="https://mt.wikipedia.org/wiki/Speċjali:SorsiKotba/0-226-55276-4">ISBN0-226-55276-4</ref></item>
<item>School of Library, archival and information studies, The University of British Columbia. Indexing resources on the WWW. Back-of-the-Book indexing. Hentet fra: <ref target="https://web.archive.org/web/20140805233922/http://www.slais.ubc.ca/resources/indexing/backof2.htm">https://web.archive.org/web/20140805233922/http://www.slais.ubc.ca/resources/indexing/backof2.htm</ref></item>
<item>Schütze, H. (1998). The Hypertext Concordance: A Better Back-of-the-Book Index. I: Proceedings of Computerm ´98 (Montreal, Canada, 1998). D. Bourigault, C. Jacquemin, and M.-C. L´Homme, Eds., pp.101–104.</item>
<item>Smith, Sherry &amp; Kells, Kari (2005) <hi rend="italic">Inside Indexing: the Decision-Making Process</hi> (Northwest Indexing Press), <ref target="https://mt.wikipedia.org/wiki/Speċjali:SorsiKotba/0-9771035-0-1">ISBN0-9771035-0-1</ref></item>
<item>Stauber, Do Mi (2004) <hi rend="italic">Facing the Text: Content and Structure in Book Indexing</hi> (Cedar Row Press) <ref target="https://mt.wikipedia.org/wiki/Speċjali:SorsiKotba/0-9748345-0-5">ISBN0-9748345-0-5</ref></item>
<item>Towery, M. (Ed.). (1998). Indexing Specialties: History. Medford, NJ: Information Today, Inc.</item>
<item>Wellisch, Hans (1995) <hi rend="italic">Indexing from A to Z</hi>, 2nd ed. (H. W. Wilson) <ref target="https://mt.wikipedia.org/wiki/Speċjali:SorsiKotba/0-8242-0807-2">ISBN0-8242-0807-2</ref></item>
<item>Wellisch, Hans, H. (1986). "The Oldest Printed Indexes." <hi rend="italic">The Indexer</hi> vol 15 no 2 October., pp.1–10.</item>
<item>Witty, F. J. (1965). Early indexing techniques. <hi rend="italic">Library Quarterly 35,</hi> 141–148.</item>
<item>Wu, Z. etc. (2013). Can Back-of-the-Book Indexes be Automatically Created? In Proceedings of CIKM 2013. San Francisco, CA, USA.</item>
<item>Wyman, L. P. (Ed.). (1999). Indexing Specialities: Medicine. Medford, NJ: Information Today, Inc.</item></list>
</text></body></html>