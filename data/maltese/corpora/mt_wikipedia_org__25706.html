<html><body><text id="wikipedia_mt_wikipedia_org__25706.html" ns="0" revid="268414" sourceurl="https://mt.wikipedia.org/wiki/Roi_Mata" title="Roi Mata" type="wikipedia">Roi Mata<figure><caption>Mappa tat-tliet postijiet assoċjati ma’ Roi Mata u li ġew iddeżinjati bħala Sit ta’ Wirt Dinji tal-UNESCO</caption></figure>
<p><hi rend="bold">Roi Mata</hi> kien l-aħħar kap b’saħħtu tal-<ref target="https://mt.wikipedia.org/wiki/Melanasja">Melanasja</ref> tas-seklu 17 minn gżejjer li issa huma parti minn <ref target="https://mt.wikipedia.org/wiki/Vanwatu">Vanuatu</ref>, fl-<ref target="https://mt.wikipedia.org/wiki/Oċeanja">Oċeanja</ref>. Il-qabar elaborat tiegħu, li jinkludi l-katavri ta’ iktar minn 25 membru li kienu jsegwuh, ġie skopert mill-arkeologu <ref target="https://mt.wikipedia.org/wiki/Franza">Franċiż</ref> <ref target="https://mt.wikipedia.org/wiki/José_Garanger">José Garanger</ref> fl-1967.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Garanger irnexxielu jsib il-qabar ta’ Roi Mata fil-gżira ta’ <ref target="https://mt.wikipedia.org/wiki/Eretoka">Eretoka</ref> jew <ref target="https://mt.wikipedia.org/wiki/Artok">Artok</ref> billi analizza l-ġrajjiet folkloristiċi lokali. Skont leġġenda, meta Roi Mata ħakem il-gżejjer, l-ewwel għan tiegħu kien li jgħaqqad it-tribujiet differenti sabiex jifforma armata.</p>
<p>Ir-renju tiegħu baqa’ rinomat fil-gżejjer bħala wieħed paċifiku, għalkemm eventwalment Roi Mata ġie vvelenat minn ħuh u miet. Il-ġisem tiegħu ma ġiex midfun f’art twelidu u ismu ma ntużax mill-ġenerazzjonijiet ta’ warajh minħabba li n-nies tal-post beżgħu li jurtaw l-ispirtu tiegħu.</p>
<p>Fl-2008, tliet siti assoċjati ma’ Roi Mata, fil-gżejjer ta’ <ref target="https://mt.wikipedia.org/wiki/Efate">Efate</ref>, <ref target="https://mt.wikipedia.org/wiki/Lelepa">Lelepa</ref> u Eretoka, ġew iddeżinjati bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> uniku tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Sit ta’ Wirt Dinji
<figure><caption>Il-ġebel u l-qxur tal-frott tal-baħar funebri tal-qabar ta’ Roi Mata</caption></figure>
<p>L-uniku sit ta’ wirt dinji ta’ Vanuatu huwa magħmul minn tliet postijiet assoċjati mal-Kap Roi Mata. Fil-gżira ta’ Efate hemm il-fdalijiet ta’ art twelid Roi Mata f’Mangaas, fil-gżira ta’ Lelepa hemm l-<ref target="https://mt.wikipedia.org/wiki/Għar">għar</ref> imsejjaħ Fels bi tpinġijiet antiki mal-ħitan, u fil-gżira Eretoka jew Artok (li tfisser “<ref target="https://mt.wikipedia.org/wiki/Kappell">kappell</ref>” minħabba l-għamla tal-gżira kif tidher mill-baħar) hemm il-qabar ta’ Roi Mata b’ġebliet u bi qxur tal-<ref target="https://mt.wikipedia.org/wiki/Frott_tal-baħar">frott tal-baħar</ref> li kienu jintużaw għal skopijiet funebri. </p>
<p>L-aċċess għal dawn il-postijiet huwa ristrett u biex iżżurhom trid tkun akkumpanjat minn gwida bil-liċenzja. L-<ref target="https://mt.wikipedia.org/wiki/Għar_Fels">għar Fels</ref> fil-gżira ta’ Lelepa jinsab ġo rdum fl-għoli li jista’ jiġi aċċessat b’għadd ta’ taraġ. Il-blat tal-irdum u tal-għar huwa magħmul mill-<ref target="https://mt.wikipedia.org/wiki/Ġebla_tal-ġir">ġebla tal-ġir</ref>, u din qed tittiekel b’pass mgħaġġel ħafna, mhux biss minħabba l-elementi iżda anke minħabba t-<ref target="https://mt.wikipedia.org/wiki/Terremot">terremoti</ref> li spiss jheżżu l-gżira. L-aħħar terremot li kkawża ċ-ċediment ta’ parti mid-daħla tal-għar Fels seħħ fl-2002<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u l-borġ ġebel kbir li waqa’ mis-saqaf tħalla fejn id-daħla. Kif wieħed jaqbeż dan il-ġebel, u jixgħel id-dawl b’xi torċ fl-għar vojt (ħlief għal xi <ref target="https://mt.wikipedia.org/wiki/Farfett_il-lejl">friefet il-lejl</ref> li jgħixu fih) mill-ewwel jista’ jilmaħ it-tpinġijiet suwed fuq il-ħitan tal-għar b’għamliet li jingħad li huma ta’ <ref target="https://mt.wikipedia.org/wiki/Baliena">balieni</ref>, ta’ xeni tal-<ref target="https://mt.wikipedia.org/wiki/Kaċċa">kaċċa</ref> u tat-<ref target="https://mt.wikipedia.org/wiki/Tbaħħir">tbaħħir</ref>, u tal-Kap Roi Mata nnifsu. L-<ref target="https://mt.wikipedia.org/wiki/Erożjoni">erożjoni</ref> tal-għar hija kostanti u t-trab jidher nieżel il-ħin kollu mis-saqaf; għaldaqstant minħabba s-sogru ta’ xi ċediment, il-ħin fl-għar issoltu jkun limitat għal ftit minuti. Sakemm ma jsirx xi intervent biex is-saqaf tal-għar jintrifed u jiġu protetti t-tpinġijiet antiki, dejjem se jibqa’ jkun hemm ir-riskju li dan il-wirt jinqered u jintilef.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Uħud mit-tpinġijiet mal-ħitan tal-għar Fels fil-gżira ta’ Lelepa</caption></figure>
<p>Is-sit ta’ wirt dinji jirrappreżenta l-pajsaġġ rappreżentattiv tas-sistemi ta’ tmexxija tat-tribujiet fl-<ref target="https://mt.wikipedia.org/wiki/Oċean_Paċifiku">Oċean Paċifiku</ref>. Is-siti assoċjat mal-Kap Roi Mata jirriflettu l-konverġenza bejn it-tradizzjoni bil-fomm u l-arkeoloġija u huma xhieda tal-persistenza tar-riformi soċjali u tas-soluzzjonijiet dejjiema għall-kunflitti li wettaq Roi Mata u li għadhom rilevanti għall-popolazzjoni lokali tar-reġjun. Dan huwa rifless fl-interazzjoni tal-popolazzjoni lokali mal-ambjent tagħhom tul iż-żmien u fir-rispett lejn il-fdalijiet tanġibbli u l-legat spiritwali u morali tar-riformi soċjali ta’ Roi Mata. Ir-rispett lejn l-awtorità ta’ dan il-Kap antik permezz tal-projbizzjonijiet u tat-tabujiet fir-rigward tar-residenza u l-postijiet funebri ta’ Roi Mata li ilhom jiġu rrispettati għal iktar minn 400 sena, strutturaw il-pajsaġġ lokali u l-prattiki soċjali. Ħafna min-nies lokali jemmnu li l-ispirtu ta’ Roi Mata għadu ħaj permezz ta’ għemilu, u għalhekk għadu sors ta’ setgħa u ta’ ispirazzjoni anke għal Vanuatu fiż-żminijiet kontemporanji.</p>
<figure><caption>Id-daħla tal-għar Fels bil-borġ ġebel mill-aħħar ċediment ikkawżat minn terremot fl-2002</caption></figure>
<p>Is-sit tqies li għandu valur straordinarju universali abbażi ta’ tliet kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba s-siti assoċjati mal-Kap Roi Mata jirrappreżentaw pajsaġġ kulturali kontinwu li jirrifletti l-mod kif il-kapijiet tat-tribujiet kienu jirtu l-awtorità tagħhom mill-kapijiet ta’ qabilhom, u b’mod partikolari kif il-projbizzjonijiet u t-tabujiet rigward l-użu tas-siti tar-residenza u tad-dfin ta’ Roi Mata baqgħu jiġu osservati għal iktar minn 400 sena u għadhom jistrutturaw il-pajsaġġ lokali u l-prattiki soċjali; <hi rend="bold">il-kriterju (v)</hi> “Eżempju straordinarju ta’ insedjament uman tradizzjonali, ta’ użu tal-art jew ta’ użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta’ bidla irreversibbli”, ladarba s-siti assoċjati ma’ Roi Mata huma eżempju straordinarju ta’ pajsaġġ rappreżentattiv tas-sistemi tal-kapijiet tat-tribujiet fil-Paċifiku; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”, ladarba l-popolazzjoni lokali għadha temmen li dawn is-siti rappreżentattivi huma sors qawwi ta’ ispirazzjoni għal kif in-nies għandhom iġibu ruħhom f’ħajjithom.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>