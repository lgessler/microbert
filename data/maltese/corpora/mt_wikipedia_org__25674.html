<html><body><text id="wikipedia_mt_wikipedia_org__25674.html" ns="0" revid="273526" sourceurl="https://mt.wikipedia.org/wiki/Pellegrina%C4%A1%C4%A1_ta%E2%80%99_San_%C4%A0akbu" title="Pellegrinaġġ ta’ San Ġakbu" type="wikipedia">Pellegrinaġġ ta’ San Ġakbu<figure><caption>Mappa tar-rotot Ewropej tal-Pellegrinaġġ ta’ San Ġakbu</caption></figure>
<p>Il-<hi rend="bold">Pellegrinaġġ ta’ San Ġakbu</hi> jew <hi rend="bold">Camino de Santiago</hi> (bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Peregrinatio Compostellana</hi>) huwa network ta’ rotot u mogħdijiet tal-pellegrini jew pellegrinaġġi li kollha jwasslul għas-santwarju tal-appostlu San Ġakbu l-Kbir fil-katidral ta’ <ref target="https://mt.wikipedia.org/wiki/Santiago_de_Compostela">Santiago de Compostela</ref>, fir-reġjun ta’ <ref target="https://mt.wikipedia.org/wiki/Galizia">Galizja</ref> fil-Majjistral ta’ <ref target="https://mt.wikipedia.org/wiki/Spanja">Spanja</ref>, fejn jingħad li l-appostlu jinsab midfun. Ħafna nies isegwu xi waħda minn dawn ir-rotot bħala forma ta’ eżerċizzju spiritwali jew irtir għat-tkabbir spiritwali tagħhom. Ir-rotot huma popolari wkoll ma’ dawk li jħobbu jimxu fin-natura jew inkella jmorru fil-kampanja bir-<ref target="https://mt.wikipedia.org/wiki/Rota">rota</ref> jew biż-<ref target="https://mt.wikipedia.org/wiki/Żiemel">żiemel</ref> waħedhom jew ma’ gruppi turistiċi.</p>
<p>Il-Camino Francés jew ir-Rotta minn Franza ilu <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fi Spanja mill-1993 u fl-2015 ġie estiż bir-Rotot tat-Tramuntana ta’ Spanja wkoll.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Pellegrinaġġ Kristjan ewlieni
<figure><caption>Il-Katridral ta’ Santiago de Compostela, Spanja</caption></figure>
<p>Il-Pellegrinaġġ ta’ San Ġakbu kien wieħed mill-iktar pellegrinaġġi <ref target="https://mt.wikipedia.org/wiki/Kristjani">Kristjani</ref> importanti matul it-tieni parti tal-<ref target="https://mt.wikipedia.org/wiki/Medjuevu">Medjuevu</ref>, u min kien jagħmel dan il-pellegrinaġġ seta’ jikseb l-indulġenza plenarja.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fost il-pellegrinaġġi ewlenin l-oħra kien hemm il-<hi rend="italic"><ref target="https://mt.wikipedia.org/wiki/Via_Francigena">Via Francigena</ref></hi> (il-Pellegrinaġġ ta’ <ref target="https://mt.wikipedia.org/wiki/San_Franġisk_t'Assisi">San Franġisk</ref>) lejn <ref target="https://mt.wikipedia.org/wiki/Ruma">Ruma</ref> u l-pellegrinaġġ lejn <ref target="https://mt.wikipedia.org/wiki/Ġerusalemm">Ġerusalemm</ref>.</p>
<p>Stejjer leġġendarji jirrakkontaw li l-fdalijiet tal-katavru ta’ San Ġakbu ġew ittrasportati b’dgħajsa minn Ġerusalemm sat-Tramuntana ta’ Spanja, fejn l-appostlu jinsab midfun fil-belt Spanjola ta’ Santiago de Compostela. L-isem Santiago joriġina mill-evoluzzjoni lokali bil-Galizjan tal-Latin Vulgari <hi rend="italic">Sancti Iacobi</hi>, jiġifieri San Ġakbu.</p>
<p>Il-Pellegrinaġġ ta’ San Ġakbu fih diversi rotot u mogħdijiet differenti li jwasslu sa Santiago de Compostela. Tradizzjonalment, kif jagħmlu ħafna pellegrini, il-Pellegrinaġġ ta’ San Ġakbu jibda mid-dar tal-pellegrin u jispiċċa fil-katidral ta’ Santiago de Compostela. Minkejja dan, hemm għadd ta’ rotot jew mogħdijiet li jitqiesu bħala prinċipali. Matul il-Medjuevu, ħafna pellegrini kien jagħmlu l-pellegrinaġġ tul waħda mir-rotot jew mill-mogħdijiet. Madankollu, <ref target="https://mt.wikipedia.org/wiki/Pesta_s-sewda">il-Pesta s-Sewda</ref>, ir-<ref target="https://mt.wikipedia.org/wiki/Riforma_Protestanta">Riforma Protestanta</ref>, u l-irvelli politiċi fis-seklu 16 fl-<ref target="https://mt.wikipedia.org/wiki/Ewropa">Ewropa</ref> kienu wasslu biex ma tibqax daqshekk popolari. Fis-snin 80 tas-seklu 20, ftit mijiet ta’ pellegrini kienu jirreġistraw fl-uffiċċju tal-pellegrini f’Santiago de Compostela. F’Ottubru 1987, il-Pellegrinaġġ ta’ San Ġakbu ġie ddikjarat bħala l-ewwel <ref target="https://mt.wikipedia.org/wiki/Rotta_Kulturali_Ewropea">Rotta Kulturali Ewropea</ref> mill-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref> u fl-1993 ġie ddikjarat bħala Sit ta’ Wirt Dinji tal-UNESCO. Minn dak iż-żmien ’l hawn, il-pellegrinaġġ kulma jmur beda jattira iktar u iktar pellegrini internazzjonali u turisti.</p>
<p>Kull meta <ref target="https://mt.wikipedia.org/wiki/Jum_San_Ġakbu">Jum San Ġakbu</ref> (il-25 ta’ Lulju) jinzerta l-Ħadd, il-katidral ta’ Santiago de Compostela jiddikjara Sena Qaddisa jew tal-<ref target="https://mt.wikipedia.org/wiki/Ġublew">Ġublew</ref>. Skont meta jkun hemm sena bisestili, is-Sena tal-Ġublew taħbat kull ħames, sitta jew 11-il sena. L-iktar reċenti kienu l-1982, l-1993, l-1999 u l-2004 u issa jmiss l-2021, l-2027 u 2032.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
Storja ta’ qabel il-Kristjaneżmu
<figure><caption><ref target="https://mt.wikipedia.org/wiki/Monument">Monument</ref> għall-pellegrini, f’<ref target="https://mt.wikipedia.org/wiki/Burgos">Burgos</ref></caption></figure>
<p>Ir-rotta prinċipali lejn Santiago de Compostela ssegwi rotta ta’ żmien ir-Rumani, li  kienet tibqa’ sejra sal-kosta <ref target="https://mt.wikipedia.org/wiki/Oċean_Atlantiku">Atlantika</ref> ta’ Galizja, u tintemm f’Kap <ref target="https://mt.wikipedia.org/wiki/Finisterre">Finisterre</ref>.  Għalkemm illum il-ġurnata nafu li l-Kap Finisterre, l-iktar punt fil-Punent ta’ Spanja, mhuwiex l-iktar punt fil-Punent tal-Ewropa (<ref target="https://mt.wikipedia.org/wiki/Cabo_da_Roca">Cabo da Roca</ref> fil-<ref target="https://mt.wikipedia.org/wiki/Portugall">Portugall</ref> huwa l-iktar punt fil-Punent tal-Ewropa kontinentali), il-fatt li r-Rumani kienu sejħulu <hi rend="italic">Finisterrae</hi> (jiġifieri litteralment tmiem id-dinja bil-Latin) jindika li kienu jaħsbuha b’dak il-mod (li llum nafu li kien żbaljat). Fis-satra tal-lejl, <ref target="https://mt.wikipedia.org/wiki/Triq_ta'_Sant'Anna">it-Triq ta’ Sant’Anna</ref> fis-sema bħal donnha tindika fejn hi r-rotta, u għalhekk ir-rotta tal-Pellegrinaġġ ta’ San Ġakbu ngħatat il-laqam ta’ "Voie lactée" – it-Triq ta’ Sant’Anna bil-Franċiż.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Arzella tal-pellegrini
<p>L-arzella tal-pellegrina, li spiss tinstab fix-xtut tal-Galizja, ilha titqies bħala s-simbolu tal-Camino de Santiago. Matul is-sekli, l-arzella tal-pellegrini ngħatat diversi tifsiriet metaforiċi, prattiċi u mitiċi, anke jekk ir-rilevanza tagħha setgħet fil-fatt ġiet mix-xewqa tal-pellegrini li jkollhom tifkira x’jieħdu lura magħhom id-dar.</p>
<p>Żewġ verżjonijiet tal-iktar mit komuni dwar l-oriġini tas-simbolu għandhom x’jaqsmu mal-<ref target="https://mt.wikipedia.org/wiki/Mewt">mewt</ref> ta’ San Ġakbu, li miet <ref target="https://mt.wikipedia.org/wiki/Martri">martri</ref> bil-qtugħ ir-ras f’Ġerusalemm fis-sena 44 W.K. Skont il-leġġendi Spanjoli, kien qatta’ xi żmien jipprietka l-<ref target="https://mt.wikipedia.org/wiki/Vanġelu">Vanġelu</ref> fi Spanja, iżda reġa’ lura l-<ref target="https://mt.wikipedia.org/wiki/Ġudea">Ġudea</ref> wara li ra xbiha tal-Verġni Marija fix-xatt tax-xmara <ref target="https://mt.wikipedia.org/wiki/Ebro">Ebro</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Verżjoni 1: Wara li Ġakbu l-Kbir miet, id-dixxipli tiegħu ttrasportaw il-katavru tiegħu lejn il-<ref target="https://mt.wikipedia.org/wiki/Peniżola_Iberika">Peniżola Iberika</ref> biex jindifen fil-post li issa jissejjaħ Santiago de Compostela. F’nofs ta’ baħar, lil hinn mill-kosta ta’ Spanja, maltempata qawwija ħakmet id-dgħajsa, u l-katavru ntilef fil-baħar. Madankollu, wara ftit żmien, il-mewġ tella’ l-katavru l-art, u dan instab mal-kosta mgħotti bl-arzelli tal-pellegrini.
Verżjoni 2: Wara li Ġakbu l-Kbir miet, il-katavru tiegħu ġie ttrasportat b’dgħajsa mmexxija minn anġlu lejn il-Peniżola Iberika biex jindifen fil-post li issa jissejjaħ Santiago de Compostela. Kif id-dgħajsa bdiet toqrob lejn l-art, inzerta kien qed jiġi ċċelebrat tieġ ta’ żewġ żgħażagħ tul il-kosta. Iż-żagħżugħ miżżewweġ kien riekeb żiemel, u malli ż-żiemel lemaħ id-dgħajsa, sfratta lejn il-baħar biż-żagħżugħ b’kollox. Permezz ta’ miraklu, kemm iż-żiemel kif ukoll iż-żagħżugħ ħarġu mill-baħar ħajjin, miksija arzelli tal-pellegrini.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>
<p>Mir-rabta tagħha mal-Camino, l-arzella tal-pellegrini bdiet tirrappreżenta l-pellegrinaġġ inġenerali, kemm lejn xi santwarju speċifiku kif ukoll lejn il-<ref target="https://mt.wikipedia.org/wiki/Ġenna">ġenna</ref>, bħalma nsibu fil-<ref target="https://mt.wikipedia.org/wiki/Bibbja">Bibbja</ref> fil-Ktieb tal-Lhud 11:13, li jidentifika l-Kristjani “kienu barranin u għorba fuq l-art”.</p>
<figure><caption>Uħud mis-simboli tal-Pellegrinaġġ ta’ San Ġakbu</caption></figure>
<p>Bħala s-simbolu tal-Camino de Santiago, l-arzella tal-pellegrini tidher spiss ħafna tul ir-rotot u l-mogħdijiet tal-pellegrinaġġ bħala sinjal li l-pellegrini jsegwu biex ikunu jafu fejn iridu jmorru. Barra minn hekk, l-arzella spiss tinġarr fuq il-pellegrini stess li jkunu qed jagħmlu l-pellegrinaġġ lejn Santiago de Compostela. Il-biċċa l-kbira tal-pellegrini jirċievu jew jixtru arzella tal-pellegrini fil-bidu tal-pellegrinaġġ tagħhom u jew iħituha mal-ħwejjeġ jew mal-basket tagħhom, jew inkella jdendluha qisha ġiżirana m’għonqhom jew iwaħħluha ma xi zokk li jkunu qed jużaw bħala bastun.</p>
<p>Barra minn hekk, fl-antik l-arzella tal-pellegrini kienet taqdi rwol iktar prattiku għaliex kienet tintuża qisha skutella mill-pellegrini biex jixorbu minnha meta jgħaddu ħdejn xi għajn.</p>
<p>Matul il-Medjuevu, l-arzella tal-pellegrini kienet tintuża bħala prova li wieħed lesta l-pellegrinaġġ iktar milli simbolu li jintlibes waqt il-pellegrinaġġ.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>L-għasluġ tal-pellegrini kien simbolu ieħor tal-pellegrinaġġ li kien jintuża (u xi kultant għadu jintuża) mill-pellegrini bħala bastun fi triqithom lejn is-santwarju ta’ Santiago de Compostela fi Spanja. Ġeneralment, l-għasluġ kien ikun zokk b’qisu granpun fit-tarf tiegħu li miegħu l-pellegrini setgħu jwaħħlu xi ħaġa (pereżempju xi qargħa ħamra mnixxfa (simbolu ieħor tal-pellegrinaġġ) li kienu jużaw bħala kontenitur tal-ilma jew tal-inbid).<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Rotta Medjevali
<figure><caption>Il-<hi rend="italic">Codex Calixtinus</hi> fil-Katidral ta’ Santiago de Compostela</caption></figure>
<p>L-iktar żjarat bikrin fis-santwarju ddedikat lil San Ġakbu f’Santiago de Compostela jmorru lura għas-seklu 9 meta kien hemm ir-Renju tal-<ref target="https://mt.wikipedia.org/wiki/Asturjas">Asturjas</ref> u tal-Galizja. Il-pellegrinaġġ sas-santwarju sar l-iktar pellegrinaġġ magħruf fil-Medjuevu, u saret drawwa li kull min ilesti l-pellegrinaġġ u jerġa’ jaqbad triqtu lura d-dar jilbes arzella tal-pellegrini bħala prova li lesta l-pellegrinaġġ. Din il-prassi nbidlet ta’ taħt fuq iżda s-simbolu baqa’ jintuża u sar emblematiku.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>L-ewwel pellegrini ddokumentati kienu ġew minn xi rħula qabel il-<ref target="https://mt.wikipedia.org/wiki/Pirinej">Pirinej</ref> u żaru s-santwarju f’nofs is-seklu 11, iżda milli jidher il-pellegrini bdew jiżdiedu sew għall-ħabta tas-seklu 12 meta bdew jiġu minn ferm iktar ’il bogħod. L-ewwel pellegrini ddokumentati li kienu ġew mill-Ingilterra wettqu l-pellegrinaġġ bejn l-1092 u l-1105. Madankollu, sal-bidu tas-seklu 12, il-pellegrinaġġ sar organizzat sew.</p>
<p>Wieħed mill-iktar figuri li ħeġġeġ il-pellegrinaġġ fis-seklu 12 kien il-<ref target="https://mt.wikipedia.org/wiki/Papa_Kallistu_II">Papa Kallistu II</ref>, li beda s-Snin tal-Ġublew ta’ Compostela.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-gwida uffiċjali ta’ dawk iż-żminijiet kien il-<hi rend="italic"><ref target="https://mt.wikipedia.org/wiki/Codex_Calixtinus">Codex Calixtinus</ref></hi> (il-Kodiċi ta’ Kallistu). Dan ġie ppubblikat lejn l-1140, u l-ħames ktieb tal-Kodiċi għadu jitqies bħala s-sors definittiv għal ħafna gwidi moderni. Erba’ rotot tal-pellegrinaġġ elenkati fil-Kodiċi joriġinaw fi Franza u jingħaqdu lkoll f’<ref target="https://mt.wikipedia.org/wiki/Puente_la_Reina">Puente la Reina</ref>, Spanja. Minn hemmhekk, rotta prinċipali definita sew taqsam it-Tramuntana kollha ta’ Spanja u tgħaqqad flimkien il-bliet ta’ Burgos, <ref target="https://mt.wikipedia.org/wiki/Carrión_de_los_Condes">Carrión de los Condes</ref>, <ref target="https://mt.wikipedia.org/wiki/Sahagún">Sahagún</ref> (iċ-ċentru tal-Camino Francés), <ref target="https://mt.wikipedia.org/wiki/León">León</ref>, <ref target="https://mt.wikipedia.org/wiki/Astorga">Astorga</ref>, u Santiago de Compostela.</p>
<p>Il-ħtiġijiet ta’ kuljum tal-pellegrini tul ir-rotta lejn Santiago de Compostela u lura kienu ssodisfati minn sensiela ta’ sptarijiet ta’ vera u oħrajn li kienu eks sptarijiet u kienu jintużaw qishom bereġ jew lukandi/hostels biex jilqgħu lill-pellegrini. Din l-idea ġiet żviluppata u għadha teżisti sa llum fejn hemm ħafna albergues li jilqgħu lill-pellegrini u jkopru l-ispejjeż bid-donazzjonijiet. Xi rħula tul il-Camino għad għandhom dan il-kunċett f’isimhom bħal pereżempju <ref target="https://mt.wikipedia.org/wiki/Hospital_de_Órbigo">Hospital de Órbigo</ref>. L-“isptarijiet” jew <hi rend="italic">albergues</hi> spiss kienu jkunu mmexxija mill-Ordnijiet Kattoliċi u kien ikollhom il-protezzjoni rjali.</p>
<figure><caption>Il-pellegrini fil-Pellegrinaġġ ta’ San Ġakbu (1568)</caption></figure>
<p>L-arkitettura Romaneska, ġeneru ġdid ta’ arkitettura ekkleżjastika, kienet disinjata b’arkati kbar biex ilaħħqu mal-folol kbar ta’ pellegrini devoti.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Għalkemm ħafna mill-pellegrini kienu jkunu foqra, xorta waħda tul ir-rotta kien ikun hemm ħwienet bħal dawk attwali li kienu jbigħu kull xorta ta’ tifkiriet, simboli u affarijiet bħal pereżempju l-arzella tal-pellegrini. Il-pellegrini spiss kienu jitolbu lil <ref target="https://mt.wikipedia.org/wiki/San_Rokku">San Rokku</ref> u sa llum il-ġurnata tul ir-rotot għadek tara ħafna xbihat tiegħu bis-<ref target="https://mt.wikipedia.org/wiki/Salib_ta’_San_Ġakbu">Salib ta’ San Ġakbu</ref>.</p>
<p>Ir-rotot tal-pellegrinaġġ lejn Santiago de Compostela kienu possibbli minħabba l-protezzjoni u l-libertà pprovduta mir-Renju ta’ Franza, minn fejn kienu joriġinaw il-maġġoranza tal-pellegrini. Ħafna Franċiżi kummerċjanti (inkluż uħud minn Gascogne u minn inħawi oħra li ma kinux taħt il-kuruna Franċiża) bdew jgħixu fil-bliet u fl-irħula tul ir-rotot tal-pellegrinaġġ, kif nistgħu naraw mill-kunjomijiet li nstabu fl-arkivji. Il-pellegrini kienu jiġu milqugħa minn nies bħal <ref target="https://mt.wikipedia.org/wiki/Domingo_de_la_Calzada">Domingo de la Calzada</ref>, li mbagħad sar <ref target="https://mt.wikipedia.org/wiki/Qaddis">qaddis</ref>.</p>
<p>Il-pellegrini kienu jimxu tul il-Pellegrinaġġ ta’ San Ġakbu għal xhur jekk mhux għal snin sħaħ, qabel jaslu fil-pjazza ċentrali quddiem il-katidral ta’ San Ġakbu u jagħtu ġieħ lill-qaddis patrun tal-pellegrinaġġ. Ħafna kienu jaslu f’kundizzjonijiet finanzjarji u ta’ saħħa batuti ħafna minħabba l-mard jew is-serq jew minħabba t-tnejn li huma. Tradizzjonalment il-pellegrini jpoġġu idejhom fuq il-pilastru eżatt kif tidħol mill-bieb prinċipali tal-katidral, kif wieħed jista’ jixhed meta jara kif ittiekel il-pilastru tant hija prassi li ilha ssir għal żmien twil.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>L-isem popolar bl-<ref target="https://mt.wikipedia.org/wiki/Lingwa_Spanjola">Ispanjol</ref> għat-Triq ta’ Sant’Anna fis-sema huwa <hi rend="italic">El Camino de Santiago</hi>. Skont leġġenda Medjevali, it-Triq ta’ Sant’Anna ffurmat mit-trab li qalgħu l-pellegrini.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Leġġenda oħra tgħid li meta eremita ra kewkba tiddi qawwija fuq għolja ħdejn <ref target="https://mt.wikipedia.org/wiki/San_Fiz_de_Solvio">San Fiz de Solvio</ref>, huwa għarraf lill-isqof ta’ <ref target="https://mt.wikipedia.org/wiki/Iria_Flavia">Iria Flavia</ref>, li sab qabar hemmhekk bi tliet katavri, u wieħed minnhom beda jingħad li kien ta’ San Ġakbu. Sussegwentement, il-post beda jissejjaħ “l-għalqa tal-kewkba” (<hi rend="italic">Campus Stellae</hi>, li biż-żmien, x’aktarx kienet tiġi ppronunzjata ħażin u saret "Compostela").<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Leġġenda oħra dwar l-oriġini li tissemma fir-raba’ ktieb tal-<hi rend="italic"><ref target="https://mt.wikipedia.org/wiki/Ktieb_ta’_San_Ġakbu">Ktieb ta’ San Ġakbu</ref></hi> tirrakkonta kif il-qaddis deher lill-<ref target="https://mt.wikipedia.org/wiki/Karlu_Manju">Karlu Manju</ref> f’ħolma, u ħeġġu biex jillibera l-qabar tiegħu mill-<ref target="https://mt.wikipedia.org/wiki/Musulmani">Musulmani</ref> billi wrieh kif jasal permezz tar-rotta tat-Triq ta’ Sant’Anna.</p>
Bħala penitenza<p>
Il-Knisja adottat sistema ta’ ritwali, magħrufa bħala penitenza, sabiex wieħed jindem u jpatti temporanjament għal dnubietu. Skont din is-sistema, il-pellegrinaġġi kienu forma adattata biex wieħed ipatti ta’ dnubietu b’penitenza temporanja, u dawn setgħu jintużaw bħala atti ta’ penitenza għal dawk li kienu jkun ħatja għal ċerti reati. Kif imsemmi fl-<hi rend="italic">Enċiklopedija Kattolika</hi>:<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p><p>Fir-reġistri tal-<ref target="https://mt.wikipedia.org/wiki/Inkwiżizzjoni_Spanjola">Inkwiżizzjoni</ref> f’<ref target="https://mt.wikipedia.org/wiki/Carcassone">Carcassone</ref>...insibu l-erba’ postijiet li ġejjin magħrufa bħala ċentri fejn isiru l-akbar pellegrinaġġi li jiġu imposti bħala penitenzi għar-reati l-iktar gravi: il-qabar tal-Appostli f’Ruma, is-santwarju ta’ San Ġakbu f’(Santiago de) Compostela, il-qabar ta’ San Tumas f’<ref target="https://mt.wikipedia.org/wiki/Canterbury">Canterbury</ref>, u r-relikwi tat-<ref target="https://mt.wikipedia.org/wiki/Tliet_Slaten_Maġi">Tliet Slaten Maġi</ref> f’<ref target="https://mt.wikipedia.org/wiki/Cologne">Cologne</ref>.</p><p>Fil-<ref target="https://mt.wikipedia.org/wiki/Fjandri">Fjandri</ref> għad hemm it-tradizzjoni li priġunier fis-sena jirċievi l-maħfra u jinħeles bil-patt u l-kundizzjoni li, akkumpanjat minn gwardja, il-priġunier jimxiha sa Santiago de Compostela b’basket tqil ma’ dahru.</p>
Żmien l-Illuminazzjoni
<p>Matul il-<ref target="https://mt.wikipedia.org/wiki/Gwerra_totali">gwerra</ref> tal-<ref target="https://mt.wikipedia.org/wiki/Indipendenza_Amerikana">Indipendenza Amerikana</ref>, <ref target="https://mt.wikipedia.org/wiki/John_Adams">John Adams</ref> (li mbagħad sar it-tieni President Amerikan) irċieva l-ordni mill-Kungress biex imur <ref target="https://mt.wikipedia.org/wiki/Pariġi">Pariġi</ref> ħalli jikseb fondi għall-kawża. Waqt il-vjaġġ tiegħu bil-<ref target="https://mt.wikipedia.org/wiki/Vapur">vapur</ref> fl-1779, beda dieħel l-ilma fil-vapur, allura kellu jiżbarka maż-żewġ uliedu subien f’Finisterre. Minn hemmhekk kompla tul ir-rotta tal-Pellegrinaġġ ta’ San Ġakbu bil-kontra sabiex jasal Pariġi bl-art minflok bil-baħar. Ma waqafx iżur il-belt ta’ Santiago de Compostela, u iktar ’il quddiem f’ħajtu tassew iddispjaċih ta’ dan. Fl-awtobijografija tiegħu, Adams jiddeskrivi d-drawwiet u l-akkomodazzjoni mogħtija lill-pellegrini ta’ San Ġakbu fis-seklu 18 u ddeskriva l-leġġendi li kien sema’ bihom matul il-vjaġġ tiegħu.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Il-proneputi ta’ Adams, l-istoriku <ref target="https://mt.wikipedia.org/wiki/Henry_Adams">Henry Adams</ref>, żar León fost bliet Spanjoli oħra matul il-vjaġġ tiegħu fl-Ewropa bħala żagħżugħ, għalkemm ma għamilx il-pellegrinaġġ kollu.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Vjaġġatur ieħor tul il-Pellegrinaġġ ta’ San Ġakbu fi żmien l-Illuminazzjoni kien in-naturalista <ref target="https://mt.wikipedia.org/wiki/Alexander_von_Humboldt">Alexander von Humboldt</ref>.</p>
Pellegrinaġġ modern
<figure><caption>Simbolu modern tal-Pellegrinaġġ ta’ San Ġakbu</caption></figure>
<p>Minkejja li jingħad li l-Pellegrinaġġ ta’ San Ġakbu ilu jsir bla waqfien minn żmien il-Medjuevu, ma tantx hemm rakkonti ta’ pellegrinaġġi li saru fiż-żminijiet moderni għajr il-pubblikazzjoni tal-1957, <hi rend="italic">The Road to Santiago</hi>, tal-istudjuż tal-kultura Spanjola u l-vjaġġatur <ref target="https://mt.wikipedia.org/wiki/Walter_Starkie">Walter Starkie</ref>.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> L-azzjoni biex il-pellegrinaġġ jerġa’ jingħata l-ħajja kienet appoġġata mill-gvern Spanjol ta’ <ref target="https://mt.wikipedia.org/wiki/Francisco_Franco">Francisco Franco</ref>, li kien ħerqan ferm li jippromwovi l-istorja Kattolika ta’ Spanja. Jean Mitchell-Lanham fil-ktieb tiegħu saħansitra jikteb li l-Pellegrinaġġ ta’ San Ġakbu reġa’ kiseb il-popolarità li kellu fil-Medjuevu biss fis-snin 90 tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Minn dak iż-żmien ’l hawn, mijiet ta’ eluf (iktar minn 300,000 fl-2017<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>) ta’ pellegrini Kristjani u mhux saru jagħmlu dan il-pellegrinaġġ kull sena mid-djar tagħhom jew minn punti tat-tluq differenti madwar l-Ewropa, sa ma jaslu f’Santiago de Compostela. Il-biċċa l-kbira jivvjaġġaw bil-mixi, uħud bir-rota, u ftit jagħmlu bħalma kienu jagħmlu xi pellegrini tal-Medjuevu u jivvjaġġaw fuq żiemel jew <ref target="https://mt.wikipedia.org/wiki/Ħmar">ħmar</ref>. Apparti dawk li jagħmlu l-pellegrinaġġ għal skopijiet reliġjużi, oħrajn jagħmluh għax iħobbu jimxu fin-natura, oħrajn għaliex iħobbu jivvjaġġaw u jiskopru postijiet kulturali, u oħrajn iqisu l-esperjenza bħala rtir spirtwali mill-ħajja moderna.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Rotot
<p>Il-lista ta’ rotot tal-Pellegrinaġġ ta’ San Ġakbu hija tassew twila iżda dawn li ġejjin imma fost l-iktar popolari jew magħrufin.</p>
<p>Il-<hi rend="bold">Camino Francés</hi>, jew ir-Rotta Franċiża, hija l-iktar rotta popolari. L-aħħar parti tar-rotta hija wkoll il-<ref target="https://mt.wikipedia.org/wiki/Via_Regia">Via Regia</ref>. Storikament, minħabba l-<hi rend="italic">Codex Calixtinus</hi>, il-biċċa l-kbira tal-pellegrini kienu jiġu minn Franza: tipikament minn Arles, Le Puy, Pariġi, Vézelay, u uħud minn Saint Gilles. Cluny, il-post fejn hemm l-abbazija Medjevali famuża, kien punt tat-tluq ieħor importanti għall-pellegrini, u fl-2002 ġie integrat fir-rotta Ewropea tal-pellegrinaġġ li tikkollega lil Vézelay u Le Puy.</p>
<p>Il-maġġoranza tal-Ispanjoli jqisu l-fruntiera ma’ Franza fil-Pirinej, bħala l-punt tat-tluq naturali. L-iktar punt tat-tluq komuni bil-qabża fil-Camino Francés huwa Saint-Jean-Pied-de-Port, fuq in-naħa Franċiża tal-Pirinej, b’<ref target="https://mt.wikipedia.org/wiki/Roncesvalles">Roncesvalles</ref> fuq in-naħa Spanjola hija punt tat-tluq popolari ieħor. Id-distanza minn Roncesvalles sa Santiago de Compostela li tgħaddi minn León hija madwar 800 kilometru.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<figure><caption>Wieħed mis-sinjali għall-pellegrini tul ir-rotot</caption></figure>
<p>Il-<hi rend="bold">Camino Primitivo</hi>, ir-Rotta Primittiva jew Oriġinali, hija l-iktar rotta antika li twassal għal Santiago de Compostela. Ilha teżisti mis-seklu 9 u tibda minn <ref target="https://mt.wikipedia.org/wiki/Oviedo">Oviedo</ref>.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p>Il-<hi rend="bold">Camino Portugués</hi>, jew ir-Rotta <ref target="https://mt.wikipedia.org/wiki/Portugall">Portugiża</ref>, hija t-tieni l-iktar rotta popolari. Din tibda mill-katidral ta’ <ref target="https://mt.wikipedia.org/wiki/Liżbona">Liżbona</ref> (għal total ta’ madwar 610 kilometri) jew mill-katidral ta’ <ref target="https://mt.wikipedia.org/wiki/Porto">Porto</ref> fit-Tramuntana tal-Portugall (għal total ta’ madwar 227 km), u tagħti għall-Galizja minn <ref target="https://mt.wikipedia.org/wiki/Valença">Valença</ref>.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Il-<hi rend="bold">Camino del Norte</hi>, jew ir-Rotta tat-Tramuntana, jimxuha inqas nies u tibda fil-belt ta’ <ref target="https://mt.wikipedia.org/wiki/Irun">Irun</ref> fil-<ref target="https://mt.wikipedia.org/wiki/Pajjiż_Bask">Pajjiż Bask</ref> fil-fruntiera ma’ Franza, jew xi kultant f’<ref target="https://mt.wikipedia.org/wiki/San_Sebastián">San Sebastián</ref>. Hija rotta inqas popolari minħabba t-tibdil fl-elevazzjoni, meta mqabbla mal-Camino Francés pereżempju li hija kważi kollha għall-wita. Ir-rotta ssegwi l-kosta tul il-<ref target="https://mt.wikipedia.org/wiki/Bajja_ta’_Biskajja">Bajja ta’ Biskajja</ref> sa meta toqrob lejn Santiago de Compostela. Għalkemm ma tgħaddix minn wisq ċentri storiċi ta’ interess bħal fil-Camino Francés, iż-żiffa tal-baħar speċjalment fis-sajf tfisser li t-temperaturi jkunu iktar baxxi. Din ir-rotta jingħad li kienet l-ewwel waħda li użaw il-pellegrini biex jevitaw li jivvjaġġaw mit-territorji li kienu okkupati mill-Musulmani fil-Medjuevu.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Ir-rotta tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> reġgħet ħadet il-ħajja wara l-waqgħa tal-<ref target="https://mt.wikipedia.org/wiki/Ħajt_ta’_Berlin">Ħajt ta’ Berlin</ref>. Ir-rotot Medjevali bħall-Camino Baltico (ir-Rotta Baltika) u l-Via Regia fil-<ref target="https://mt.wikipedia.org/wiki/Polonja">Polonja</ref> jgħaddu mit-territorju li llum jagħmel parti mill-Polonja u jibdew iktar ’il fuq u lejn il-Lvant, saħansitra mill-Istati Baltiċi u l-<ref target="https://mt.wikipedia.org/wiki/Ukrajna">Ukrajna</ref>.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
Akkomodazzjoni
<p>Fi Spanja, fi Franza u fil-Portugall, l-akkomodazzjoni tal-pellegrini jipprovdu akkomodazzjoni f’qishom dormitorji għal dawk il-pellegrini li jkollhom <hi rend="italic">credencial</hi> (ara iktar ’l isfel). Fi Spanja din it-tip ta’ akkomodazzjoni tissejjaħ <hi rend="italic">refugio</hi> jew <hi rend="italic">albergue</hi>, li huma simili għal hostels.</p>
<p>Dawn jistgħu jkunu mmexxija mill-parroċċa lokali, mill-kunsill lokali, minn sidien privati jew minn assoċjazzjonijiet tal-pellegrini. Xi drabi dawn ir-<hi rend="italic">refugios</hi> ikunu jinsabu f’monasterji, bħal pereżempju dak ta’ <ref target="https://mt.wikipedia.org/wiki/Samos">Samos</ref>, fi Spanja.</p>
<p>L-aħħar hostel tul ir-rotta tal-Pellegrinaġġ ta’ San Ġakbu huwa l-Hostal de los Reyes Católicos, tefgħa ta’ ġebla bogħod mill-Katidral ta’ Santiago de Campostela. Il-kostruzzjoni oriġinali kienet saret minn Ferdinand u Isabel, il-Monarki Kattoliċi. Illum sar lukanda lussuża ta’ ħames stilel, magħrufa bħala Parador, li għadha tipprovdi servizzi b’xejn lil numru limitat ħafna ta’ pellegrini kuljum.</p>
<hi rend="italic">Credencial</hi> jew passaport tal-pellegrini
<figure><caption>Passport tal-pellegrini mimli timbri</caption></figure>
<p>Il-biċċa l-kbira tal-pellegrini jixtru u jġorru magħhom dokument imsejjaħ <hi rend="italic">credencial</hi><ref target="https://mt.wikipedia.org/wiki/Il-Paġna_prinċipali#cite_note-29">[29]</ref>, il-passaport tal-pellegrini li jagħtihom aċċess għall-akkomodazzjoni tal-pellegrini tul ir-rotot. Il-<hi rend="italic">credencial</hi> jiġi ttimbrat bis-<hi rend="italic">sello</hi> uffiċjali ta’ San Ġakbu ta’ kull belt, raħal jew <hi rend="italic">refugio</hi> fejn joqogħdu l-pellegrini. Permezz ta’ dan id-dokument, il-pellegrini jkollhom prova ta’ fejn raqdu u fejn kielu fil-pellegrinaġġ biex fl-aħħar meta jmorru fl-Uffiċċju tal-Pellegrini f’Santiago de Compostela jkollhom prova ċara li segwew rotta uffiċjali u b’hekk jikkwalifikaw biex jirċievu <hi rend="italic">compostela</hi>.</p>
<hi rend="italic">Compostela</hi>
<p>Il-<hi rend="italic">compostela</hi> hija ċertifikat li l-pellegrini jkunu wettqu l-Pellegrinaġġ ta’ San Ġakbu. Biex wieħed jikkwalifika għal <hi rend="italic">compostela</hi> jrid jimxi mill-inqas 100 kilometru jew jagħmel mill-inqas 200 kilometru bir-rota. Fil-prattika, min jagħmel il-Pellegrinaġġ ta’ San Ġakbu bil-mixi, l-iktar post li jaqbillu jibda minnu huwa <ref target="https://mt.wikipedia.org/wiki/Sarria">Sarria</ref>, anke għaliex hemm kollegamenti tajbin bix-xarabank jew bil-ferrovija ma’ postijiet oħra fi Spanja. Il-pellegrini li jaslu Santiago de Compostela li jkun mexew mill-inqas 100 km, jew għamlu mill-inqas 200 km bir-rota biex jaslu hemm (kif indikat fil-<hi rend="italic">credencial</hi> tagħhom), u li jiddikjaraw li l-motivazzjoni tagħhom kienet mill-inqas parzjalment reliġjuża, ikunu eliġibbli għal <hi rend="italic">compostela</hi> mill-Uffiċċju tal-Pellegrini f’Santiago de Compostela.</p>
<p>Il-<hi rend="italic">compostela</hi> ilha tingħata bl-indulġenza mill-bidu tal-Medjuevu u għadu jsir hekk sal-lum matul is-Snin tal-Ġublew.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>L-Uffiċċju tal-Pellegrini jagħti iżjed minn 100,000 <hi rend="italic">compostela</hi> kull sena lill-pellegrini minn iktar minn 100 pajjiż differenti. Madankollu, ir-rekwiżiti biex wieħed ikun jista’ jirċievi <hi rend="italic">compostela</hi> jiżguraw li mhux kull min jagħmel il-pellegrinaġġ jirċievi <hi rend="italic">compostela</hi>. Ir-rekwiżiti biex wieħed jirċievi <hi rend="italic">compostela</hi> huma: 1) tagħmel Pellegrinaġġ għal raġunijiet reliġjużi/spiritwali jew mill-inqas ikollok attitudni li tfittex li tagħmel dan, 2) timxi l-aħħar 100 km jew tagħmilhom fuq żiemel jew tagħmel l-aħħar 200 km bir-rota, 3) tikseb għadd partikolari ta’ timbri fuq <hi rend="italic">credencial</hi>.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Quddiesa tal-pellegrini
<p>Kuljum fil-Katidral ta’ Santiago de Compostela tiġi ċċelebrata quddiesa f’12:00 u fis-19:30.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Il-pellegrini li jkunu rċevew il-<hi rend="italic">compostela</hi> l-ġurnata ta’ qabel jissemmew b’isimhom, b’kunjomhom, il-pajjiż tal-oriġini u l-punt tat-tluq tal-pellegrinaġġ fil-quddiesa. Il-<hi rend="italic"><ref target="https://mt.wikipedia.org/wiki/Botafumeiro">Botafumeiro</ref></hi>, wieħed mill-ikbar inċensaturi fid-dinja, jintuża matul ċerti ċelebrazzjonijiet solenni biss u kull nhar ta’ Ġimgħa fis-19:30, ħlief il-<ref target="https://mt.wikipedia.org/wiki/Ġimgħa_l-Kbira">Ġimgħa l-Kbira</ref>.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Il-qassisin jipprovdu s-Sagrament tal-Qrar b’diversi lingwi. Fis-Sena tal-Ġublew tal-2010, il-Quddiesa tal-pellegrini, b’mod eċċezzjonali ġiet iċċelebrata erba’ darbiet kuljum, fl-10:00, f’12:00, fis-18:00, u fis-19:30, sabiex ilaħħqu man-numru ikbar ta’ pellegrini fis-Sena tal-Ġublew.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Turiżmu
<p>Il-Xunta de Galicia (il-gvern reġjonali tal-Galizja) tippromwovi l-Pellegrinaġġ ta’ San Ġakbu bħala attività turistika, b’mod partikolari fis-Snin tal-Ġublew (meta l-25 ta’ Lulju jinzerta l-Ħadd). Wara l-investiment u l-kampanja ta’ reklamar tal-Galizja għas-Sena tal-Ġublew fl-1993, l-għadd ta’ pellegrini li lestew il-pellegrinaġġ qabad jiżdied ġmielu (kif jidher fit-tabella ta’ hawn taħt). </p>

Films u televiżjoni
<list type="unordered"><item>Il-Pellegrinaġġ ta’ San Ġakbu huwa ċentrali għall-ġrajja tal-film <hi rend="italic">The Milky Way</hi> (1969), dirett mis-surrealista <ref target="https://mt.wikipedia.org/wiki/Luis_Buñuel">Luis Buñuel</ref>. Il-film għandu l-għan li jikkritika l-Knisja Kattolika, permezz tal-ġrajja ta’ pellegrini moderni li jiltaqgħu ma’ diversi manifestazzjonijiet ta’ dogmi u ereżiji Kattoliċi.</item>
<item><hi rend="italic">The Naked Pilgrim</hi> (2003) jiddokumenta l-vjaġġ tal-kritiku tal-<ref target="https://mt.wikipedia.org/wiki/Arti">arti</ref> u tal-ġurnalista <ref target="https://mt.wikipedia.org/wiki/Brian_Sewell">Brian Sewell</ref> lejn Santiago de Compostela għal Channel Five (il-Ħames Stazzjon) tar-<ref target="https://mt.wikipedia.org/wiki/Renju_Unit">Renju Unit</ref>. Il-protagonista jivvjaġġa bil-<ref target="https://mt.wikipedia.org/wiki/Karozza">karozza</ref> tul ir-Rotta Franċiża, u jżur ħafna bliet u rħula tul ir-rotta, fosthom Pariġi, <ref target="https://mt.wikipedia.org/wiki/Chartres">Chartres</ref>, Roncesvalles, Burgos, León u <ref target="https://mt.wikipedia.org/wiki/Frómista">Frómista</ref>. Sewell, Kattoliku mhux wisq prattikant, jibqa’ impressjonat mill-ġrajjiet ta’ pellegrini oħra u minn dak li jara b’għajnejh. Is-sensiela tilħaq il-qofol tagħha bir-rispons emozzjali ta’ Sewell fil-Quddiesa f’Santiago de Compostela.</item>
<item>Il-Pellegrinaġġ ta’ San Ġakbu kien is-suġġett ċentrali tal-film <hi rend="italic">Saint Jacques... La Mecque</hi> (2005) dirett minn Coline Serreau.</item>
<item>Fil-film <hi rend="italic">The Way</hi> (2010), miktub u dirett minn <ref target="https://mt.wikipedia.org/wiki/Emilio_Estevez">Emilio Estevez</ref>, Martin Sheen isir jaf li ibnu (Estevez) miet fil-bidu tal-Pellegrinaġġ ta’ San Ġakbu u jiddeċiedi li jagħmel il-pellegrinaġġ minfloku sabiex ilestih kollu f’isem ibnu. Il-film ġie ppreżentat fil-Festival Internazzjonali tal-Films ta’ Toronto f’Settembru 2010<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> u ntwera għall-ewwel darba f’Santiago de Compostela f’Novembru 2010.</item>
<item>Fis-sensiela televiżiva tiegħu fuq PBS travel Europe, <ref target="https://mt.wikipedia.org/wiki/Rick_Steves">Rick Steves</ref> ikopri <hi rend="italic">Northern Spain and the Camino de Santiago</hi> (It-Tramuntana ta’ Spanja u l-Camino de Santiago) fis-sensiela 6.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref></item>
<item>Fl-2013, <ref target="https://mt.wikipedia.org/wiki/Simon_Reeve">Simon Reeve</ref> ppreżenta s-sensiela "Pilgrimage" (Pellegrinaġġ) fuq BBC2, fejn ixandar diversi rotot ta' pellegrinaġġi, inkluż il-Camino de Santiago fl-episodju 2.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></item>
<item>Fl-2014, Lydia B Smith<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> u Future Educational Films ħarġu <hi rend="italic">Walking the Camino: Six Ways to Santiago</hi><ref target="https://mt.wikipedia.org/wiki/Il-Paġna_prinċipali#cite_note-39">[39]</ref> (Il-Mixja tal-Pellegrinaġġ ta’ San Ġakbu: Sitt Rotot Lejn Santiago de Compostela) fid-diversi swali taċ-ċinema fl-Istati Uniti u l-<ref target="https://mt.wikipedia.org/wiki/Kanada">Kanada</ref>. Il-film juri r-rakkonti u l-perspettivi ta’ sitt pellegrini waqt il-pellegrinaġġ rispettiv tagħhom minn Franza sa Santiago de Compostela.  Fl-2015, ġie distribwit fid-dinja kollha u fis-swali taċ-ċinema tal-Ewropa, tal-<ref target="https://mt.wikipedia.org/wiki/Awstralja">Awstralja</ref> u ta’ <ref target="https://mt.wikipedia.org/wiki/New_Zealand">New Zealand</ref>. Dan l-aħħar ixxandar fuq NPTV u għadu jintwera fil-festivals relatati mal-Ispirtwalità, mal-<ref target="https://mt.wikipedia.org/wiki/Moħħ">Moħħ</ref>, mal-<ref target="https://mt.wikipedia.org/wiki/Ġisem">Ġisem</ref>, mal-<ref target="https://mt.wikipedia.org/wiki/Ivvjaġġar">Ivvjaġġar</ref> u mal-<ref target="https://mt.wikipedia.org/wiki/Avventura">Avventura</ref>.</item></list>
Sit ta’ Wirt Dinji
<p>Il-Camino Francés jew ir-Rotta minn Franza ilu <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fi Spanja mill-1993 u fl-2015 ġie estiż bir-Rotot tat-Tramuntana ta’ Spanja wkoll. Il-valur universali straordinarju ġie rrikonoxxut mill-UNESCO abbażi ta’ tliet kriterji tal-għażla: il-kriterju (ii) “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; il-kriterju (iv) “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”; u l-kriterju (vi) “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>