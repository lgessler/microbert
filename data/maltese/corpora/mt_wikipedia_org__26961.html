<html><body><text id="wikipedia_mt_wikipedia_org__26961.html" ns="0" revid="269160" sourceurl="https://mt.wikipedia.org/wiki/George_Gallup" title="George Gallup" type="wikipedia">George Gallup
<p><hi rend="bold">George Horace Gallup</hi> (twieled fit-18 ta' Novembru 1901 – miet fis-26 ta' Lulju 1984) kien pijunier <ref target="https://mt.wikipedia.org/wiki/Stati_Uniti">Amerikan</ref> tat-tekniki tal-kampjunar tal-istħarriġ u inventur tal-istħarriġ ta' Gallup, metodu statistiku ta' suċċess tal-kampjunar tal-istħarriġ għall-kejl tal-opinjoni pubblika.</p>
Ħajja u karriera
<p>Gallup twieled f'Jefferson, Iowa, u kien l-iben ta' <ref target="https://mt.wikipedia.org/wiki/Nettie_Quella">Nettie Quella</ref> (kunjomha xebba Davenport) u <ref target="https://mt.wikipedia.org/wiki/George_Henry_Gallup">George Henry Gallup</ref>, produttur tal-prodotti tal-<ref target="https://mt.wikipedia.org/wiki/Ħalib">ħalib</ref>. Meta kien adolexxenti, George Horace Gallup, magħruf dak iż-żmien bħala "Ted", kien iqassam il-ħalib u kien juża s-salarju tiegħu biex jibda gazzetta fl-iskola postsekondarja, fejn kien jilgħab ukoll il-<ref target="https://mt.wikipedia.org/wiki/Futbol">futbol</ref>. L-<ref target="https://mt.wikipedia.org/wiki/Edukazzjoni">edukazzjoni</ref> terzjarja tiegħu kisibha fl-Università ta' Iowa, fejn kien plejer tal-futbol, membru tal-kapitlu Beta ta' Iowa tal-fraternità Sigma Alpha Epsilon, u editur ta' <hi rend="italic">The Daily Iowan</hi>, gazzetta indipendenti tal-università. Huwa ggradwa b'Baċellerat fl-1923, b'Masters fl-1925 u b'Dottorat fl-1928.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<figure><caption>Bolla tar-Rumanija tal-2001 iddedikata lil George Gallup</caption></figure>
<p>Imbagħad mar f'Des Moines, Iowa, fejn ħadem bħala kap tad-Dipartiment tal-<ref target="https://mt.wikipedia.org/wiki/Ġurnaliżmu">Ġurnaliżmu</ref> fl-Università ta' Drake sal-1931. Dik is-sena, mar jaħdem f'Evanston, Illinois, bħala professur tal-ġurnaliżmu u r-reklamar fl-Università tal-Majjistral. Is-sena ta' wara, mar jgħix fil-<ref target="https://mt.wikipedia.org/wiki/Belt_ta'_New_York">Belt ta' New York</ref> biex jingħaqad mal-aġenzija tar-reklamar ta' Young u Rubicam bħala direttur tar-riċerka (iktar 'il quddiem sar Viċi President mill-1937 sal-1947). Huwa kien ukoll professur tal-ġurnaliżmu fl-Università ta' Columbia, iżda kellu jirtira mill-pożizzjoni tiegħu ftit wara li fforma l-kumpanija tiegħu stess tal-istħarriġ, l-Istitut Amerikan tal-Opinjoni Pubblika (Stħarriġ ta' Gallup) fl-1935.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Gallup sikwit jiġi akkreditat bħala l-iżviluppatur tal-istħarriġ pubbliku. Fl-1932, Gallup wettaq xi stħarriġ għal ommu tar-rispett, <ref target="https://mt.wikipedia.org/wiki/Ola_Babcock_Miller">Ola Babcock Miller</ref>, kandidata li kienet 'il bogħod ferm milli titqies li se tirbaħ il-kariga ta' Segretarju tal-Istat ta' Iowa. Bit-tkaxkira li ġarrbu d-Demokratiċi dik is-sena, hija rebħet rebħa tal-għaġeb, u dan kompla jqanqal l-interess ta' Gallup fil-<ref target="https://mt.wikipedia.org/wiki/Politika">politika</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fl-1936, l-organizzazzjoni l-ġdida tiegħu kisbet rikonoxximent nazzjonali tat-tbassir korrett, mit-tweġibiet ta' 50,000 persuna li wieġbet biss, li <ref target="https://mt.wikipedia.org/wiki/Franklin_Roosevelt">Franklin Roosevelt</ref> kien se jirbaħ kontra <ref target="https://mt.wikipedia.org/wiki/Alf_Landon">Alf Landon</ref> fl-elezzjoni presidenzjali tal-Istati Uniti. Dan it-tbassir kien mar kontra l-istħarriġ tar-rivista rrispettata ferm <hi rend="italic">Literary Digest</hi> li għalkemm kien ibbażat fuq iktar minn żewġ miljun tweġiba għal kwestjonarju, kien bassar li Landon kien se jkun ir-rebbieħ. Gallup mhux biss bassar l-eżitu tal-elezzjoni, talli bassar ukoll ir-riżultati tal-istħarriġ tal-<hi rend="italic">Literary Digest</hi> billi uża kampjun aleatorju iżgħar iżda magħżul apposta biex ikun jaqbel.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Tnax-il sena wara, l-organizzazzjoni tiegħu ma ġabithiex żewġ fl-elezzjoni tal-1848 għaliex bassret li <ref target="https://mt.wikipedia.org/wiki/Thomas_Dewey">Thomas Dewey</ref> kien se jirbaħ kontra <ref target="https://mt.wikipedia.org/wiki/Harry_S._Truman">Harry S. Truman</ref> b'bejn 5% u 15%, mentri Truman rebaħ l-elezzjoni b'4.5%. Gallup sostna li l-iżball kien dovut l-iktar għall-fatt li l-istħarriġ tiegħu ntemm tliet ġimgħat qabel Jum l-Elezzjoni, u b'hekk ma kkunsidrax li Truman seta' jirkupra u jirbaħ kif fil-fatt għamel.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<figure><caption>Il-lapida tal-qabar ta' George Gallup u tal-mara tiegħu fiċ-Ċimiterju ta' Princeton</caption></figure>
<p>Fl-1947, huwa vara l-Assoċjazzjoni Internazzjonali ta' Gallup li kienet assoċjazzjoni internazzjonali ta' organizzazzjonijiet tal-istħarriġ.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Flimkien mal-ħbieb u r-rivali tiegħu <ref target="https://mt.wikipedia.org/wiki/Elmo_Roper">Elmo Roper</ref> u <ref target="https://mt.wikipedia.org/wiki/Archibald_Crossley">Archibald Crossley</ref>, huwa kien strumentali fl-istabbiliment tal-Kunsill tar-Riċerka dwar is-Swieq, tal-Kunsill Nazzjonali tal-Istħarriġ Pubbliku, u tal-Assoċjazzjoni Amerikana għall-Opinjoni Pubblika. Fl-1948, flimkien ma' <ref target="https://mt.wikipedia.org/wiki/Claude_E._Robinson">Claude E. Robinson</ref>, stabbilixxa il-kumpanija tar-riċerka dwar ir-reklamar Gallup &amp; Robinson.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fl-1958, Gallup għamel raggruppament tal-operazzjonijiet ta' stħarriġ kollha tiegħu fi ħdan dik li mbagħad saret magħrufa bħala "L-Organizzazzjoni ta' Gallup".</p>
<p>Gallup miet fl-1984 b'attakk tal-qalb fil-villeġġjatura tas-sajf tiegħu f'Tschingel ob Gunten, villaġġ fl-Oberland ta' <ref target="https://mt.wikipedia.org/wiki/Bern">Bern</ref> tal-<ref target="https://mt.wikipedia.org/wiki/Żvizzera">Iżvizzera</ref>. Huwa ndifen fiċ-Ċimiterju ta' Princeton. Il-mara tiegħu mietet fl-1988, u binhom, il-<ref target="https://mt.wikipedia.org/wiki/Kittieb">kittieb</ref> u statistiku tal-istħarriġ George Gallup Jr., miet fl-2011.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
</text></body></html>