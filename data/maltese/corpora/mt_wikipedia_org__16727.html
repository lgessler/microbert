<html><body><text id="wikipedia_mt_wikipedia_org__16727.html" ns="0" revid="244008" sourceurl="https://mt.wikipedia.org/wiki/Kassisa" title="Kassisa" type="wikipedia">Kassisa
<p>Il-<hi rend="bold">kassisa</hi>, <hi rend="italic">Ribes nigrum</hi> hi speċi ta' <hi rend="italic"><ref target="https://mt.wikipedia.org/wiki/Ribes">Ribes</ref></hi> indiġena fl-<ref target="https://mt.wikipedia.org/wiki/Ewropa">Ewropa</ref> ta' Fuq u fl-<ref target="https://mt.wikipedia.org/wiki/Asja">Asja</ref>, u hi <ref target="https://mt.wikipedia.org/wiki/Perenni">perenni</ref>.</p>
<p>Il-kassis jikber f'arbuxxelli żgħar għoljin bejn 1-2 m. Il-<ref target="https://mt.wikipedia.org/wiki/Werqa">weraq</ref> tagħhom huma alternati, sempliċi, bejn 3-5 ċm twal u wisgħin, u palmati maqsumin f'ħames tebqiet bit-truf bis-snien. Il-fjuri huma bejn 4-6 mm fid-dijametru, b'ħames petali b'lewn minn aħdar ħamrani sal-kannella; dawn dawn joħorġu f'raċemi bejn 5-10 ċm twal.</p>
<p>Il-pjanta tagħti fwieħa qawwija mill-weraq u z-zkuk. Tagħmel bakek li jittieklu, 1 ċm fid-dijametru, ta' kulur vjola skur ħafna, kważi iswed, bil-ġilda tleqq u caliċi li ma jaqax fuq nett. Il-ftit <ref target="https://mt.wikipedia.org/wiki/Żerriegħa">żerriegħa</ref> fil-bakek huma rikki fin-nutrijenti. Arbuxxell stabbilit jista' jipproduċi sa 5 kilogrammi ta' bakek matul is-sajf.</p>
<p>Ix-xtieli mill-Ażja kultant jiddistingwuhom bħala varjetà separata, <hi rend="italic">Ribes nigrum</hi> var. <hi rend="italic">sibiricum</hi>, jew anki bħala speċi distinta <hi rend="italic">Ribes cyathiforme</hi>.</p>
Kultivari
<p>Hemm kultivari ħafna tal-kassis, fosthom: Amos Iswed, Ben Alder, Ben Avon, Ben Connan, Ben Dorain, Ben Gairn, Ben Tama, Ben Lomond, Ben Loyal, Ben More, Ben Sarek, Ben Tirran, Ben Zona, Big Ben , Boskoop Giant, Cotswold Cross u Wellington XXX.</p>
<p>Varjetajiet ġodda qed jiġu żviluppati kontinwament biex tissaħaħ it-tolleranza għall-ġlata u r-reżistenza għall-mard u jittejjeb il-ħsad bil-magna, il-kwalità tal-frott, il-kontenut nutrittiv u togħma tal-frott<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Żewġ kultivari ġodda li ħarġu mill-programm tat-tnissil tal-kassis f'British Colombia, il-Kanada - Blackcomb u Tahsis - intgħażlu għall-immunità li għandhom għall-fungu tal-arżnu, Cronartium ribicola, u t-tolleranza għall-ġlata<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<p>Fil-<ref target="https://mt.wikipedia.org/wiki/Finlandja">Finlandja</ref> jikkoltivaw varjetajiet li jipproduċu frott aħdar, ta' togħma inqas qawwija u iżjed ħelwa mill-kassis tipiku. Dan jissejjaħ <hi rend="italic">viherherukka</hi><ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
Kultivazzjoni
<figure><caption>Il-produzzjoni tal-kassis u <ref target="https://mt.wikipedia.org/wiki/Għenba_tax-xewk">għeneb tax-xewk</ref> fl-2005</caption></figure>
<figure><caption>Arbuxxell tal-kassis</caption></figure>
<p><hi rend="bold">Tħejjija qabel it-tħawwil</hi></p>
<p>Hu importanti ħafna li jkun hemm eradikazzjoni kompluta tal-ħaxix ħażin għal staġun sħiħ qabel it-tħawwil. Hu rakkomandat li jintużaw l-erbiċidi għall ħaxix ħażin. Barra minn hekk il-ħamrija għandha tiġi ttestjata għan-nematodi; jista' jkun hemm bżonn il-fumigazzjoni fejn hemm preżenza sinifikanti ta' nematodi li jġorru l-virus.</p>
<p>Il-kultivaturi għandhom iqisu l-fertilità ġenerali tal-art fejn ikunu se jħawlu (pereż. nutrijenti, pH) biex jiżguraw is-sit jissodisfa l-kondizzjonijiet tat-tħawwil rakkomandati kif hu spjegat fil-gwida għall-produtturi ta' din ix-xitla (www.berrycrops.net). </p>
<p>Hu importanti li jkun hemm biżżejjed irrigazzjoni u skulatura tal-ilma qabel wieħed jaħseb biex iħawwel.</p>
<p><hi rend="bold">Il-kontroll tal-ħaxix ħażin</hi> – Il-kultivaturi jistgħu jużaw "mulch" organiku (fosthom serratura u tiben), plastik oħxon miksi bil-"mulch" organiku, jew kanvas bħala mezz kontra l-ħaxix ħażin. Jekk jintużaw xi erbiċidi kimiċi, wieħed għandu jiċċekkja mal-awtoritajiet biex jiżguraw l-użu ta' dawn is-sustanzi hu reġistrat u xieraq.</p>
<p><hi rend="bold">Iż-żbir</hi> – Iż-żbir annwali tal-friegħi u r-rimjiet qodma li huma inqas minn ~45 grad mal-art huwa importanti għall-kura tal-uċuħ u għall-ħsad bil-magna. Spiss jiġri li meta ż-żbir tar-rimjiet niżlin l-isfel jiġi ttraskurat, il-piż tal-frott li jkollhom jegħlibhom u jniżżilhom mal-art u l-frott ikollu l-ħsara jew jitħassar. Iż-żbir jista' jsir bl-idejn jew mekkanikament.</p>
Mard
<p>Il-pjanti tal-familja Ribes huma ibatu minn bosta mardiet, fosthom l-aktar prominenti huma <hi rend="italic">Cronartium ribicola</hi> u l-moffa. Però hemm  Però hemm ġew żviluppati u qed jiġu żviluppati varjetajiet li jirreżistu xi wħud minn dan il-mard. </p>
<p>Hemm ukoll il-marda <hi rend="italic">Drepanopeziza ribis</hi>, iżda din normalment mhijiex problema serja għall-varjetajiet żviluppati permezz ta' programmi tat-tnissil prominenti.</p>
Nurijenti u Fitokimiċi

<p>Il-frott fih ammont straordinarju ta' <ref target="https://mt.wikipedia.org/wiki/Vitamina_C">vitamina C</ref> (302% tal-valur ta’ kuljum irrakomandat kull 100 g. Għandu wkoll livelli tajbin ta' <ref target="https://mt.wikipedia.org/wiki/Potassju">potassju</ref>, <ref target="https://mt.wikipedia.org/wiki/Fosfru">fosfru</ref>, <ref target="https://mt.wikipedia.org/wiki/Ħadid">ħadid</ref> u <ref target="https://mt.wikipedia.org/wiki/Vitamina_B5">Vitamina B5</ref>, u firxa wiesgħa ta' <ref target="https://mt.wikipedia.org/wiki/Nutrijenti_essenzjali">nutrijenti essenzjali</ref> oħra (ara t-tabella tan-nutrijent fuq il-lemin).</p>
<p>F'xi esperimenti tal-laboratorju ntwera li xi fitokimiċi oħra fil-frott (polifenoli/antoċiani) għandhom potenzjal li jinibixxui l-mekkaniżmi tal-<ref target="https://mt.wikipedia.org/wiki/Infjammazzjoni">infjammazzjoni</ref> li huma suspettati li għandhom x’jaqsmu mal-bidu tal-mard tal-qalb, kanċer, infezzjonijiet mikrobjali jew mard newroloġiku bħall-<ref target="https://mt.wikipedia.org/wiki/Marda_ta'_Alzheimer">marda ta' Alzheimer</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>. L-antoċiani prinċipali fil-lbieba tal-kassis <ref target="https://mt.wikipedia.org/wiki/Delfinidina-3-O-glukoside">delfinidina-3-O-glukoside</ref>, <ref target="https://mt.wikipedia.org/wiki/Delfinidina-3-O-rutinoside">delfinidina-3-O-rutinoside</ref>, <ref target="https://mt.wikipedia.org/wiki/Ċianidina-3-O-glukoside">ċianidina-3-O-glukoside</ref>, u <ref target="https://mt.wikipedia.org/wiki/Ċianidina-3-O-rutinoside">ċianidina-3-O-rutinoside</ref>
<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>
li jibqgħu fil-meraq konċentrat fost polifenoli oħra li għadhom ma ġewx identifikati.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> <ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Iż-żejt miż-żerriegħa tal-kassis huwa rikk f’ħafna nutrijenti, speċjalment il-<ref target="https://mt.wikipedia.org/wiki/Vitamina_E">vitamina E</ref> u diversi <ref target="https://mt.wikipedia.org/wiki/Aċti_grassi">aċti grassi</ref> mhux saturati fosthom l-aċtu alfa-linoleniku u l-aċtu gamma-linoleniku. <ref target="https://mt.wikipedia.org/wiki/Il-Paġna_prinċipali#cite_note-10">[10]</ref>
Fi studju pilota fuq in-nies, id-dermatite atopika naqset fit-trabi mredda' minn ommijiet li kienu jieħdu ż-żejt taż-żerriegħa tal-kassis meta l-ulied baqgħu jieħdu ż-żejt għal aktar minn sentejn.</p>
Użi fit-tisjir
<p>Dan il-frott jista' jittiekel nej, imma għandu togħma qarsa qawwija u għalhekk ikollu bżonn ta' xi ħlewwa miegħu. Is-soltu jissajjar maz-zokkor biex isir purè, li mbagħad jista' jitgħadda minn biċċa filoxx biex joħroġ il-meraq. Il-purè jista' jintuża fil-ġamm, jogurt, ġelat, sorbet, u ħafna platti ħafna oħra kemm ħelwin u kemm mhumiex. It-togħma qawwija tiegħu tista' tittaffa billi jiġi mħallat ma' frott ieħor, bħal-<ref target="https://mt.wikipedia.org/wiki/Lampuna">lampun</ref> u frawli fil-ħelu tas-sajf jew tuffieħ fit-torti. Dan il-frott spiss jintuża fil-kċina Daniża u fir-<hi rend="italic">Rødgrød</hi>, diżerta popolari fil-Ġermanja ta' Fuq.</p>
<p>Minbarra li jintuża bħala meraq u fil-ġuleppi u kordjali, il-kassis jintuża wkoll fit-tisjir billi l-qrusa tiegħu toħloq togħma tajba f’ħafna zlazi, platti tal-laħam, u diżerti.</p>
</text></body></html>