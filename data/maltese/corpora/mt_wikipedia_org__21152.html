<html><body><text id="wikipedia_mt_wikipedia_org__21152.html" ns="0" revid="253816" sourceurl="https://mt.wikipedia.org/wiki/US_Sassuolo_Calcio" title="US Sassuolo Calcio" type="wikipedia">US Sassuolo Calcio
<p><hi rend="bold">Unione Sportiva Sassuolo Calcio</hi> huwa <ref target="https://mt.wikipedia.org/wiki/Klabb_tal-futbol">klabb tal-futbol</ref> Taljan, ibbażat ġewwa <ref target="https://mt.wikipedia.org/wiki/Sassuolo">Sassuolo</ref>, Emilia-Romagna. </p>
<p>Mill-istaġun <ref target="https://mt.wikipedia.org/wiki/Serie_A_2013–14">2013–14</ref>, il-klabb beda jilgħab fis-<ref target="https://mt.wikipedia.org/wiki/Serie_A">Serie A</ref> għall-ewwel darba fl-istorja tiegħu, wara li kien rebaħ it-titlu tas-<ref target="https://mt.wikipedia.org/wiki/Serie_B_2012–13">Serie B 2012–13</ref>.</p>
Storja
<p>Il-klabb twaqqaf fl-1922. </p>
<p>Sassuolo telgħu fis-<ref target="https://mt.wikipedia.org/wiki/Serie_C1">Serie C1</ref> fl-2006, wara li rebħu l-<hi rend="italic">play-offs</hi> tal-promozzjoni billi għelbu lil <ref target="https://mt.wikipedia.org/wiki/AC_Sansovino">Sansovino</ref> fil-finali. Fis-snin ta' wara, Sassuolo pruvaw ikunu konkorrenti serji għal promozzjoni fis-<ref target="https://mt.wikipedia.org/wiki/Serie_B">Serie B</ref>, iżda naqsu li jitilgħu fl-2007, b'<ref target="https://mt.wikipedia.org/wiki/Gian_Marco_Remondina">Gian Marco Remondina</ref> bħala kowċ prinċipali, huma tilfu l-promozzjoni mmedjata kontra <ref target="https://mt.wikipedia.org/wiki/US_Grosseto_FC">Grosseto</ref> fil-jiem tal-finali tal-istagun, u kienu megħluba mit-tim klassifikat il-ħames post, <ref target="https://mt.wikipedia.org/wiki/AC_Monza_Brianza_1912">Monza</ref> fil-<hi rend="italic">play-off</hi> tas-semi-finali. Imbagħad, Remondina telaq lil Sassuolo biex jissieħeb ma klabb tas-Serie B <ref target="https://mt.wikipedia.org/wiki/Piacenza_Calcio">Piacenza</ref>, u l-eks plejer tas-Serie A <ref target="https://mt.wikipedia.org/wiki/Massimiliano_Allegri">Massimiliano Allegri</ref> kien magħżul bħala kowċ prinċipali ġdid.</p>
<p>Taħt Allegri, Sassuolo malajr qajmu t-tamiet tagħhom biex jiksbu promozzjoni għas-Serie B; dan wasal fis-27 ta' April 2008, meta huma rebħu t-titlu tas-<ref target="https://mt.wikipedia.org/wiki/Serie_C1">Serie C1/A</ref>, b'hekk żguraw il-promozzjoni storika fis-<ref target="https://mt.wikipedia.org/wiki/Serie_B">Serie B</ref>, għall-ewwel darba fl-istorja tal-klabb.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Wara l-promozzjoni tan-<hi rend="italic">neroverdi'</hi> għat-tieni livell tal-futbol Taljan, Allegri telaq lil Sassuolo biex jimla l-pożizzjoni tal-kowċ prinċipali tal-klabb tas-<ref target="https://mt.wikipedia.org/wiki/Serie_A">Serie A</ref> <ref target="https://mt.wikipedia.org/wiki/Cagliari_Calcio">Cagliari</ref>. F'Lulju 2008, il-klabb ħabbar li mela din il-pożizzjoni billi ħatar l-eks kowċ ta' <ref target="https://mt.wikipedia.org/wiki/Atalanta_BC">Atalanta</ref> u <ref target="https://mt.wikipedia.org/wiki/AC_Siena">Siena</ref> <ref target="https://mt.wikipedia.org/wiki/Andrea_Mandorlini">Andrea Mandorlini</ref> għall-istaġun 2008–09. </p>
<p>Sassuolo kellhom bidu sorprendenti fil-kampanja 2008–09 u kisbu post fil-<hi rend="italic">play-offs</hi> tal-promozzjoni għal żmien twil ħafna, iżda rnexxielhom jirbħu biss żewġ punti fl-aħħar 5 logħbiet u eventwalment spiċċaw fis-7 post. Minkejja staġun ta' suċċess, Mandorlini telaq lil Sassuolo b'kunsens reċiproku f'Ġunju 2009. Huma ħatru lil eks kowċ ta' <ref target="https://mt.wikipedia.org/wiki/Piacenza_Calcio">Piacenza</ref> <ref target="https://mt.wikipedia.org/wiki/Stefano_Pioli">Stefano Pioli</ref> fil-11 ta' Ġunju 2009.</p>
<p>Suċċessivament, Sassuolo kwalifikaw għall-<hi rend="italic">play-offs</hi> tal-promozzjoni tas-Serie B fl-istaġun <ref target="https://mt.wikipedia.org/wiki/Serie_B_2009–10">2009–10</ref> billi ġew ir-raba' post, u fl-istaġun <ref target="https://mt.wikipedia.org/wiki/Serie_B_2011–12">2011–12</ref> ġew it-tielet post, iżda ġew eliminati fis-semi-finali fiż-żewġ staġuni.</p>
<p>Madankollu, fl-istaġun 2012-13, taħt il-gwida tal-kowċ prinċipali ġdid <ref target="https://mt.wikipedia.org/wiki/Eusebio_Di_Francesco">Eusebio Di Francesco</ref>, Sassuolo rebħu t-titlu tas-Serie B, b'hekk kisbu l-promozzjoni diretta fis-<ref target="https://mt.wikipedia.org/wiki/Serie_A">Serie A</ref> u żguraw l-ewwel kampanja għall-ogħla kampjonat Taljan fl-istaġun <ref target="https://mt.wikipedia.org/wiki/Serie_A_2013–14">2013–14</ref>.</p>
<p>Matul it-taħriġ tal-pre-staġun, Sassuolo komplew is-suċċess tagħhom billi rebħu t-<ref target="https://mt.wikipedia.org/wiki/Trofew_TIM">Trofew TIM</ref> wara li tilfu ma' Juventus bil-penalties u għelbu lil Milan 2-1. Sassuolo huwa l-ewwel tim li rebaħ dan it-trofew, apparti minn Milan, Inter u Juventus.</p>
<p>Fil-25 ta' Awwissu 2013, Sassuolo lagħbu l-ewwel logħba tagħhom fis-<ref target="https://mt.wikipedia.org/wiki/Serie_A">Serie A</ref>, kontra <ref target="https://mt.wikipedia.org/wiki/Torino_FC">Torino</ref> barra minn darhom fejn tilfu 2-0.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> It-tieni logħba kienet l-ewwel logħba f'darhom, kontra <ref target="https://mt.wikipedia.org/wiki/AS_Livorno_Calcio">Livorno</ref>. <ref target="https://mt.wikipedia.org/wiki/Simone_Zaza">Simone Zaza</ref> skorja l-ewwel gowl għal Sassuolo fl-ogħla kampjonat fejn huma tilfu bl-iskor ta' 4-1.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> It-tim kiseb l-ewwel punt tiegħu fil-ħames logħba, fil-25 ta' Settembru barra minn darhom kontra <ref target="https://mt.wikipedia.org/wiki/SSC_Napoli">Napoli</ref>. Zaza ugwalizza l-logħba fid-dro ta' 1-1, fejn għall-ospiti spiċċa l-bidu perfett tal-istaġun.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Ftit wara, Sassuolo kisbu l-ewwel punt f'darhom fid-dro ta' 2-2 kontra <ref target="https://mt.wikipedia.org/wiki/SS_Lazio">Lazio</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-20 ta' Ottubru 2013, Sassuolo rebħu l-ewwel logħba tagħhom fis-Serie A, billi għelbu lil Bologna 2-1 f'darhom grazzi għal gowls ta' <ref target="https://mt.wikipedia.org/wiki/Domenico_Beradi">Domenico Beradi</ref> u <ref target="https://mt.wikipedia.org/wiki/Antonio_Flores_Flores">Antonio Flores Flores</ref>, biex b'hekk il-klabb inqala mill-qiegħ.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Kuluri
<p>Il-kuluri tal-klabb oriġinaw minn kit donat mill-klabb Ingliż <ref target="https://mt.wikipedia.org/wiki/Lancaster_Rovers_FC">Lancaster Rovers</ref>. Il-kuluri tat-tim huma aħdar u iswed.</p>
Stadju
<figure><caption><ref target="https://mt.wikipedia.org/wiki/Stadio_Alberto_Braglia">Stadio Alberto Braglia</ref> kien jintuża għal logħob ta' Sassuolo meta kienu jilgħabu fis-Serie B.</caption></figure>
<p>Il-grawnd ta' Sassuolo, <ref target="https://mt.wikipedia.org/wiki/Stadio_Enzo_Ricci">Stadio Enzo Ricci</ref>, xorta għadu jintuża għat-taħriġ, iżda minħabba l-kapaċità żgħira tiegħu (4,000), il-klabb beda jilagħab l-istaġuni tas-<ref target="https://mt.wikipedia.org/wiki/Serie_B">Serie B</ref> fl-i<ref target="https://mt.wikipedia.org/wiki/Stadio_Alberto_Braglia">Stadio Alberto Braglia</ref> ġewwa <ref target="https://mt.wikipedia.org/wiki/Modena">Modena</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Mill-istaġun 2013-14, l-ewwel kampanja fis-Serie A għall-klabb, Sassuolo se jilgħabu ġewwa <ref target="https://mt.wikipedia.org/wiki/Reggio_Emilia">Reggio Emilia</ref> fir-rinovat <ref target="https://mt.wikipedia.org/wiki/Stadio_Città_del_Tricolore">Stadio Città del Tricolore</ref> (qabel kien imsemmi Stadio Giglio) fi ftehim ta' tqassim mal-klabb tal-<ref target="https://mt.wikipedia.org/wiki/Lega_Pro_Prima_Divisione">Lega Pro Prima Divisione</ref> <ref target="https://mt.wikipedia.org/wiki/AC_Reggiana_1919">Reggiana</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Skwadra
L-ewwel tim
<p><hi rend="italic">Aġġornat fid-19 ta' Awwissu 2015</hi><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>





Plejers notevoli
<hi rend="italic">Ara wkoll: <ref target="https://mt.wikipedia.org/wiki/Kategorija:Plejers_ta'_US_Sassuolo_Calcio">Kategorija:Plejers ta' US Sassuolo Calcio</ref>.</hi>


Ħoloq esterni

<list type="unordered"><item><ref target="http://www.sassuolocalcio.it/">Sit Uffiċjali</ref></item></list>
</text></body></html>