<html><body><text id="wikipedia_mt_wikipedia_org__10720.html" ns="0" revid="267610" sourceurl="https://mt.wikipedia.org/wiki/Bar%C4%8Bellona" title="Barċellona" type="wikipedia">Barċellona
<p><hi rend="bold">Barċellona</hi> hi belt <ref target="https://mt.wikipedia.org/wiki/Spanja">Spanjola</ref>. Barċellona hi l-<ref target="https://mt.wikipedia.org/wiki/Belt_kapitali">belt kapitali</ref> tar-reġjun ta' <ref target="https://mt.wikipedia.org/wiki/Katalunja">Katalunja</ref>, reġjun awtonomu fi Spanja. Hija l-belt bl-ikbar popolazzjoni f'dan ir-reġjun u t-tieni l-ikbar f'pajjiżha, b'1,605,600 ruħ fl-2006, filwaqt bl-inħawi metropolitani b'kollox fiha 3,161,000 ruħ.</p>
<p>Barċellona hi waħda mill-akbar ċentri kummerċjali fl-<ref target="https://mt.wikipedia.org/wiki/Ewropa">Ewropa</ref>, b'port u ajruport movimentati ferm. L-ekonomija tar-reġjun tiddependi ħafna fuq din il-belt, u fil-fatt għalhekk hi waħda b'saħħitha.</p>
<p>Barċellona bdiet bħala belt <ref target="https://mt.wikipedia.org/wiki/Imperu_Ruman">Rumana</ref>. Bi klima <ref target="https://mt.wikipedia.org/wiki/Baħar_Mediterran">Mediterranja</ref>, din il-belt hi magħrufa għall-<ref target="https://mt.wikipedia.org/wiki/Kultura">kultura</ref> unika tagħha, fejn hija ċentru ta<ref target="https://mt.wikipedia.org/wiki/L-Arti">l-arti</ref> u tal-<ref target="https://mt.wikipedia.org/wiki/Arkitettura">arkitettura</ref>, filwaqt li hija ukoll fejn il-<ref target="https://mt.wikipedia.org/wiki/Lingwa_Katalana">lingwa Katalana</ref> ssib il-qofol tagħha. Ta' min isemmi xi postijiet bħall-<ref target="https://mt.wikipedia.org/wiki/Katidral">Katidral</ref> iddedikat lill-Familja Sagra, il-Park u l-Bini Güell, kapulavuri ta' <ref target="https://mt.wikipedia.org/wiki/Antoni_Gaudí">Antoni Gaudí</ref>, <ref target="https://mt.wikipedia.org/wiki/Arkitett">arkitett</ref> ta' fama dinjija.</p>
<p>Barċellona hi forsi l-aktar famuża għall-faċilitajiet sportivi tagħha, fejn saru l-<ref target="https://mt.wikipedia.org/wiki/Logħob_Olimpiku">Olimpjadi</ref> tas-Sajf tal-1992. Magħruf żgur ukoll hu l-Klabb tal-Futbol ta' Barċellona, <ref target="https://mt.wikipedia.org/wiki/FC_Barcelona">FC Barcelona</ref>, anke jekk hemm klabb ieħor tal-<ref target="https://mt.wikipedia.org/wiki/Futbol">futbol</ref>, dak ta' <ref target="https://mt.wikipedia.org/wiki/RCD_Espanyol">RCD Espanyol</ref>, il-Klabb Irjali Sportiv Spanjol, għaliex dan kien miftuħ minn nies Spanjoli biss, għad-differenza tal-klabb l-ieħor, li kellu <ref target="https://mt.wikipedia.org/wiki/Svizzera">Żvizzeru</ref> bħala l-ewwel President.</p>
</text></body></html>