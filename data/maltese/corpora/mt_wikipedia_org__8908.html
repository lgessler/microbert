<html><body><text id="wikipedia_mt_wikipedia_org__8908.html" ns="0" revid="271038" sourceurl="https://mt.wikipedia.org/wiki/Fernando_Torres" title="Fernando Torres" type="wikipedia">Fernando Torres
<p><hi rend="bold">Fernando José Torres Sanz</hi><ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref> (<ref target="https://mt.wikipedia.org/wiki/Fuenlabrada">Fuenlabrada</ref>, <ref target="https://mt.wikipedia.org/wiki/20_ta'_Marzu">20 ta' Marzu</ref> <ref target="https://mt.wikipedia.org/wiki/1984">1984</ref>) hu eks-plejer u kowċ tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Spanja">Spanjol</ref> li kien jilgħab bħala <ref target="https://mt.wikipedia.org/wiki/Attakkant">attakkant</ref>.</p>
<p>Hu beda l-karriera tiegħu ma' <ref target="https://mt.wikipedia.org/wiki/Atlético_Madrid">Atlético Madrid</ref>, wara li tela' mit-timijiet ġovanili. Id-debutt professjonali tiegħu wasal fl-2001 u temm il-karriera tiegħu mal-klabb b'174 apparenza fil-La Liga u b'75 gowl, fejn ingħata l-laqam ta' <hi rend="italic">El Niño</hi> ("It-Tfajjel") matul il-perjodu li qatta' fil-kampjonat Spanjol. Qabel dan, Torres kien lagħab żewġ staġuni fis-<ref target="https://mt.wikipedia.org/wiki/Segunda_División">Segunda División</ref>, fejn f'40 dehra skorja 7 gowls. Fl-2007 hu ngħaqad ma' <ref target="https://mt.wikipedia.org/wiki/Liverpool_FC">Liverpool</ref>, wara li l-klabb ħallas somma rekord għas-servizzi tiegħu u mmarka l-ewwel staġun mal-klabb billi sar l-ewwel plejer li skorja aktar minn 20 gowl fil-kampjonat għall-klabb fi staġun, minn mindu <ref target="https://mt.wikipedia.org/wiki/Robbie_Fowler">Robbie Fowler</ref> għamel dan fl-<ref target="https://mt.wikipedia.org/wiki/Premier_League_1995–96">1995–96</ref>.</p>
<p>Hu hu wkoll plejer <ref target="https://mt.wikipedia.org/wiki/Tim_nazzjonali_tal-futbol_ta'_Spanja">internazzjonali Spanjol</ref> u għamel id-debutt tiegħu kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> fl-2003. Sa issa, hu deher fi tliet kompetizzjonijiet kbar; il-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref>, it-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> u l-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. Fit-turnew tal-2004 hu ma setax isib ix-xibka għal Spanja, imma irnexxielu jagħeml dan għal tliet darbiet fit-Tazza tad-Dinja 2006. Torres niżżel ismu fl-istorja tal-Kampjonati Ewropej meta skorja l-gowl rebbieħ ta' Spanja fir-rebħa ta' 1–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> fil-<ref target="https://mt.wikipedia.org/wiki/Finali_tal-Kampjonati_Ewropej_tal-Futbol_2008">finali tal-Kampjonati Ewropej 2008</ref>.</p>
Bidu tal-karriera
<p>Torres, imwieled f'<ref target="https://mt.wikipedia.org/wiki/Madrid">Madrid</ref>, interessa ruħu fil-futbol minn mindu kien tifel żgħir u fl-età ta' ħames snin ingħaqad ma' Parque 84.<ref target="https://mt.wikipedia.org/wiki/Il-Paġna_prinċipali#cite_note-Bijografija_tfulija-2">[2]</ref> Missieru José kien jaħdem matul it-tfulija ta' Torres u ommu Flori kellha kuljum twasslu għat-taħriġ tal-futbol.<ref target="https://mt.wikipedia.org/wiki/Il-Paġna_prinċipali#cite_note-Fernando_Torres_Martin_Samuel-3">[3]</ref> Nannuh ma kienx xi fanatiku fuq il-futbol, imma xorta waħda rawmu biex isir partitarju ta' <ref target="https://mt.wikipedia.org/wiki/Atlético_Madrid">Atlético Madrid</ref>, u minnu, Torres wiret l-imħabba lejn it-tim Madrilen.<ref target="https://mt.wikipedia.org/wiki/Il-Paġna_prinċipali#cite_note-Bijografija_tfulija-2">[2]</ref></p>
<p>Oriġinarjament, Torres ried isir <ref target="https://mt.wikipedia.org/wiki/Gowler_(futbol)">gowler</ref>, il-pożizzjoni li ħuh kien jilgħab fiha.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Madanakollu, meta kellu seba' snin hu beda jilgħab regularment bħala <ref target="https://mt.wikipedia.org/wiki/Attakkant">attakkant</ref> f'kampjonat għall-klabb ġar tiegħu, Mario’s Holland.<ref target="https://mt.wikipedia.org/wiki/Il-Paġna_prinċipali#cite_note-Bijografija_tfulija-2">[2]</ref> Tliet snin wara, meta kellu għaxar snin, hu beda jilgħab ma' Ray 13.<ref target="https://mt.wikipedia.org/wiki/Il-Paġna_prinċipali#cite_note-Bijografija_atletico-5">[5]</ref> Wara staġun impressjonanti mal-klabb il-ġdid, fejn skorja 55 gowl, TOrres kien wieħed minn tliet plejers ta' Rayo 13 li ngħataw żmien ta' prova ma' Atlético Madrid.<ref target="https://mt.wikipedia.org/wiki/Il-Paġna_prinċipali#cite_note-Bijografija_atletico-5">[5]</ref> Hu mpressjonahom u fl-1995, fl-età ta' ħdax-il sena, ingħaqad mal-klabb.<ref target="https://mt.wikipedia.org/wiki/Il-Paġna_prinċipali#cite_note-Bijografija_atletico-5">[5]</ref></p>
Karriera
Atlético Madrid
<figure><caption>Torres jiddiskuti mar-referi matul partita ma' Atlético</caption></figure>
<p>Wara li tela' mit-timijiet ġovanili, Torres rebaħ l-ewwel trofew ġovanili importanti fl-1998. Atlético Madrid bagħtu tim ta' taħt il-ħmistax il-sena biex jikkompeti fin-<hi rend="italic">Nike Cup</hi>, kemm dik domestika u anki dik Ewropea, biex jilgħabu ma' timijiet oħra ta' klabbs prominenti oħra. Atlético rebħu dan it-turnew.<ref target="https://mt.wikipedia.org/wiki/Il-Paġna_prinċipali#cite_note-Bijografija_atletico-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-sidlowe-6">[6]</ref> Hu ġie vvutat bħala l-aqwa plejer fl-Ewropa ta' dik l-età.<ref target="https://mt.wikipedia.org/wiki/Il-Paġna_prinċipali#cite_note-sidlowe-6">[6]</ref> Fl-1999, meta kellu ħmistax-il sena, Torres iffirma l-ewwel kuntratt professjonali ma' Atlético Madrid.<ref target="https://mt.wikipedia.org/wiki/Il-Paġna_prinċipali#cite_note-Bijografija_atletico-5">[5]</ref> Hu qatta' l-ewwel sena jilgħab mat-tim taż-żgħażagħ u wara mexa biex jipparteċpa fid-División de Honor.<ref target="https://mt.wikipedia.org/wiki/Il-Paġna_prinċipali#cite_note-Bijografija_l-ewwel_tim-7">[7]</ref> L-istaġun 2000–01 beda fuq nota negattiva hekk kif Torres kiser saqajh u kellu jibqa' barra mill-azzjoni sa <ref target="https://mt.wikipedia.org/wiki/Diċembru">Diċembru</ref>.<ref target="https://mt.wikipedia.org/wiki/Il-Paġna_prinċipali#cite_note-Bijografija_l-ewwel_tim-7">[7]</ref> Id-debutt tiegħu wasal fis-27 ta' Mejju 2001, fl-<ref target="https://mt.wikipedia.org/wiki/Stadju_Vicente_Calderón">Istadju Vicente Calderón</ref>, kontra <ref target="https://mt.wikipedia.org/wiki/CD_Leganés">Leganés</ref>.<ref target="https://mt.wikipedia.org/wiki/Il-Paġna_prinċipali#cite_note-Bijografija_l-ewwel_tim-7">[7]</ref> Ġimgħa wara, hu skorja l-ewwel gowl mal-klabb kontra Albacete u l-istaġun spiċċa bl-Atlético jonqsu għal ftit il-promozzjoni għal-La Liga.<ref target="https://mt.wikipedia.org/wiki/Il-Paġna_prinċipali#cite_note-Bijografija_l-ewwel_tim-7">[7]</ref></p>
<p>L-istaġun 2001–02 ra lil Atlético jirbħu l-promozzjoni lura lejn il-La Liga, fejn dan kien staġun fqir għal Torres, fejn minn 36 apparenza skorja sitt darbiet fis-Segunda Division.<ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref> L-ewwel staġun ta' Torres fl-ogħla livell tal-futbol Spanjol, <ref target="https://mt.wikipedia.org/wiki/La_Liga_2002–03">2002–03</ref>, kien wieħed pożittiv hekk kif skorja 12-il darba minn 29 dehra hekk kif Atlético temmew l-istaġun fil-ħdax-il post.<ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-Bijografija_l-ewwel_tim-7">[7]</ref> Fit-tieni staġun tiegħu fil-La Liga, Torres kompla jtejjeb l-abilitajiet tiegħu, fejn skorja 19-il gowl f'35 apparenza,<ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref> li kien ifisser li spiċċa t-tielet l-aqwa skorer tal-kampjonat.<ref target="https://mt.wikipedia.org/wiki/Il-Paġna_prinċipali#cite_note-Skorers_Primera_División_2003/04-8">[8]</ref> Fl-età ta' dsatax-il sena, hu ngħata l-faxxa ta' <ref target="https://mt.wikipedia.org/wiki/Kaptan_(futbol)">kaptan</ref> ta' Atlético, biex sar l-iżgħar kaptan fl-istorja ta' Atlético.<ref target="https://mt.wikipedia.org/wiki/Il-Paġna_prinċipali#cite_note-sidlowe-6">[6]</ref> Atlético naqsu bi ftit li jikkwalifikaw għat-<ref target="https://mt.wikipedia.org/wiki/Tazza_UEFA">Tazza UEFA</ref>, imma billi spiċċa fis-7 post fl-2004 huma kkwalifikaw għat-<ref target="https://mt.wikipedia.org/wiki/Tazza_Intertoto">Tazza Intertoto</ref>, fejn taw lil Torres l-ewwel tomgħa tal-kompetizzjonijiet għall-klabbs Ewropej. Iċ-ċampjins tal-Premier League <ref target="https://mt.wikipedia.org/wiki/Chelsea_FC">Chelsea</ref> kienu interessati fil-firma tal-plejer fl-2005, però l-president ta' Atlético <ref target="https://mt.wikipedia.org/wiki/Enrique_Cerezo">Enrique Cerezo</ref> irrimarka li huma ma kellhom "ebda ċans" li jixtruh.<ref target="https://mt.wikipedia.org/wiki/Il-Paġna_prinċipali#cite_note-Atletico_Chelsea-9">[9]</ref> Cerezo, f'Jannar tal-2006, qal li l-klabb kien lest li jisma' xi offerti għal Torres, b'Torres jistqarr li <ref target="https://mt.wikipedia.org/wiki/Newcastle_United_FC">Newcastle United</ref> kien għamlu offerta għalih f'Marzu.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Wara t-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, liema manifestazzjoni Torres ħa sehem fiha f'isem it-<ref target="https://mt.wikipedia.org/wiki/Tim_nazzjonali_tal-futbol_ta'_Spanja">tim nazzjonali Spanjol</ref>, hu ammetta li kien irrifjuta li jingħaqad ma' Chelsea fi tmiem l-istaġun <ref target="https://mt.wikipedia.org/wiki/La_Liga_2005–06">2005–06</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Wara l-<ref target="https://mt.wikipedia.org/wiki/La_Liga_2006–07">istaġun 2006–07</ref>, fejn skorja 14-il gowl fil-kampjonat,<ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref> il-futur ta' Torres ma' Atlético kien suġġett għal spekulazzjoni wara li t-tim ma kienx kiseb post awtomatiku fit-Tazza UEFA. <ref target="https://mt.wikipedia.org/wiki/Arsenal_FC">Arsenal</ref>, <ref target="https://mt.wikipedia.org/wiki/Chelsea_FC">Chelsea</ref>, <ref target="https://mt.wikipedia.org/wiki/Liverpool_FC">Liverpool</ref> u <ref target="https://mt.wikipedia.org/wiki/Manchester_United_FC">Manchester United</ref> ilkoll kienu interessati fih,<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> b'rapporti fl-istampa Brittanika jgħidu li Torres kien l-objettiv prinċipali tal-kampanja akkwisti ta' Liverpool.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Minkejja li l-president ta' Atlético, Enrique Cerezo, stqarr li ma kienu rċevew l-ebda offerta mit-tim ta' Liverpool,<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> ftit ġranet wara xi rapporti ssuġġerew li Atlético kien qablu ma' Liverpool rigward it-trasferiment ta' Torres; is-somma kellha tkun ta' madwar £25 miljun b'<ref target="https://mt.wikipedia.org/wiki/Luis_Javier_García_Sanz">Luis García</ref> jitrasferixxi fid-direzzjoni opposta f'negozju ta' trasferiment separat. Fit-30 ta' Ġunju, Atlético ħabbru l-akkwist ta' <ref target="https://mt.wikipedia.org/wiki/Diego_Forlán">Diego Forlán</ref> mit-tim ta' <ref target="https://mt.wikipedia.org/wiki/Villareal_CF">Villareal</ref>, li kellu jidher l-eredi ta' Torres qabel ma t-trasferiment tiegħu kien ġie finalizzat.<ref target="https://mt.wikipedia.org/wiki/Il-Paġna_prinċipali#cite_note-Liverpool_Torres-16">[16]</ref> Fit-3 ta' Lulju, Torres għamel it-test mediku għal Liverpool u kien imħabbar li konferenza stampa se tiġi skedata f'Madrid fl-4 ta' Lulju biex jingħata ringrazzjament lill-benjamini ta' Atlético.<ref target="https://mt.wikipedia.org/wiki/Il-Paġna_prinċipali#cite_note-Liverpool_Torres_trasferiment_rekord-17">[17]</ref> Is-somma li tħallset għall-firma ta' Torres hi l-ikbar waħda fl-istorja ta' Torres,<ref target="https://mt.wikipedia.org/wiki/Il-Paġna_prinċipali#cite_note-Liverpool_Torres-16">[16]</ref>, u f'Marzu 2008, il-kowċ <ref target="https://mt.wikipedia.org/wiki/Rafael_Benítez">Rafael Benítez</ref> ikkonferma lill-gazzetta <hi rend="italic"><ref target="https://mt.wikipedia.org/wiki/The_Times">The Times</ref></hi> li Torres ġie miksub għal somma ta' madwar £20 miljun.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Liverpool
<figure><caption>Torres fl-azzjoni ma' <ref target="https://mt.wikipedia.org/wiki/Liverpool_FC">Liverpool</ref> kontra <ref target="https://mt.wikipedia.org/wiki/Middlesbrough_FC">Middlesbrough</ref> fit-23 ta' Frar 2008, liema partita skorja tripletta</caption></figure>
2007–08
<p>Torres iddebutta ma' Liverpool nhar il-11 ta' Awwissu 2007, kontra <ref target="https://mt.wikipedia.org/wiki/Aston_Villa_FC">Aston Villa</ref> fir-rebħa ta' 2–1.<ref target="https://mt.wikipedia.org/wiki/Il-Paġna_prinċipali#cite_note-Aston_Villa_1-2_Liverpool-19">[19]</ref> L-ewwel dehra fiċ-<ref target="https://mt.wikipedia.org/wiki/UEFA_Champions_League">Champions League</ref> waslet erbat ijiem wara fir-rebħa ta' 1–0 kontra <ref target="https://mt.wikipedia.org/wiki/Toulouse_FC">Toulouse</ref>, hekk kif daħal bħala sostitut fid-79 minuta.<ref target="https://mt.wikipedia.org/wiki/Il-Paġna_prinċipali#cite_note-Toulouse_0-1_Liverpool-20">[20]</ref> L-ewwel gowl tiegħu wasal fid-debutt tiegħu f'<ref target="https://mt.wikipedia.org/wiki/Anfield">Anfield</ref> nhar id-19 ta' Awwissu, meta skorja fis-16-il minuta kontra <ref target="https://mt.wikipedia.org/wiki/Chelsea_FC">Chelsea</ref>, partita li ntemmet pari ta' 1–1.<ref target="https://mt.wikipedia.org/wiki/Il-Paġna_prinċipali#cite_note-Liverpool_1-1_Chelsea-21">[21]</ref> L-ewwel tripletta tiegħu waslet f'Settembru fir-rebħa ta' 4–2 kontra <ref target="https://mt.wikipedia.org/wiki/Reading_FC">Reading</ref> fil-<ref target="https://mt.wikipedia.org/wiki/Football_League_Cup">League Cup</ref>, bil-gowls kollha jaslu fit-tieni taqsima.<ref target="https://mt.wikipedia.org/wiki/Il-Paġna_prinċipali#cite_note-Reading_2-4_Liverpool-22">[22]</ref> L-ewwel gowls fiċ-Champions League waslu fit-tielet apparenza tiegħu f'din il-kompetizzjoni meta Liverpool għelbu lil <ref target="https://mt.wikipedia.org/wiki/FC_Porto">Porto</ref> 4–1, fejn ħalla l-marka tiegħu għal darbtejn.<ref target="https://mt.wikipedia.org/wiki/Il-Paġna_prinċipali#cite_note-Liverpool_4-1_FC_Porto-23">[23]</ref></p>
<p>Hu rebaħ l-unur tal-plejer tax-xahar tal-Premier League għax-xahar ta' Frar,<ref target="https://mt.wikipedia.org/wiki/Il-Paġna_prinċipali#cite_note-Moyes_u_Torres-24">[24]</ref> li matulu irnexxielu jiskorja erba' gowls f'żewġ logħbiet, fosthom tripletta kontra <ref target="https://mt.wikipedia.org/wiki/Middlesbrough_FC">Middlesbrough</ref> nhar it-23 ta' Frar 2008.<ref target="https://mt.wikipedia.org/wiki/Il-Paġna_prinċipali#cite_note-Fernando_Torres_2007-08-25">[25]</ref> Din it-tripletta u oħra fir-rebħa ta' 4–0 kontra <ref target="https://mt.wikipedia.org/wiki/West_Ham_United_FC">West ham United</ref> fil-5 ta' Marzu 2008 fissret li sar l-ewwel plejer ta' Liverpool li qatt skorja tripletta f'partiti suċċessivi ġewwa daru, minn mindu <ref target="https://mt.wikipedia.org/wiki/Jackie_Balmer">Jackie Balmer</ref> għamel dan f'Novembru tal-1946.<ref target="https://mt.wikipedia.org/wiki/Il-Paġna_prinċipali#cite_note-Fernando_Torres:_rekord_tripletta-26">[26]</ref> Aktar tard f'Marzu, wara li skorja fis-47 minuta permezz ta' daqqa ta' ras kontra <ref target="https://mt.wikipedia.org/wiki/Reading_FC">Reading</ref>, hu sar l-ewwel plejer ta' Liverpool li skorja aktar minn 20 gowl fil-kampjonat minn mindu <ref target="https://mt.wikipedia.org/wiki/Robbie_Fowler">Robbie Fowler</ref> kien wasal sal-istess stadju lura fl-<ref target="https://mt.wikipedia.org/wiki/Premier_League_1995–96">istaġun 1995–96</ref>.<ref target="https://mt.wikipedia.org/wiki/Il-Paġna_prinċipali#cite_note-Liverpool_2-1_Reading-27">[27]</ref> F'April, hu skorja gowl ieħor fiċ-Champions League, din id-darba fit-tieni leg tal-kwarti tal-finali kontra <ref target="https://mt.wikipedia.org/wiki/Arsenal_FC">Arsenal</ref>, biex ta lil Liverpool post fis-semifinali.<ref target="https://mt.wikipedia.org/wiki/Il-Paġna_prinċipali#cite_note-Liverpool_4-2_Arsenal_(agg_5-3)-28">[28]</ref> Dan il-gowl kien id-29 wieħed fil-kompetizzjonijiet kollha għal dak l-istaġun, fejn għeleb ir-rekord personali ta' <ref target="https://mt.wikipedia.org/wiki/Michael_Owen">Michael Owen</ref> għan-numru ta' gowls fi staġun wieħed.<ref target="https://mt.wikipedia.org/wiki/Il-Paġna_prinċipali#cite_note-Fernando_Torres_2007-08-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-Skorers_staġun_2001-2002-29">[29]</ref> Fil-11 ta' April 2008, ġie mħabbar li Torres kien imniżżel fost il-kandidati għar-rebħ tal-<ref target="https://mt.wikipedia.org/wiki/Plejer_tas-Sena_tal-PFA">Plejer tas-Sena tal-PFA</ref>,<ref target="https://mt.wikipedia.org/wiki/Il-Paġna_prinċipali#cite_note-Lista_nominazzjonijiet_PFA-30">[30]</ref> unur li eventwalment kien mirbuħ minn <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> ta' <ref target="https://mt.wikipedia.org/wiki/Manchester_United_FC">Manchester United</ref>.<ref target="https://mt.wikipedia.org/wiki/Il-Paġna_prinċipali#cite_note-Ronaldo_plejer_tas-sena-31">[31]</ref> L-internazzjonali Spanjoli kien ukoll nominat għall-unur tal-<ref target="https://mt.wikipedia.org/wiki/Plejer_Żagħżugħ_tas-Sena">Plejer Żagħżugħ tas-Sena</ref>, li kien mirbuħ minn <ref target="https://mt.wikipedia.org/wiki/Cesc_Fàbregas">Cesc Fàbregas</ref> ta' <ref target="https://mt.wikipedia.org/wiki/Arsenal_FC">Arsenal</ref>, u ġie msemmi fit-<ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-PFA</ref>.<ref target="https://mt.wikipedia.org/wiki/Il-Paġna_prinċipali#cite_note-Ronaldo_plejer_tas-sena-31">[31]</ref> F'Mejju, hu spiċċa t-tieni wara Ronaldo għall-unur tal-<ref target="https://mt.wikipedia.org/wiki/Plejer_tas-Sena_tal-FWA">Plejer tas-Sena tal-FWA</ref>.<ref target="https://mt.wikipedia.org/wiki/Il-Paġna_prinċipali#cite_note-Ronaldo_unur_kittieba-32">[32]</ref></p>
<figure><caption>Torres matul ir-rebħa ta' 3–2 ta' <ref target="https://mt.wikipedia.org/wiki/Liverpool_F.C.">Liverpool</ref> fuq <ref target="https://mt.wikipedia.org/wiki/Manchester_City_F.C.">Manchester City</ref> fil-5 ta' Ottubru 2008, fejn skorja żewġ gowls</caption></figure>
<p>Nhar l-4 ta' Mejju 2008, Torres skorja il-gowl rebbieħ fis-57 minuta fil-konfront kontra <ref target="https://mt.wikipedia.org/wiki/Manchester_City_FC">Manchester City</ref>, gowl li ugwalja r-rekord ta' Anfield ta' tmien partiti konsekuttivi li fihom ħalla l-marka tiegħu, rekord li preċedentament kien f'idejn <ref target="https://mt.wikipedia.org/wiki/Roger_Hunt">Roger Hunt</ref>.<ref target="https://mt.wikipedia.org/wiki/Il-Paġna_prinċipali#cite_note-Liverpool_1-0_Man_City-33">[33]</ref> Wara li skorja l-24 gowl personali fil-kampjonat fl-aħħar ġurnata tal-istaġun, fir-rebħa ta' 2–0 fuq <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, hu għamel rekord ġdid bħala l-aktar attakkant prolifiku ta' kull żmien fl-istaġun debuttanti fl-Ingilterra, fejn għeleb dan ir-rekord li kien ta' <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref> (23 gowl).<ref target="https://mt.wikipedia.org/wiki/Il-Paġna_prinċipali#cite_note-Fernando_Torres_2007-08-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-Reina_Fernando_Torres_jitjieb-34">[34]</ref> Hu u <ref target="https://mt.wikipedia.org/wiki/Emmanuel_Adebayor">Emmanuel Adebayor</ref> spiċċaw fit-tieni post bl-istess numru ta' gowls fil-klassifika tal-aqwa skorers tal-<ref target="https://mt.wikipedia.org/wiki/Premier_League_2007–08">Premier League</ref>.<ref target="https://mt.wikipedia.org/wiki/Il-Paġna_prinċipali#cite_note-Skorers_Premier_League_2007/2008-35">[35]</ref> Kien hemm spekulazzjoni kbira li Chelsea kienu lesti li joffru £50 miljun għal Torres, però hu rrisponda billi qal li se jgħaddu "ħafna snin" qabel ma jitlaq lil Liverpool.<ref target="https://mt.wikipedia.org/wiki/Il-Paġna_prinċipali#cite_note-Chelsea_offerta_£55_miljun-36">[36]</ref><ref target="https://mt.wikipedia.org/wiki/Il-Paġna_prinċipali#cite_note-Torres_futur-37">[37]</ref></p>
2008–09
<p>Torres għamel bidu mill-aqwa għall-<ref target="https://mt.wikipedia.org/wiki/Premier_League_2008–09">istaġun 2008–09</ref> tal-Premier League, fejn skorja l-uniku gowl fir-rebħa ta' Liverpool barra minn darhom kontra <ref target="https://mt.wikipedia.org/wiki/Sunderland_AFC">Sunderland</ref>.<ref target="https://mt.wikipedia.org/wiki/Il-Paġna_prinċipali#cite_note-Sunderland_0-1_Liverpool-38">[38]</ref> Fil-pari ta' 0–0 kontra <ref target="https://mt.wikipedia.org/wiki/Aston_Villa_FC">Aston Villa</ref>, hu ġibed il-<ref target="https://mt.wikipedia.org/wiki/Hamstring">hamstring</ref> u kellu joqgħod barra mil-logħob bejn ġimgħatejn u tliet ġimgħat. Ir-ritorn tiegħu wasal fir-rebħa kontra <ref target="https://mt.wikipedia.org/wiki/Olympique_de_Marseille">Marseille</ref> f'partita taċ-Champions League,<ref target="https://mt.wikipedia.org/wiki/Il-Paġna_prinċipali#cite_note-Marseille_1-2_Liverpool-39">[39]</ref> u kompla biex skorja doppjetta fid-<ref target="https://mt.wikipedia.org/wiki/Derbi_ta'_Merseyside">derbi ta' Merseyside</ref> kontra <ref target="https://mt.wikipedia.org/wiki/Everton_FC">Everton</ref> biex ta lil Liverpool rebħa ta' 2–0.<ref target="https://mt.wikipedia.org/wiki/Il-Paġna_prinċipali#cite_note-Everton_0-2_Liverpool-40">[40]</ref> Doppjetta oħra segwiet din id-darba kontra <ref target="https://mt.wikipedia.org/wiki/Manchester_City_FC">Manchester City</ref> f'rebħa ta' 3–2 ġewwa s-<ref target="https://mt.wikipedia.org/wiki/City_of_Manchester_Stadium">City of Manchester Stadium</ref>,<ref target="https://mt.wikipedia.org/wiki/Il-Paġna_prinċipali#cite_note-Man_City_2-3_Liverpool-41">[41]</ref> fejn l-ewwel wieħed minnhom kien l-elf gowl ta' Liverpool fil-Premier League.<ref target="https://mt.wikipedia.org/wiki/Il-Paġna_prinċipali#cite_note-Liverpool_1000_gowl-42">[42]</ref> Matul logħba mill-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)">fażi ta' kwalifikazzjoni għat-Tazza tad-Dinja 2010</ref>, hu weġġa' u kellu jitlef tliet partiti għal Liverpool,<ref target="https://mt.wikipedia.org/wiki/Il-Paġna_prinċipali#cite_note-Torres_barra_10-15-il_ġurnata-43">[43]</ref> fosthom tilef il-laqgħa mill-ġdid mal-klabb preċedenti tiegħu Atlético Madrid fiċ-Champions League.<ref target="https://mt.wikipedia.org/wiki/Il-Paġna_prinċipali#cite_note-Atletico_Madrid_1-1_Liverpool-44">[44]</ref> Nhar is-27 ta' Ottubru, hu ġie msemmi fit-tim tal-<ref target="https://mt.wikipedia.org/wiki/FIFPro_World_XI">FIFPro World XI</ref> għall-istaġun 2007–08.<ref target="https://mt.wikipedia.org/wiki/Il-Paġna_prinċipali#cite_note-FIFPro_World_XI-45">[45]</ref></p>
<p>Ir-ritorn tiegħu wasal bħala sostitut fir-rebħa ta' 3–0 fuq <ref target="https://mt.wikipedia.org/wiki/West_Bromwich_Albion_FCWest_Bromwich_Albion">West Bromwich Albion FCWest Bromwich Albion</ref>.<ref target="https://mt.wikipedia.org/wiki/Il-Paġna_prinċipali#cite_note-Liverpool_3-0_West_Brom-46">[46]</ref> Hu stqarr li jkun interessat li jirritorna lura lejn Atlético, fejn qal "Ma nafx jekk nirtirax hemmhekk, imma nixtieq li mmur lura u nlesti xi affarijiet li għad iridu jsiru."<ref target="https://mt.wikipedia.org/wiki/Il-Paġna_prinċipali#cite_note-Torres_ritorn_Atletico-47">[47]</ref><ref target="https://mt.wikipedia.org/wiki/Il-Paġna_prinċipali#cite_note-48">[48]</ref> F'Novembru, għal darb'oħra kellu jdum barra mil-logħob bejn ġimgħatejn u tliet ġimgħat wara r-rebħa ta' 1–0 kontra Marseille, perjodu li wara ġie estiż għal erba' ġimgħat.<ref target="https://mt.wikipedia.org/wiki/Il-Paġna_prinċipali#cite_note-Torres_barra_mil-logħob-49">[49]</ref> F'Diċembru, hu ġie msemmi fost il-kandidati għall-unur tal-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref>,<ref target="https://mt.wikipedia.org/wiki/Il-Paġna_prinċipali#cite_note-Ronaldo_Torres_unur-50">[50]</ref> u eventwalment spiċċa fit-tielet post wara <ref target="https://mt.wikipedia.org/wiki/Ronaldo">Ronaldo</ref> u <ref target="https://mt.wikipedia.org/wiki/Lionel_Messi">Lionel Messi</ref>.<ref target="https://mt.wikipedia.org/wiki/Il-Paġna_prinċipali#cite_note-Ronaldo_unur_Fifa-51">[51]</ref> Torres irritorna fl-azzjoni fit-3 ta' Jannar 2009 bħala sostitut fir-rebħa kontra <ref target="https://mt.wikipedia.org/wiki/Preston_North_End_FC">Preston North End</ref>, fejn ħalla wkoll il-marka tiegħu permezz ta' gowl, l-ewwel wieħed tiegħu fl-<ref target="https://mt.wikipedia.org/wiki/FA_Cup">FA Cup</ref>.<ref target="https://mt.wikipedia.org/wiki/Il-Paġna_prinċipali#cite_note-Preston_0-2_Liverpool-52">[52]</ref> Nhar l-1 ta' Frar, hu skorja żewġ gowls fl-aħħar minuti tal-konfront kontra <ref target="https://mt.wikipedia.org/wiki/Chelsea_FC">Chelsea</ref>, partita mirbuħa 2–0 mit-tim ta' Liverpool.<ref target="https://mt.wikipedia.org/wiki/Il-Paġna_prinċipali#cite_note-Liverpool_2-0_Chelsea-53">[53]</ref> Wara madwar sena u nofs mal-klabb, il-gazzetta <hi rend="italic">The Times</hi> semmietu fil-50 post mil-lista tal-"50 l-aqwa plejer ta' Liverpool", fejn wera biċ-ċar l-impatt li ħalla f'Liverpool f'perjodu daqshekk żgħir.<ref target="https://mt.wikipedia.org/wiki/Il-Paġna_prinċipali#cite_note-50_l-aqwa_plejer_liverpool-54">[54]</ref></p>
<p>Torres affaċċja lir-rivali qodma tiegħu <ref target="https://mt.wikipedia.org/wiki/Real_Madrid_CF">Real Madrid</ref> nhar l-10 ta' Marzu 2009 fil-fażi tal-aħħar sittax taċ-Champions League. Torres, minkejja li lagħab b'uġigħ fl-irkoppa, skorja l-ewwel gowl tal-partita u ngħata wkoll l-unur tal-plejer tal-partita, hekk kif il-partita spiċċat 4-0 f'favur Liverpool.<ref target="https://mt.wikipedia.org/wiki/Il-Paġna_prinċipali#cite_note-Liverpool_4-0_Real_Madrid-55">[55]</ref> Erbat ijiem wara Torres skorja għall-ewwel darba kontra <ref target="https://mt.wikipedia.org/wiki/Manchester_United_FC">Manchester United</ref>, fejn kiseb il-gowl tal-pari fir-rebħa ta' Liverpool ta' 4–1.<ref target="https://mt.wikipedia.org/wiki/Il-Paġna_prinċipali#cite_note-Man_Utd_1-4_Liverpool-56">[56]</ref> Hu ġie msejjaħ fit-<ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-PFA</ref> għat-tieni sena konsekuttiva f'April tal-2009.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref>  Torres skorja l-50 gowl tiegħu għal Liverpool fl-24 ta' Mejju kontra <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> fl-aħħar ġurnata tal-istaġun 2008–09, fejn kienet l-84 dehra tiegħu.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref></p>
2009–10
<p>Fi tmiem l-istaġun Torres qabel li jestendi l-kuntratt tiegħu, li dan għamlu fl-14 ta' Awwissu.<ref target="https://mt.wikipedia.org/wiki/Il-Paġna_prinċipali#cite_note-59">[59]</ref> B'dan il-kuntratt, Liverpool żiedu s-salarju tiegħu għal £110,000 fil-ġimgħa.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref> Torres skorja l-ewwel tripletta tal-<ref target="https://mt.wikipedia.org/wiki/Premier_League_2009–10">istaġun 2009–10</ref> fir-rebħa ta' 6–1 kontra <ref target="https://mt.wikipedia.org/wiki/Hull_City_AFC">Hull City</ref> ġewwa <ref target="https://mt.wikipedia.org/wiki/Anfield">Anfield</ref>.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref> Fit-2 ta' Ottubru 2009, Torres ġie msejjaħ Plejer tax-Xahar għal Settembru, wara li skorja 5 gowls f'Settembru u jsir l-aqwa skorer tal-Premier League.<ref target="https://mt.wikipedia.org/wiki/Il-Paġna_prinċipali#cite_note-62">[62]</ref> Għat-tieni sena konsekuttiva ġie mniżżel fil-<ref target="https://mt.wikipedia.org/wiki/FIFPro_World_XI">FIFPro World XI</ref>. Il-gowl tiegħu fl-aħħar minuti kontra <ref target="https://mt.wikipedia.org/wiki/Aston_Villa_FC">Aston Villa</ref> fid-29 ta' Diċembru 2009 għamluh l-iktar plejer fl-istorja tal-klabb li laħaq il-50 gowl fl-inqas logħbiet. L-aħħar dehra għall-istaġun kienet fir-rebħa ta' 4–1 tat-8 ta' April kontra <ref target="https://mt.wikipedia.org/wiki/SL_Benfica">Benfica</ref> fit-Tazza UEFA (fejn skorja doppjetta), u għaxart ijiem wara ħarġet l-aħbar li kien se jitlef l-istaġun kollu minħabba kirurġija li kellu bżonn f'irkopptu.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref> B'hekk temm l-istaġun għal darb'oħra bħala l-aqwa skorer ta' Liverpool, bi 22 gowl minn 32 logħba.</p>
2010–11
<p>Wara l-ħatra ta' <ref target="https://mt.wikipedia.org/wiki/Roy_Hodgson">Roy Hodgson</ref> bħala l-kowċ il-ġdid ta' Liverpool għall-<ref target="https://mt.wikipedia.org/wiki/Premier_League_2010–11">istaġun 2010–11</ref>, l-istess kowċ saħaq fuq kif Torres ma kienx għall-bejgħ u xejjen rapporti li l-plejer kien se jitlaq 'il-klabb.<ref target="https://mt.wikipedia.org/wiki/Il-Paġna_prinċipali#cite_note-64">[64]</ref> Torres stess saħħaħ l-impenn tiegħu mal-klabb fit-3 ta' Awwissu, fejn qal "L-impenn tiegħi u l-lealtà lejn il-klabb u l-partitarji hija l-istess bħalma kienet fl-ewwel ġurnata meta iffirmajt."<ref target="https://mt.wikipedia.org/wiki/Il-Paġna_prinċipali#cite_note-65">[65]</ref> L-ewwel gowl għal dan l-istaġun wasal fid-29 ta' Awwissu, hekk kif il-gowl tiegħu sarraf f'rebħa prezzjuża ta' 1–0 kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>.<ref target="https://mt.wikipedia.org/wiki/Il-Paġna_prinċipali#cite_note-66">[66]</ref> It-tieni gowl tiegħu kellu jtemm nixfa ta' iktar minn xahar mingħajr ma jsib ix-xibka, meta fl-24 ta' Ottubru skorja l-gowl tar-rebħa kontra <ref target="https://mt.wikipedia.org/wiki/Blackburn_Rovers_FC">Blackburn Rovers</ref>. Fis-7 ta' Novembru, skorja ż-żewġ gowls kontra <ref target="https://mt.wikipedia.org/wiki/Chelsea_FC">Chelsea</ref> fir-rebħa ta' 2–0.</p>
Chelsea
<p>Nhar it-28 ta' Jannar 2011, Torres għamel rikjesta għal trasferiment lil Liverpool, li ġiet irrifjutata.<ref target="https://mt.wikipedia.org/wiki/Il-Paġna_prinċipali#cite_note-67">[67]</ref> Fl-aħħar ġurnata tas-suq ta' trasferimenti, Liverpool aċċettaw l-offerta rekord ta' €58.5 miljun mit-tim ta' <ref target="https://mt.wikipedia.org/wiki/Chelsea_FC">Chelsea</ref>, u Torres ġie uffiċjalment preżentat bħala plejer tal-<hi rend="italic">Blues</hi> fejn iffirma kuntratt ta' ħames snin.<ref target="https://mt.wikipedia.org/wiki/Il-Paġna_prinċipali#cite_note-68">[68]</ref> L-ewwel gowl mal-klabb wasal fit-23 ta' April fir-rebħa ta' 3–0 kontra <ref target="https://mt.wikipedia.org/wiki/West_Ham_United_FC">West Ham United</ref>, li temmet serje negattiva ta' 903 minuti mingħajr gowl.</p>
Internazzjonali
<figure><caption>Torres jiċċelebra r-rebħa ta' Spanja fl-Euro 2008</caption></figure>
<p>Fl-2003, Torres ingħata l-ewwel sejħa mat-<ref target="https://mt.wikipedia.org/wiki/Tim_nazzjonali_tal-futbol_ta'_Spanja">tim nazzjonali Spanjol</ref>, u nhar is-6 ta' Settembru 2003 iddebutta f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>.<ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref> L-ewwel gowl tiegħu għal Spanja wasal kontra l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> fit-28 ta' April 2004.<ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref> Hu kien magħżul bħala parti mill-kontinġent Spanjol għall-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref>, imma deher biss bħala sostitut fl-aħħar minuti tat-tieni partita ta' Spanja fil-fażi tal-gruppi, minkejja li lagħab id-disgħin minuta fil-partita deċiżiva kontra l-Portugall; Spanja tilfu 1–0 u ġew eliminati.<ref target="https://mt.wikipedia.org/wiki/Il-Paġna_prinċipali#cite_note-Torres-1">[1]</ref></p>
<p>Hu skorja seba' gowls fi ħdax-il apparenza fil-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2006">kwalifiki għat-Tazza tad-Dinja 2006</ref>,<ref target="https://mt.wikipedia.org/wiki/Il-Paġna_prinċipali#cite_note-Fernando_Torres_FIFA-69">[69]</ref> fejn b'hekk kien l-aqwa skorer ta' Spanja matul il-fażi ta' kwalifikazzjoni. Fl-ewwel dehra tiegħu fil-fażi finali tat-Tazza tad-Dinja, fl-<ref target="https://mt.wikipedia.org/wiki/Tazza_tad-Dinja_tal-Futbol_2006">edizzjoni tal-2006</ref> li saret fil-<ref target="https://mt.wikipedia.org/wiki/Ġermanja">Ġermanja</ref>, Torres skorja l-aħħar gowl fir-rebħa ta' 4–0 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Ukrajna">Ukrajna</ref>.<ref target="https://mt.wikipedia.org/wiki/Il-Paġna_prinċipali#cite_note-Spain_4-0_Ukraine-70">[70]</ref> Fit-tieni partita, Torres skorja darbtejn kontra t-<ref target="https://mt.wikipedia.org/wiki/Tim_nazzjonali_tal-futbol_tat-Tuneżija">Tuneżija</ref>; l-ewwel fis-76 minuta biex tefa' lil Spanja 2–1 fil-vantaġġ u mbagħad fid-90 minuta minn penalty.<ref target="https://mt.wikipedia.org/wiki/Il-Paġna_prinċipali#cite_note-Spain_-_Tunisia-71">[71]</ref> Hu spiċċa dan it-turnew bħala l-aqwa skorer ta' Spanja flimkien ma' <ref target="https://mt.wikipedia.org/wiki/David_Villa">David Villa</ref>, li wkoll skorja tliet gowls.<ref target="https://mt.wikipedia.org/wiki/Il-Paġna_prinċipali#cite_note-L-aqwa_skorer-72">[72]</ref></p>
<p>Torres ġie msejjaħ fl-iskwadra Spanjola għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>,<ref target="https://mt.wikipedia.org/wiki/Il-Paġna_prinċipali#cite_note-73">[73]</ref> fejn assista lil Villa biex jiskorja l-ewwel gowl ta' Spanja f'dan it-turnew fil-partita tal-ftuħ kontra r-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref>.<ref target="https://mt.wikipedia.org/wiki/Il-Paġna_prinċipali#cite_note-74">[74]</ref> Hu skorja l-gowl tal-ftuħ, l-ewwel wieħed tiegħu f'din l-edizzjoni, fil-partita suċċessiva ta' Spanja; rebħa ta' 2–1 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>.<ref target="https://mt.wikipedia.org/wiki/Il-Paġna_prinċipali#cite_note-Sweden_1-2_Spain-75">[75]</ref> Torres skorja l-gowl rebbieħ u rċieva l-unur tal-Plejer tal-Partita fil-<ref target="https://mt.wikipedia.org/wiki/Finali_tal-Kampjonati_Ewropej_tal-Futbol_2008">finali</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> fir-rebħa ta' 1–0.<ref target="https://mt.wikipedia.org/wiki/Il-Paġna_prinċipali#cite_note-Germany_0-1_Spain-76">[76]</ref><ref target="https://mt.wikipedia.org/wiki/Il-Paġna_prinċipali#cite_note-Torres_hailed_as_world's_best-77">[77]</ref> Flimkien ma' sieħbu fuq l-attakk, David Villa, ġie msemmi fit-Tim tat-Turnew.<ref target="https://mt.wikipedia.org/wiki/Il-Paġna_prinċipali#cite_note-Spanja_jiddominaw_Tim_tat-Turnew-78">[78]</ref></p>
<p>Nhar it-28 ta' Marzu 2009, Torres għamel is-60 apparenza għall-pajjiż tiegħu kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> fejn sar l-iżgħar plejer li laħaq din iċ-ċifra ta' preżenzi.<ref target="https://mt.wikipedia.org/wiki/Il-Paġna_prinċipali#cite_note-79">[79]</ref> Hu ġie msejjaħ fi ħdan l-iskwadra Spanjola għat-<ref target="https://mt.wikipedia.org/wiki/Tazza_tal-Konfederazzjonijiet_2009">Tazza tal-Konfederazzjonijiet 2009</ref>.<ref target="https://mt.wikipedia.org/wiki/Il-Paġna_prinċipali#cite_note-80">[80]</ref> Hu skorja tripletta wara biss 17-il minuta f'logħba minn partita mill-fażi tal-gruppi tal-istess kompetizzjoni kontra <ref target="https://mt.wikipedia.org/wiki/Tim_nazzjonali_tal-futbol_ta'_New_Zealand">New Zealand</ref> nhar l-14 ta' Ġunju,<ref target="https://mt.wikipedia.org/wiki/Il-Paġna_prinċipali#cite_note-81">[81]</ref> biex kiser ir-rekord tal-iktar tripletta veloċi minn plejer għat-tim Spanjol.<ref target="https://mt.wikipedia.org/wiki/Il-Paġna_prinċipali#cite_note-82">[82]</ref> Hu lagħab ukoll fit-telfa ta' 2–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> fis-semifinali,<ref target="https://mt.wikipedia.org/wiki/Il-Paġna_prinċipali#cite_note-83">[83]</ref> u kif ukoll fil-partita ta' spareġġ għat-tielet u r-raba' post, li Spanja rebħuha 3–2 wara l-<ref target="https://mt.wikipedia.org/wiki/Ħin_barrani">ħin barrani</ref>.<ref target="https://mt.wikipedia.org/wiki/Il-Paġna_prinċipali#cite_note-84">[84]</ref></p>
Ħajja personali
<p>Torres hu <ref target="https://mt.wikipedia.org/wiki/Għerusija">mgħarres</ref> lil Olalla Domínguez Liste, fejn ilu f'<ref target="https://mt.wikipedia.org/wiki/Imħabba_romantika">relazzjoni</ref> magħha mill-2001.<ref target="https://mt.wikipedia.org/wiki/Il-Paġna_prinċipali#cite_note-85">[85]</ref> Fi Frar tal-2009 ġie mħabbar li l-koppja kienet qed tistenna <ref target="https://mt.wikipedia.org/wiki/Tarbija">tarbija</ref>,<ref target="https://mt.wikipedia.org/wiki/Il-Paġna_prinċipali#cite_note-86">[86]</ref> li aktar wara kkonfermaw li se tkun tifla.<ref target="https://mt.wikipedia.org/wiki/Il-Paġna_prinċipali#cite_note-87">[87]</ref></p>
Statistika
<p><hi rend="italic">Korretti sal-15 ta' Marzu 2013</hi></p>

Dehriet internazzjonali
<p><hi rend="italic">Korretti sas-16 ta' Ottubru 2012</hi></p>

Unuri
Klabb
Atlético Madrid
<list type="unordered"><item><ref target="https://mt.wikipedia.org/wiki/Segunda_División">Segunda División</ref>: 2001–02<ref target="https://mt.wikipedia.org/wiki/Il-Paġna_prinċipali#cite_note-Unuri-88">[88]</ref></item></list>
Chelsea
<list type="unordered"><item><ref target="https://mt.wikipedia.org/wiki/FA_Cup">FA Cup</ref>: 2011–12</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2011–12</item></list>
Internazzjonali
<list type="unordered"><item><ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_is-17-il_sena_2001">Kampjonati Ewropej ta' taħt is-16-il sena</ref>: 2001<ref target="https://mt.wikipedia.org/wiki/Il-Paġna_prinċipali#cite_note-Unuri-88">[88]</ref></item>
<item><ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_id-19-il_sena_2001">Kampjonati Ewropej ta' taħt id-19-il sena</ref>: 2002<ref target="https://mt.wikipedia.org/wiki/Il-Paġna_prinċipali#cite_note-Unuri-88">[88]</ref></item>
<item><ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>: 2008, 2012<ref target="https://mt.wikipedia.org/wiki/Il-Paġna_prinċipali#cite_note-Unuri-88">[88]</ref></item>
<item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 2010</item></list>
Individwali
<list type="unordered"><item>L-aqwa skorer tan-Nike Cup: 1999<ref target="https://mt.wikipedia.org/wiki/Il-Paġna_prinċipali#cite_note-Unuri-88">[88]</ref></item>
<item>Plejer tat-Turnew tal-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_is-17-il_sena">Kampjonati Ewropej ta' taħt is-16-il sena</ref>: 2001</item>
<item>L-aqwa skorer tal-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_is-17-il_sena">Kampjonati Ewropej ta' taħt is-16-il sena</ref>: 2001</item>
<item>Plejer tat-Turnew tal-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_id-19-il_sena">Kampjonati Ewropej ta' taħt id-19-il sena</ref>: 2003</item>
<item>L-aqwa skorer tal-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_id-19-il_sena">Kampjonati Ewropej ta' taħt id-19-il sena</ref>: 2003</item>
<item><ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-PFA</ref>: 2007–08, 2008–09</item>
<item>Plejer tax-Xahar tal-<ref target="https://mt.wikipedia.org/wiki/Premier_League">Premier League</ref>: Frar 2008, Settembru 2009</item>
<item>Tim tat-Turnew tal-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>: 2008<ref target="https://mt.wikipedia.org/wiki/Il-Paġna_prinċipali#cite_note-Spanja_jiddominaw_Tim_tat-Turnew-78">[78]</ref></item>
<item>Tim tas-Sena tal-UEFA: 2008</item>
<item>Żarbuna tad-Deheb tal-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>: 2012</item>
<item><ref target="https://mt.wikipedia.org/wiki/FIFPro">FIFPro</ref> <ref target="https://mt.wikipedia.org/wiki/FIFPro#World_XI">World XI</ref>: 2008, 2009</item></list>


Ħoloq esterni

<list type="unordered"><item><ref target="https://www.fernando9torres.com/">Sit uffiċjali</ref></item>
<item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:UEFA">UEFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>