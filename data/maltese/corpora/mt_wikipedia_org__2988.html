<html><body><text id="wikipedia_mt_wikipedia_org__2988.html" ns="0" revid="261516" sourceurl="https://mt.wikipedia.org/wiki/Enrico_Mizzi" title="Enrico Mizzi" type="wikipedia">Enrico Mizzi
<p><hi rend="bold">Enrico Mizzi</hi>, magħruf popolarment bħala <hi rend="bold">Nerik Mizzi</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/20_ta'_Settembru">20 ta' Settembru</ref>, <ref target="https://mt.wikipedia.org/wiki/1885">1885</ref> – <ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/20_ta'_Diċembru">20 ta' Diċembru</ref>, <ref target="https://mt.wikipedia.org/wiki/1950">1950</ref>) kien <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Malta">Malti</ref> li għal ftit serva bħala <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref>. Hu jibqa' l-uniku Prim Ministru li miet fil-kariga, fl-età ta' 65 sena. Kien ukoll l-inqas wieħed li dam Prim Ministru, tliet xhur biss. Kien Kap tal-<hi rend="italic">Partito Democratico Nazionalista</hi> l-ewwel u tal-<hi rend="italic">Partito Nazionalista</hi> (il-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> tal-lum il-ġurnata) sa mewtu. </p>
Tfulija
<p>Enrico Mizzi kien iben dak li sejħulu <hi rend="italic">Pater Patriae</hi> (<hi rend="italic">Padre della Patria</hi> jew <hi rend="italic">Missier il-Patrija</hi>) jiġifieri <ref target="https://mt.wikipedia.org/wiki/Fortunato_Mizzi">Fortunato Mizzi</ref> u Maria Sofia Fogliero de Luna. Missieru kien avukat Għawdxi iben Maġistrat Għawdxi, waqt li ommu kienet mara ta' nazzjonalità <ref target="https://mt.wikipedia.org/wiki/Italja">Taljana</ref> li kienet residenti f'Malta. Fortunato Mizzi miet, fost niket kbir, fl-<ref target="https://mt.wikipedia.org/wiki/1905">1905</ref> meta ibnu Nerik kien għad kellu 19-il sena.</p>
<p>Missier Nerik, <ref target="https://mt.wikipedia.org/wiki/Fortunato_Mizzi">Fortunato Mizzi</ref>, kien patrijott u nazzjonalista kbir. Il-Partit Nazzjonalista jirrikonoxxi fil-<hi rend="italic">Partito Nazionale</hi> (imsejjaħ ukoll <hi rend="italic">Partito Anti-Riformista</hi>) ta' Fortunato Mizzi l-antenat politiku ta' dak li kellu jsir il-Partit Nazzjonalista. F'dik l-epoka fejn l-awtoritajiet Imperjali Ingliżi ma kinux idumu jaħsbuha biex jippersegwitawk għal dak li tgħid u tistqarr.</p>
<p>Kienet omm Nerik Mizzi, jew in-nazzjonalità Taljana tagħha, li l-aktar tat problemi lil Nerik Mizzi. Bosta kkunsidraw lil Enrico Mizzi bħala estremista fl-attakkament tiegħu għal-lingwa u l-kultura Taljana ta' Malta. Fil-fatt, bosta kienu jiddeskrivu lil Nerik Mizzi bħala estremista, radikali, idealista, irredentista, <ref target="https://mt.wikipedia.org/wiki/Faxxiżmu">Faxxista</ref> u saħansitra traditur. L-ewwel erba' aġġettivi kienu jingħadu saħansitra minn bosta Panzavecchiani, li kienu kkunsidrati bħala nazzjonalisti moderati. </p>
Politika
<p>Minkejja li kien studja l-liġi fl-Università ta' Ruma u ta' Urbino, Nerik bilkemm qatt ipprattika l-professjoni legali tiegħu. Huwa kien iħossu aktar miġbud lejn il-politika u l-ġurnaliżmu – li għalihom baqa' magħruf sal-lum il-ġurnata. Il-karriera politika tiegħu tista' tgħid li bdiet f'Novembru tal-1915 meta ħareġ bħala kandidat għal Għawdex – fejn ingħata appoġġ liema bħalu. F'ħidmitu ħadem bis-sħih biex jikseb Kostituzzjoni liberali mill-Ingliżi.</p>
<p>F'Mejju tal-1917 ġie arrestat f'daru stess u intbagħat għal sena l-ħabs – liema sentenza inbidlet mill-Gvernatur Methuen f'tbeżbiża serja, minflok ħabs. Waqt l-ewwel laqgħa tal-Assemblea Nazzjonali, Nerik Mizzi ġie nominat u maħtur Segretarju tal-Assemblea b'vot unanimu. </p>
Twaqqif tal-Partit Nazzjonalista
<p>Fl-1921 Nerik ifforma l-Partito Democratico Nazionale, li fl-istess sena tella' erba' kandidati fuq Għawdex. Wara l-elezzjonijiet tal-1924 il-partit ta' Nerik ifforma gvern ta' koalizzjoni mal-Unione Politica Maltese. Fl-1926 dawn iż-żewġ partiti ingħaqdu u saru il-Partito Nazionalista – liema partit eventwalment spiċċa jmexxi  fl-1942.</p>
<p>Mizzi kien magħruf bħala “cavaliere senza macchia e senza paura” – kavallier bla tebgħa u bla biża'. Hu baqa' magħruf għall-patrijottiżmu u nazzjonaliżmu tiegħu, fi żmien fejn Malta kienet taħt il-ħakma Ingliża li kienu jikkuntrastaw mal-kultura nazzjonali Maltija, l-identità xi ftit jew wisq Taljana, il-lingwa Taljana f'Malta u reliġjon Kattolika Rumana. L-imperu kien wieħed fil-maġġoranza tiegħu Protestant, u bosta Nazzjonalisti kienu jemmnu li b'xi mod dawn jinfiltraw din ir-reliġjon f'Malta wkoll, li dak iż-żmien kienet meqjusa bħala “cattolicissima”.  </p>
<p>Mizzi kien qal hekk: "Għamiltuli t-tessera, grazzi. Issa la għoġobkom tonorawni, ftakru li l-unur tiegħi kien fil-valuri tiegħi mhux fiċ-ċerimonji. Il-protokoll u ċ-ċerimonji qatt ma kienu l-forte tiegħi. Il-forte tiegħi kienu l-valuri u l-prinċipji, ir-ruħ Nazzjonalista."</p>
<p>"Però intom, x'intom tagħmlulu lill-partit li jien tajt ħajti għalih u l-ideali li emmint fihom u li għalihom bagħatejt minn kollox? Ma teħdux pożizzjoni fuq il-valuri? Jien qlajt Qorti Marzjali, kelli l-gazzetti tiegħi msikkta, id-dar tiegħi perkwiżita, il-Gvern tagħna mneħħi despotikament, ġejt internat u eżiljat għall-valuri. In-Nazzjonalisti qaluli "cavaliere senza macchia e senza paura", u intom se tkunu bla sinsla? Tafu li mingħajri dal-partit la kien jinbet u wisq anqas kien jibqa' jeżisti? Jien u nies bħali tajnih l-isem u l-ħajja li ħarġet minn dak l-isem. Tkunux ingrati, waqt li tużaw il-memorja tiegħi. Il-partit għex għax dejjem ħadna pożizzjoni. Ebda tfal minn tiegħi ma jibżgħu jieħdu pożizzjoni għall-konvenjenza. Aħna Nazzjonalisti!"</p>
<p>Mizzi u sħabu kienu jaħsbu li l-Ingliżi riedu jaqtgħu lill-Maltin mill-Ewropa f'kull settur sabiex ikunu jistgħu jikkontrollawh aħjar. Dan kien jinkludi l-proċess biex ikisser il-lingwa Taljana f'Malta, li kienet ilha f'Malta għal bosta sekli f'kull qasam tal-ħajja Maltija. L-Awtoritajiet Imperjali, skont il-Keenan Report li kien ikkummissjonat mill-istess Awtoritajiet Imperjali, bdew jaraw kif il-lingwa Maltija terġa' ssir djalett tal-Għarbi klassiku fi stat pur – u b'hekk jitneħħa kull element rumanz li kien fiha. </p>
<p>Din kienet biss waħda fost il-proposti kulturali li riedet lill-Maltin eqreb tal-Ingliżi u aktar ‘il bogħod mit-Taljani – kulturalment, lingwistikament u anke politikament. Huwa permezz ta' din il-perspettiva li wieħed jista' jifhem għaliex Mizzi kien magħruf bħala “kavallier bla biża'”, hekk kif kull affinità mat-Taljani kienet meqjusa bħala theddida għall-Imperu Ingliż.</p>
<p>Qabel it-Tieni Gwerra Dinjija kien Ministru tal-Industrija u l-Kummerċ, tal-Agrikultura, tas-Sajd, tal-Posta u tal-Edukazzjoni. </p>
Deportat fl-Uganda
<p>Fit-30 ta' Mejju tal-1940 filwaqt li Mizzi kien il-Malta Printing Press, ġie arrestat u miżmum fil-Fortizza tas-Salvatur. Fi Frar tal-1942, il-Gvernatur Dobbie ħarreġ warrant illegali għad-diportazzjoni ta' 47 Maltin għall-Uganda – fosthom kien hemm Nerik Mizzi wkoll. Waqt l-eżilju tiegħu, Mizzi kien jagħmel dak li jista' biex iżomm aġġornat mas-sitwazzjoni politika f'Malta. Huwa żamm f'kuntatt mal-Membri Nazzjonalisti Eletti l-oħra tal-Kunsill tal-Gvern – <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref> u Giuseppe Schembri.</p>
Riorganizzazzjoni tal-PN
<p>Il-grupp reġa' ddaħħal f'Malta fit-8 ta' Marzu tal-1945, fejn Nerik ma tilef l-ebda minuta u reġa' qabad bil-ħidma politika tiegħu billi jattendi s-Seduta tal-Kunsill fil-15 ta' Marzu. Malli wasal lura, Nerik fittex li jorganizza lill-Partit Nazzjonalista mill-qiegħ. L-ideoloġija tal-Partit Nazzjonalista, l-appoġġ li dan kellu għal-lingwa u għall-kultura Taljana ta' spiss kienet tintuża kontrih minn dawk li kienu jopponuh. Il-gazzetti ta' Strickland, magħruf bħala l-għadu ta' Mizzi kienu jpinġu lil Mizzi bħala traditur, bħala individwu b'simpatija lejn l-Italja Faxxista. </p>
Prim Ministru ta' Malta
<p>Ħames snin wara, f'Settembru tal-1950 Nerik Mizzi sar il-Prim Ministru ta' Malta – liema kariga damet biss tliet xhur, hekk kif fl-20 ta' Diċembru tal-1950, Mizzi miet fir-residenza tiegħu fil-Belt Valletta. </p>
Mewtu
<p>Enrico Mizzi, fuq is-sodda tal-mewt, qal testwalment dawn il-kliem, bil-lingwa Taljana: "Chiedo perdono a Dio di tutti i miei peccati. Se questa è la Sua volontà, io accetto volentieri la morte . Dite a tutti che ho fatto sempre il mio dovere e ho la coscienza tranquilla di aver fatto tutto per la Patria. Perdono a tutti come voglio che tutti perdonino a me."</p>
<p>Wara dik il-frażi, dar fuq ibnu, illum il-<ref target="https://mt.wikipedia.org/wiki/Mons._Fortunat_Mizzi">Mons. Fortunato Mizzi</ref> fundatur tal-Moviment Azzjoni Soċjali, u qallu dejjem bit-Taljan: "Abbi cura di mamà, combatti per la Religione e per la Patria." (“Ħu ħsieb lil ommok, u ġġieled għar-reliġjon u għall-patrija.”)</p>
Mintoff ifaħħar lil Mizzi
<p>Wara l-mewt tal-Prim Ministru Nerik Mizzi, kienet saret seduta tal-Parlament f'ġieħu, li fiha taw l-eloġji tagħhom il-Prim Ministru ġdid <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref>, <ref target="https://mt.wikipedia.org/wiki/Pawlu_Boffa">Pawlu Boffa</ref> u <ref target="https://mt.wikipedia.org/wiki/Dom_Mintoff">Dom Mintoff</ref>. Mintoff kellu kliem ta' tifħir għal Nerik Mizzi, fejn fost l-oħrajn talab li ebda bniedem ma jħammġu fil-futur. Mintoff qal hekk dwar Mizzi: "...ahna sibnieh dejjem avversarju nadif, mingħajr odju, mingħajr vendetta...Kien bniedem li wera bil fatti illi l-ideal tiġġieled għalih mhux biss meta r-riħ ikun jonfoħ favur tiegħek imma wkoll fit-tempesti, ukoll fin-niket u fl-għawġ...huwa qatt ma biddel l-opinjonijiet tiegħu imma baqa' ta' karattru sod, baqa' Malti, l-aqwa fost il-Maltin."</p>
<p><ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref> jgħid li "l-ewwel wieħed li qam joħodlu b'idejh u jifraħ lil Mintoff fis-Sala tal-Arazzi fil-Palazz fejn kien jiltaqa' il-Parlament kien Robbie Borg Olivier, ħu Ġorġ Borg Olivier, li kien għadu kif sar Prim Ministru." </p>
<p>"Dak ta' Mintoff kien l-aqwa u l-isbaħ fost it-tliet diskorsi. Għax għalkemm kien avversarju politiku aħrax ta' Mizzi, Mintoff wera li kien jammirah li f' ħajtu żamm dejjem sod, u bata għall-prinċipji politiċi tiegħu kontra l-ħakma fuq Malta tal-Gvern Imperjali Ingliż. Mintoff ma xxaħħahx ifaħħar il-patrijottiżmu ta' Mizzi u wera li kien se jkun huwa fit-tmexxija tal-ġlieda għad-drittijiet politiċi tal-poplu Malti, mingħand il-Gvern Imperjali Ingliż."</p>
<p>"Għaddew 66 sena minn dik is-seduta Parlamentari li għaliha kont preżenti ma' żgħażagħ oħra fl-iStrangers Gallery. Għadu f' moħħi l-kliem kommoventi ta' Mintoff dwar Nerik Mizzi. Għadha quddiem għajnejja wkoll ix-xena impressjonanti ta' kif Nazzjonalisti akkaniti li kienu fl-iStrangers Gallery marru kollha madwar Mintoff biex jifirħulu u joħdulu b'idejh."</p>
Is-suċċessuri tiegħu
<p>Nhar id-19 ta' Settembru 1985, <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref> qal li, "Il-karattru u l-valuri ta' Nerik Mizzi jpoġġuh f'livell li għandhom ikunu l-ispirazzjoni tal-Partit Nazzjonalista f'kull żmien għaliex għandhom bażi dejjiema."</p>
<p>Nhar id-19 ta' Diċembru 2010, il-Prim Ministru <ref target="https://mt.wikipedia.org/wiki/Lawrence_Gonzi">Lawrence Gonzi</ref> sejjaħlu "l-patrijott tal-valuri" u "l-valuri tiegħu jitqassru fil-motto Nazzjonalista 'Religio et Patria'."</p>
Fondazzjoni Fortunato u Enrico Mizzi
<p>Fl-2010, flimkien mal-eks Prim Ministru Lawrence Gonzi, Monsinjur Fortunato Mizzi waqqaf il-Fondazzjoni Fortunato u Enrico Mizzi biex mhux biss tfakkar lill-ewwel żewġ Kapijiet tal-Partit Nazzjonalista, iżda wkoll biex tamministra l-propjetà, l-arkivji u l-memorabilia kollha tal-familja Mizzi.</p>
<p>Issa hemm pjanijiet biex din il-Fondazzjoni, li s-segretarju tagħha huwa Richard Muscat, tikkonverti d-dar ta' Nerik Mizzi u tal-Monsinjur Fortunato Mizzi, fl-ewwel mużew tal-istorja politika f'Malta.</p>
Kwotazzjonijiet
<list type="unordered"><item>"L-onestà hija l-aħjar politika u għal din ir-raġuni aħna għandna nagħmlu d-dmirijiet tagħna mingħajr ma noqgħodu naħsbu fis-sagrifiċċji li dawn jiswelwna." - (It-tielet Kungress tal-Partito Democratico Nazionalista, 15 ta' Jannar 1923, Hotel de France, il-Belt Valletta)</item></list>
<list type="unordered"><item>"Id-difisa tar-Religion taghna keghda issir dejjem izjed mehtiegia imhabba specialment li spirtu materialista li, biex nghid hecc, invada cull classi sociali tal gzejjer taghna u li m'hu xejn inkas pericolus mill comunismu." (1950)</item></list>
Referenzi
<list type="unordered"><item><hi rend="italic">Nerik Mizzi: il-ħajja ta' patrijott Malti</hi> (1975) Malta: Lux Press.</item></list>
</text></body></html>