<html><body><text id="wikipedia_mt_wikipedia_org__8137.html" ns="0" revid="229685" sourceurl="https://mt.wikipedia.org/wiki/Bijodiversit%C3%A0" title="Bijodiversità" type="wikipedia">Bijodiversità<figure><caption>Il-foresti tropikali huma fost il-postijiet li wieħed isib ħafna bijodiversità. Waħda mir-raġuni li hu ħażin li jinqatgħu s-siġar ta' dawn il-ġungli hi li meta jseħħ dan, jinqerdu wkoll ħafna speċi ta' kreaturi.</caption></figure>
<p>Il-<hi rend="bold">bijodiversità</hi> hija l-varjazzjoni ta' forom ta' ħajja li wieħed jista' jsib pereżempju f'eko-sistema, fid-dinja, eċċetra. Il-bijodiversità tista' tintuża biex tiġi kkalkulata l-qawwa ta' sistemi bijoloġiċi. Il-bijodiversità fid-dinja jikkonsisti fil-miljuni ta' miljuni ta' speċi li wieħed isib madwar id-dinja, frott ta' 4 biljun (4,000,000,000) sena ta' <ref target="https://mt.wikipedia.org/wiki/Evoluzzjoni">evoluzzjoni</ref>.</p>
Benefiċċji
<p>Wieħed isib diversi raġunijiet għaliex il-bijodiversità hija importanti:</p>
Tista' tiġi meħlusa katastrofi
<p>Fl-għelieqi jitkabbru speċi waħda biss. Minħabba dan in-nuqqas ta' bijodiversità, meta tiġi xi marda u pjanta waħda minn ġo għalqa partikulari timrad, tista' tgħid li l-pjanti kollha ta' dik l-għalqa jimordu. </p>

Ikel u xorb
<p>Għalkemm madwar 80% ta' l-ikel tal-bniedem jiġi minn xi 20 speċi ta' pjanti, huwa kkalkulat li l-bniedem kuljum ikollu bżonn madwar erbgħin elf (40,000) speċi ta' annimali u pjanti (għall-ħwejjeġ, għall-bini - pereżempju jintuża l-injam, għall-għamara, eċċetra).</p>
Mediċina
<p>Madwar 40% tal-mediċina fl-Istati Uniti, hemm fihom kimiċi li wieħed isib fi speċi ta' annimali u pjanti. Ħafna mediċini jsiru minn mikro-organiżmi.</p>
Materjali fl-industrija
<p>Ħafna affarijiet bħaż-żejt, kolla, gomma u materjali oħra jiġu direttament minn riżorsi bijoloġiċi.</p>
Pjaċir
<p>Postijiet b'bijodiversità kbira jistg]u joffru postijiet fejn il-bnedmin ikunu jistgħu jirrilassaw, jew jagħmlu attivitajiet bħall-<hi rend="italic">bird-watching</hi> u <hi rend="italic">hikes</hi>. Il-proġett tal-<hi rend="italic">Foresta 2000</hi> (Malta) fil-futur ikun post fejn attivitajiet bħal dawn ikunu possibli.</p>
Theddid
<p>Fis-seklu li għadda, il-bijodiversità soffriet ħafna. Xi studji juru li speċi waħda tal-pjanti minn kull tmienja hi mhedda u hemm ċans li tispiċċa estinta. Xi drabi l-kelma HIPPO tintuża biex turi l-fatturi li jeqirdu l-ambjent: <hi rend="bold">H</hi> = <hi rend="italic">Habitat Destruction</hi> (qerda tal-<hi rend="italic">habitat</hi>); <hi rend="bold">I</hi> = <hi rend="italic">Invasive species</hi> (meta jiġu introdotti speċi li jagħmu ħsara lill-flora u fawna li hemm diġa' - speċi invażivi); <hi rend="bold">P</hi> = <hi rend="italic">Pollution</hi> (it-tniġġiż); <hi rend="bold">P</hi> = <hi rend="italic">Population</hi> (il-popolazzjoni - f'dan il-każ tal-bniedem); <hi rend="bold">O</hi> = <hi rend="italic">Overharvesting</hi> (meta oġġett jiġi użat iktar milli jmissu).</p>
Qerda tal-<hi rend="italic">Habitat</hi>
<figure><caption>Il-popolazzjoni tad-dinja sa l-2050 (maqsuma f'diversi lokalitajiet) skond in-Nazzjonijiet Uniti (UN)</caption></figure>
<p>Mis-snin 1000W.K. s'issa, tista' tgħid li l-maġġoranza ta' kreaturi ġew estinti tort tal-bniedem. Il-popolazzjoni tad-dinja qiegħda kull ma jgħaddi ż-żmien dejjem tiżdied. Bħal issa l-popolazzjoni tad-dinja hija ta' 6 billjun (6,000,000,000) ruħ. Madanakollu sa l-2050 din iċ-ċifra ġiet stmata li se tkun madwar 9.2 biljun (9,200,000,000) ruħ. Barra minn hekk, kuljum, mheded kbar ta' art kuljum jitqaċċtu s-siġar minn fuqhom. Dan isir biex jew għal skopijiet ta' biedja jew bini. Sfortunatament, l-ħamrija ta' dawn il-foresti malajr ma tibqax fertili u minħabba f'hekk siġar oħrajn jiġu mqaċċta biex jagħmlu spazju għall-għelieqi ġodda. Is-siġar huma ferm importanti biex inaqqsu l-ammont ta' diossiku tal-karbonju (CO2) li hu meqjus bħala gass li jista' jikkawża l-<hi rend="italic">Global Warming</hi>. Fihom insibu wkoll ħafna speċi ta' annimali u pjanti li jekk jinqered dan il-<hi rend="italic">habitat</hi> tagħhom jistgħu jiġu estinti. Is-siġar iżommu l-ħamrija f'postha. Għalhekk il-ħamrija tiġi evitata milli tinxtered jew tikkawża li <hi rend="italic">mud-slide</hi> li tista' tkun fatali. Kull forma ta' tniġġiż (ta' l-arja, tal-baħar u xmajjar, id-dawl żejjed, l-istorbju) ikkawżata mill-bniedem tista' teqred wkoll il-<hi rend="italic">habitat</hi> ta' ħafna kreaturi. Dawn il-fatturi kollha li hawn imsemmija jistgħu joħolqu tibdil ta' klima (bħall-<hi rend="italic">Global Warming</hi>) li tista teqred ħafna <hi rend="italic">habitats</hi>.</p>
Introduzzjoni ta' speċi ġdida
<p>Meta biż-żmien il-pjanti u l-annimali bdew jevolvu, in-natura ħolqot barrieri bejniethom li b'hekk wasslet biex jevolvew kreaturi ġodda. Madanakollu meta l-bniedem imexxi minn post għall-ieħor pjanti jew annimali dawn jistgħu jsiru speċi invażiva u tista' tagħmel il-ħsara lill-ispeċi indiġeni.</p>
Organiżmi ġenetikament mibdula
<p>Organiżmi Ġenetikament Mibdula (jew GMO - <hi rend="italic">Genetically Modified Organisms</hi>) huma kreaturi li l-materjal ġenetiku tagħhom ikun mibdul. Dan sar fil-biedja meta xi prodotti ġew mibdula ġenetikament biex iżidu fil-produttivita' jew għal raġunijiet simili. Il-biża' li jistgħu joħolqu il-GMO hi li jistgħu ikollhom impatt fuq speċi oħra u li jistgħu jwasslu biex jagħmlu <hi rend="italic">hybrids</hi> ma' speċi oħra.</p>
Konservazzjoni
<p>Illum il-ġurnata n-nies saru iktar konxji ta' l-ambjent. Sa minn eta' żgħira, t-tfal qed jiġu edukati iżjed fuq l-ambjent. Qbil bejn il-pajjiżi tad-dinja qed jġgħielu li l-bijodiversità tiġi kkonservata, jinħolqu mezzi oħrajn biex tibqa' sostenibbli, u li l-ġid li jinħoloq minn dan kollu jiġi mqassam bejn il-popli.</p>
</text></body></html>