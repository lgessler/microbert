<html><body><text id="wikipedia_mt_wikipedia_org__5995.html" ns="0" revid="260208" sourceurl="https://mt.wikipedia.org/wiki/Naxxar" title="Naxxar" type="wikipedia">Naxxar
<p>In-<ref target="https://mt.wikipedia.org/wiki/Naxxar">Naxxar</ref> huwa raħal jew belt żgħira li tinsab fin-naħa ta' fuq tal-gżira ta' <ref target="https://mt.wikipedia.org/wiki/Malta">Malta</ref>. Għalkemm il-kitbiet storiċi dwarhu jmorru lura sas-seklu Ħmistax, hemm xhieda ta' fdalijiet prejistoriċi. In-<ref target="https://mt.wikipedia.org/wiki/Naxxar">Naxxar</ref> innifsu tnissel miż-żewġ irħajla ta' Ħal Dgħif u Ħal Muselmiet, imma bl-iżvilupp bla rażan illum resaq sew u sar imiss mal-<ref target="https://mt.wikipedia.org/wiki/Mosta">Mosta</ref>, ir-raħal rivali tiegħu.</p>
Folklor
<p><ref target="https://mt.wikipedia.org/wiki/Malta">Malta</ref> għandha dejn kbir fil-qasam kulturali ma' żewġ Naxxarin, <ref target="https://mt.wikipedia.org/wiki/Toni_Cachia">Toni Cachia</ref> l-Ħammarun minn Sqaq it-Tut u <ref target="https://mt.wikipedia.org/wiki/Tommy_Camilleri">Tommy Camilleri</ref> t-Tommy. Cachia kien l-aħħar daqqaq magħruf taż-żaqq f'<ref target="https://mt.wikipedia.org/wiki/Malta">Malta</ref> u l-istess bniedem li wera' lil <ref target="https://mt.wikipedia.org/wiki/Ġużi_Gatt">Ġużi Gatt</ref>, bennej ta' strumenti tradizzjonali Maltin, kif għandek ikollok saqqafa tajba sabiex il-ħoss tad-daqq taż-żaqq joħroġ u jidwi tajjeb.</p>
<p>Camilleri, magħruf bħala tanburista tradizzjonali Malti, għandu l-ħila jiżfen iċ-ċaqliq li tanburusta jrid jagħmel waqt id-daqq taż-żaqq. Dawn ġew iddokumentati minn <ref target="https://mt.wikipedia.org/wiki/Ruben_Żahra">Ruben Żahra</ref> u l-grupp <ref target="https://mt.wikipedia.org/wiki/Etnika">Etnika</ref>. Camilleri jaf idoqq ukoll il-kitarra Maltija, għalkemm dejjem kien it-tanbur Malti li ġablu l-fama li għandu fil-qasam folkloristiku Malti.</p>
Baħar iċ-Ċagħaq
<p>Irħajjel Naxxari li qed jikber bis-sħiħ huwa dak ta' <ref target="https://mt.wikipedia.org/wiki/Baħar_iċ-Ċagħaq">Baħar iċ-Ċagħaq</ref>. Magħruf bħala post għall-għawm, fosthom <ref target="https://mt.wikipedia.org/wiki/Qalet_Marku">Qalet Marku</ref> minn fejn kienet tinġabar l-ilma għall-irkotta, u <ref target="https://mt.wikipedia.org/wiki/Ras_il-Għallis">Ras il-Għallis</ref>, hemm ukoll il-qoxra ta' lukanda Iranjana li qatt ma leħqet fetħet.</p>
</text></body></html>