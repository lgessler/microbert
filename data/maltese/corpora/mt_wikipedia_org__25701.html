<html><body><text id="wikipedia_mt_wikipedia_org__25701.html" ns="0" revid="265132" sourceurl="https://mt.wikipedia.org/wiki/Angkor_Wat" title="Angkor Wat" type="wikipedia">Angkor Wat<figure><caption>Il-faċċata tat-tempju prinċipali ta’ Angkor Wat</caption></figure>
<p><hi rend="bold">Angkor Wat</hi> (/ˌæŋkɔːr ˈwɒt/; bil-<ref target="https://mt.wikipedia.org/wiki/Lingwa_Khmer">Khmer</ref>: អង្គរវត្ត “Belt it-Tempji”<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>) huwa kumpless ta’ tempji fil-<ref target="https://mt.wikipedia.org/wiki/Kambodja">Kambodja</ref> u l-ikbar <ref target="https://mt.wikipedia.org/wiki/Monument">monument</ref> <ref target="https://mt.wikipedia.org/wiki/Reliġjon">reliġjuż</ref> fid-<ref target="https://mt.wikipedia.org/wiki/Id-Dinja">dinja</ref> bħala erja ta’ art (1,626 km2).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-isem jirreferi kemm għall-kumpless ta’ diversi tempji kif ukoll għat-tempju ewlieni. Dan tal-aħħar, oriġinarjament inbena bħala tempju <ref target="https://mt.wikipedia.org/wiki/Induiżmu">Ħinduista</ref> ddedikat lil <ref target="https://mt.wikipedia.org/wiki/Vishnu">Vishnu</ref> fil-bidu tas-seklu 12<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, u lejn tmiem is-seklu ġie kkonvertit f’tempju <ref target="https://mt.wikipedia.org/wiki/Buddiżmu">Buddist</ref> u għadu hekk sa llum.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>It-tempju nbena mir-Re Khmer <ref target="https://mt.wikipedia.org/wiki/Suryavarman_II">Suryavarman II</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> fil-bidu tas-seklu 12 f’Yaśodharapura (bil-Khmer: យសោធរបុរៈ), il-belt kapitali tal-<ref target="https://mt.wikipedia.org/wiki/Imperu_Khmer">Imperu Khmer</ref>, bħala t-tempju statali għall-Imperu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Bħala l-iktar tempju ppreservat tajjeb fil-kumpless ta’ tempji, huwa l-uniku tempju li baqa’ jintuża bħala ċentru reliġjuż sinifikanti mit-twaqqif tiegħu ’l hawn. It-tempju jirrappreżenta l-quċċata tal-istil klassiku għoli tal-arkitettura Khmer. Illum, huwa wkoll wieħed mill-iktar siti importanti ta’ pellegrinaġġ għall-Buddisti fil-Kambodja u fid-dinja kollha.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Angkor Wat sar simbolu tal-Kambodja<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, jidher fuq il-bandiera nazzjonali, u huwa l-attrazzjoni turistika prinċipali tal-pajjiż. It-tempju kellu rwol importanti fil-konverżjoni tal-Kambodja għall-Buddiżmu.</p>
<p>Angkor Wat jgħaqqad flimkien żewġ pjanti bażiċi tal-arkitettura Khmer tat-tempji: it-tempju f’għamla ta’ muntanja u t-tempju bil-galleriji. Id-disinn tiegħu huwa maħsub biex jirrappreżenta l-<ref target="https://mt.wikipedia.org/wiki/Muntanja_Meru">Muntanja Meru</ref>, kenn id-devi fil-<ref target="https://mt.wikipedia.org/wiki/Kożmoloġija">kożmoloġija</ref> Ħindu u Buddista. Mad-dawra tat-tempju hemm ħondoq twil iktar minn ħames kilometri u ħajt estern ta’ 3.6 kilometri.<ref target="https://mt.wikipedia.org/wiki/Il-Paġna_prinċipali#cite_note-:2-9">[9]</ref> It-tempju fih tliet galleriji rettangolari, waħda fuq l-oħra. Fiċ-ċentru tat-tempju hemm ħames torrijiet f’għamla ġeometrika bħal fuq dada, b’erba’ torrijiet fl-irkejjen ta’ kwadrat u l-ħames wieħed fin-nofs. Għad-differenza tal-biċċa l-kbira tal-kumpless ta’ tempji ta’ Angkor, it-tempju ewlieni ta’ Angkor Wat huwa orjentat lejn il-Punent. L-istudjużi ma jaqblux bejniethom x’inhi t-tifsira ta’ dan. It-tempju jiġi ammirat għall-kobor u għall-armonija tal-arkitettura tiegħu, għar-riljevi mnaqqxin estensivi tiegħu, u għall-istatwi tal-Buddha u tad-Devi.</p>
Etimoloġija
<p>L-isem modern Angkor Wat (bil-Khmer: អង្គរវត្ត; isem alternattiv: <hi rend="italic">Nokor Wat</hi>, bil-Khmer: នគរវត្ត)<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> ifisser “Belt it-Tempji”. Angkor (bil-Khmer: អង្គរ), li tfisser “belt” jew “belt kapitali”, hija l-forma vernakolari tal-kelma <hi rend="italic">nokor</hi> (bil-Khmer: នគរ), li ġejja mill-kelma <hi rend="italic">nagara</hi> bis-<ref target="https://mt.wikipedia.org/wiki/Sanskritu">Sanskritu</ref>/bil-<ref target="https://mt.wikipedia.org/wiki/Pali">Pali</ref> (Devanāgarī: नगर).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> <hi rend="italic">Wat</hi> (bil-Khmer: វត្ត), li tfisser “art it-tempji”, oriġinat ukoll mill-kelma <hi rend="italic">vāṭa</hi> bis-Sanskritu/bil-Pali (Devanāgarī: वाट), li tfisser “għeluq tal-art”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>L-isem oriġinali tat-tempju kien Vrah Viṣṇuloka jew Parama Viṣṇuloka bis-Sanskritu (bil-Khmer: បរមវិស្ណុលោក – <hi rend="italic">Barom Visnulōk</hi>) li kien l-isem il-fundatur irjali tat-tempju wara mewtu.<ref target="https://mt.wikipedia.org/wiki/Il-Paġna_prinċipali#cite_note-:3-12">[12]</ref></p>
Storja
<figure><caption>Ir-riljiev imnaqqax ta’ Suryavarman II li bena Angkor Wat</caption></figure>
<p>Angkor Wat tinsab 5.5 kilometri fit-Tramuntana tal-belt moderna ta’ <ref target="https://mt.wikipedia.org/wiki/Siem_Reap">Siem Reap</ref>, u ftit bogħod fin-Nofsinhar u kemxejn fil-Lvat tal-belt kapitali preċedenti, li kienet iċċentrata f’<ref target="https://mt.wikipedia.org/wiki/Baphuon">Baphuon</ref>. Dan it-tempju huwa l-iktar wieħed fin-Nofsinhar tal-kumpless ta’ tempji antiki.</p>
<p>Skont leġġenda, il-kostruzzjoni ta’ Angkor Wat ġiet ordnata minn <ref target="https://mt.wikipedia.org/wiki/Indra">Indra</ref> biex iservi bħala palazz għal ibnu <ref target="https://mt.wikipedia.org/wiki/Precha_Ket_Mealea">Precha Ket Mealea</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Skont il-vjaġġatur <ref target="https://mt.wikipedia.org/wiki/Ċina">Ċiniż</ref> <ref target="https://mt.wikipedia.org/wiki/Zhou_Daguan">Zhou Daguan</ref> tas-seklu 13, uħud kienu jemmnu li t-tempju ġie mibni f’lejla waħda minn arkitett divin.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Id-disinn u l-kostruzzjoni inizjali tat-tempju seħħew fl-ewwel nofs tas-seklu 12, waqt ir-renju ta’ Suryavarman II (irrenja mill-1113 sa madwar l-1150). Angkor Wat ma ġiex iddedikat lil <ref target="https://mt.wikipedia.org/wiki/Shiva">Shiva</ref>, bħalma kienet it-tradizzjoni tar-rejiet ta’ qabel, iżda ġie ddedikat lil Vishnu. Ġie mibni bħala t-tempju statali tar-re u tal-belt kapitali. Peress li la l-istele tat-twaqqif u lanqas xi iskrizzjonijiet kontemporanji li jirreferu għat-tempju ma nstabu, l-isem oriġinali mhuwiex magħruf fiċ-ċert, iżda seta’ kien imsejjaħ “Varah Vishnu-lok” biex jagħti ġieħ lill-alla tat-tempju. Ix-xogħlijiet jidher li ntemmu ftit wara li miet ir-re, u ftit mid-dekorazzjoni tal-ħitan bir-riljevi mnaqqxin baqgħu ma tlestewx. It-terminu <hi rend="italic">Vrah Viṣṇuloka</hi> jew <hi rend="italic">Parama Viṣṇuloka</hi> jfissru litteralment “ir-re li mar fid-dinja suprema ta’ Vishnu”, u jirreferu għal Suryavarman II wara mewtu biex jingħata ġieħ u jiġi mfakkar.<ref target="https://mt.wikipedia.org/wiki/Il-Paġna_prinċipali#cite_note-:3-12">[12]</ref></p>
<figure><caption>Patri Buddist jagħmel ritwal f’Angkor Wat</caption></figure>
<p>Fl-1177, bejn wieħed u ieħor 27 sena wara l-mewt ta’ Suryavarman II, ir-rikkezzi ta’ Angkor insterqu mill-għedewwa tradizzjonali tal-Khmer, jiġifieri ċ-<ref target="https://mt.wikipedia.org/wiki/Cham">Cham</ref> mir-<ref target="https://mt.wikipedia.org/wiki/Renju_ta’_Champa">Renju ta’ Champa</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Imbagħad l-imperu għadda f’idejn re ġdid, <ref target="https://mt.wikipedia.org/wiki/Jayavarman_VII">Jayavarman VII</ref>, li stabbilixxa belt kapitali ġdida u tempju statali ġdid ftit iktar fit-Tramuntana (<ref target="https://mt.wikipedia.org/wiki/Angkor_Thom">Angkor Thom</ref> u <ref target="https://mt.wikipedia.org/wiki/Bayon">Bayon</ref> rispettivament), li ġew iddedikati lill-Buddiżmu, minħabba li r-re kien jemmen li l-alla Ħindu ma kienx qeda ħtiġijietu. Għaldaqstant, b’mod gradwali, Angkor Wat ġie kkonvertit f’sit Buddist u ħafna <ref target="https://mt.wikipedia.org/wiki/Skultura">skulturi</ref> tal-Ħinduiżmu ġew sostitwiti b’xogħlijiet tal-<ref target="https://mt.wikipedia.org/wiki/Arti">arti</ref> tal-Buddiżmu.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Lejn l-aħħar tas-seklu 12, b’mod gradwali Angkor Wat ġie ttrasformat minn ċentru tal-qima Ħindu għal ċentru tal-qima tal-Buddiżmu u għadu hekk sa llum.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> Angkor Wat huwa partikolari fost il-kumpless ta’ tempji għaliex minkejja li ġie ttraskurat ferm wara s-seklu 16, qatt ma ġie abbandunat għalkollox.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Erbatax-il iskrizzjoni li saru fis-<ref target="https://mt.wikipedia.org/wiki/Seklu_17">seklu 17</ref> u li ġew skoperti fiż-żona ta’ Angkor, jixhdu li xi pellegrini Buddisti <ref target="https://mt.wikipedia.org/wiki/Ġappun">Ġappuniżi</ref> kienu stabbilew insedjamenti żgħar flimkien mal-Khmer lokali.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Dak iż-żmien, il-viżitaturi Ġappuniżi kienu jemmnu li t-tempju kien il-ġnien famuż tal-<ref target="https://mt.wikipedia.org/wiki/Jetavana">Jetavana</ref> tal-Buddha, li oriġinarjament kien jinsab fir-renju ta’ <ref target="https://mt.wikipedia.org/wiki/Magadha">Magadha</ref>, l-<ref target="https://mt.wikipedia.org/wiki/Indja">Indja</ref>. L-iktar iskrizzjoni magħrufa ssemmi lil <ref target="https://mt.wikipedia.org/wiki/Ukondayu_Kazufusa">Ukondayu Kazufusa</ref>, li ċċelebra s-<ref target="https://mt.wikipedia.org/wiki/Sena_l-Ġdida_tal-Khmer">Sena l-Ġdida tal-Khmer</ref> f’Angkor Wat fl-1632.</p>
<p>Wieħed mill-ewwel viżitaturi tal-Punent kien <ref target="https://mt.wikipedia.org/wiki/António_da_Madalena">António da Madalena</ref>, patri <ref target="https://mt.wikipedia.org/wiki/Portugall">Portugiż</ref> li żar it-tempju fl-1586 u li stqarr li “tant huwa kostruzzjoni straordinarja li mhux possibbli li tiddeskrivieh bil-kitba, speċjalment għaliex ma hemm l-ebda binja simili oħra fid-dinja. Fih torrijiet u dekorazzjoni, kif ukoll l-irfinar kollu li jista’ jiġi f’moħħ il-bniedem”.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>Fl-1860, it-tempju ġie effettivament skopert mill-ġdid min-naturalista u mill-esploratur <ref target="https://mt.wikipedia.org/wiki/Franza">Franċiż</ref> <ref target="https://mt.wikipedia.org/wiki/Henri_Mouhot">Henri Mouhot</ref>, li wassal biex il-Punent isir jaf b’dan is-sit permezz tal-pubblikazzjoni tan-noti tal-ivvjaġġar tiegħu, fejn kiteb: “Wieħed minn dawn it-tempji, li jħaqqaqha ma’ dak ta’ <ref target="https://mt.wikipedia.org/wiki/Salamun">Salamun</ref>, u li nbena minn xi <ref target="https://mt.wikipedia.org/wiki/Mikelanġlu">Mikelanġlu</ref> tal-qedem, jista’ jitqiegħed bl-unuri mal-isbaħ binjiet tagħna. Huwa isbaħ minn kwalunkwe fdal li ħallewlna l-Griegi u r-<ref target="https://mt.wikipedia.org/wiki/Imperu_Ruman">Rumani Antiki</ref>, u joħloq kuntrast ta’ dieqa minħabba l-qagħda ta’ barbariżmu li jinsab fiha n-nazzjon”.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<figure><caption>Tpinġija tal-faċċata ta’ Angkor Wat ta’ Henri Mouhot (1860)</caption></figure>
<p>Il-legat artistiku mill-isbaħ ta’ Angkor Wat u ta’ monumenti oħra tal-Khmer fiż-żona ta’ Angkor wassal biex <ref target="https://mt.wikipedia.org/wiki/Franza">Franza</ref> tadotta lill-Kambodja bħala protettorat fil-11 ta’ Awwissu 1863 u biex tinvadi lis-Siam biex tieħu f’idejha l-kontroll tal-fdalijiet. Dan malajr wassal biex il-Kambodja tieħu f’idejha l-artijiet fil-Majjistral tal-pajjiż li kienu taħt il-kontroll ta’ Siam (issa t-<ref target="https://mt.wikipedia.org/wiki/Tajlandja">Tajlandja</ref>) mill-1351 (Manich Jumsai 2001), jew skont uħud fl-1431.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Ma kien hemm l-ebda binja jew dar ordinarja jew xi sinjal ieħor ta’ insedjament, inkluż utensili tat-tisjir, armi, jew ħwejjeġ li s-soltu jinstabu f’siti antiki. Minflok, hemm evidenza biss tal-monumenti nfushom.<ref target="https://mt.wikipedia.org/wiki/Il-Paġna_prinċipali#cite_note-:4-22">[22]</ref> Kummissjoni ta’ esplorazzjoni Franċiża bdiet billi tfassal lista tal-<ref target="https://mt.wikipedia.org/wiki/Monument">monumenti</ref> prinċipali. Missjonijiet sussegwenti kkopjaw l-iskrizzjonijiet miktuba fuq il-binjiet ta’ Angkor biex l-istudjużi jkunu jistgħu jittraduċuhom u jitkixxfu iktar dwar l-i<ref target="https://mt.wikipedia.org/wiki/Storja">storja</ref> ta’ Angkor.</p>
<p>Sal-1885 kienu fasslu kronoloġija tal-mexxejja u żviluppaw deskrizzjoni fuq fuq taċ-ċivilizzazzjoni li kienet ipproduċiet il-kumpless ta’ tempji. Fl-1898, il-Franċiżi ddeċidew jallokaw fondi sostanzjali għall-preservazzjoni ta’ Angkor. Sekli sħaħ ta’ telqa ħallew il-ġungla terġa’ taħkem ħafna mill-istrutturi l-iktar sinifikanti, u mingħajr ċerti sforzi biex il-binjiet jinħelsu mill-għeruq tas-siġar tal-<hi rend="italic"><ref target="https://mt.wikipedia.org/wiki/Banyan">banyan</ref></hi> u taċ-<hi rend="italic"><ref target="https://mt.wikipedia.org/wiki/Ceiba">ceiba</ref></hi>, x’aktarx li kienu jinqerdu għalkollox (għalkemm mhux is-siġar kollha li kibru minn ġol-fdalijiet tneħħew).</p>
<figure><caption>Tpinġija ta’ Angkor Wat ta’ Louis Delaporte (1880)</caption></figure>
<p>L-estetika ta’ Angkor Wat kienet intweriet ukoll fil-mużew tal-forom tal-ġibs ta’ <ref target="https://mt.wikipedia.org/wiki/Louis_Delaporte">Louis Delaporte</ref> msejjaħ <hi rend="italic">musée Indo-chinois</hi> li kien jeżisti fil-Palazz ta’ <ref target="https://mt.wikipedia.org/wiki/Trocadero">Trocadero</ref> f’<ref target="https://mt.wikipedia.org/wiki/Pariġi">Pariġi</ref> għall-ħabta tal-1880 sa nofs is-snin 20 tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Fis-seklu 20 sar restawr konsiderevoli tal-kumpless ta’ tempji ta’ Angkor Wat.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> B’mod gradwali, ħaddiema u arkeologi ħadmu qatigħ flimkien biex inaddfu l-fdalijiet mill-veġetazzjoni tal-ġungla u kixfu partijiet kbar tal-ġebel tal-binjiet. B’hekk, ix-xemx setgħet terġa’ tiżreġ direttament fuq il-binjiet tat-tempju. Angkor Wat ġibed l-attenzjoni u qanqal l-immaġinazzjoni ta’ iktar nies fl-Ewropa meta l-padiljun tal-protettorat Franċiż tal-Kambodja, bħala parti mill-<ref target="https://mt.wikipedia.org/wiki/Indoċina">Indoċina</ref> Franċiża, ħoloq replika bl-istess daqs ta’ Angkor Wat waqt il-<ref target="https://mt.wikipedia.org/wiki/Wirja_Kolonjali_ta’_Pariġi">Wirja Kolonjali ta’ Pariġi</ref> fl-1931.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<figure><caption>Replika kbira ta’ Angkor Wat fil-Wirja Kolonjali ta’ Pariġi (1931) kienet tirrappreżenta l-ġmiel kbir tal-protettorat Franċiż tal-Kambodja.</caption></figure>
<p>Il-Kambodja kisbet l-indipendenza minn Franza fid-9 ta’ Novembru 1953 u ħadet il-kontroll ta’ Angkor Wat minn dak iż-żmien ’il quddiem. Jista’ jingħad ukoll li mill-perjodu kolonjali sa meta s-sit ġie ddeżinjat bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1992, dan it-tempju speċifiku ta’ Angkor Wat kien strumentali biex jissawwar il-kunċett modern u gradwalment globalizzat tal-wirt kulturali mibni.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Ix-xogħlijiet tar-restawr ġew interrotti mill-<ref target="https://mt.wikipedia.org/wiki/Gwerra_Ċivili_tal-Kambodja">Gwerra Ċivili tal-Kambodja</ref> u l-Khmer Rouge ħadu l-kontroll tal-pajjiż waqt is-snin 70 u 80 tas-seklu 20, għalkemm f’dan il-perjodu t-tempju ma tantx ġarrab ħsarat. Il-forzi tal-Khmer Rouge stabbilew kampijiet ħdejn it-tempju u użaw l-<ref target="https://mt.wikipedia.org/wiki/Injam">injam</ref> kollu li sabu mill-binjiet tat-tempju bħala ħatab. Barra minn hekk, xi tiri tal-ġlied bl-armi tan-nar bejn il-Khmer Rouge u l-<ref target="https://mt.wikipedia.org/wiki/Vjetnam">Vjetnam</ref> laqtu r-riljievi mnaqqxin tat-tempju. Wara l-gwerer, saret ħafna iktar ħsara mill-ħallelin tal-<ref target="https://mt.wikipedia.org/wiki/Arti">opri tal-arti</ref> li kienu qed joperaw mit-<ref target="https://mt.wikipedia.org/wiki/Tajlandja">Tajlandja</ref>, għaliex fl-aħħar tas-snin 80 u fil-bidu tas-snin 90 tas-seklu 20, il-biċċa l-kbira tal-irjus tal-istatwi tat-tempji ġew maqlugħin mill-istrutturi, inkluż ir-rikostruzzjonijiet.<ref target="https://mt.wikipedia.org/wiki/Il-Paġna_prinċipali#cite_note-:5-27">[27]</ref></p>
<figure><caption>Toqob ikkawżati mit-tiri fil-ġlied bl-armi tan-nar bejn il-<ref target="https://mt.wikipedia.org/wiki/Khmer_Rouge">Khmer Rouge</ref> u l-<ref target="https://mt.wikipedia.org/wiki/Vjetnam">Vjetnam</ref> f’Angkor Wat.</caption></figure>
<p>It-tempju huwa simbolu importanti tal-Kambodja, u huwa sors ta’ kburija nazzjonali kbira li tqies fir-relazzjonijiet diplomatiċi ma’ Franza, l-<ref target="https://mt.wikipedia.org/wiki/Stati_Uniti">Istati Uniti</ref> u t-Tajlandja. It-tempju ta’ Angkor Wat ilu jidher bħala parti ċentrali tal-bnadar nazzjonali tal-Kambodja mill-introduzzjoni tal-ewwel verżjoni lejn l-1863.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Madankollu, minn perspettiva storika u anke transkulturali ikbar, it-tempju ta’ Angkor Wat  ma sarx simbolu tal-kburija nazzjonali <hi rend="italic">sui generis</hi> iżda ddaħħal fi proċess politiku u kulturali ikbar tal-produzzjoni tal-wirt kolonjali Franċiż fejn repliki tat-tempju oriġinali ntwerew f’wirjiet kolonjali Franċiżi u universali f’Pariġi u f’<ref target="https://mt.wikipedia.org/wiki/Marsilja">Marsilja</ref> bejn l-1889 u l-1937.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>F’Diċembru 2015, ġie mħabbar li tim tar-riċerka mill-Università ta’ <ref target="https://mt.wikipedia.org/wiki/Sydney">Sydney</ref> kien sab grupp ieħor ta’ torrijiet li kienu nbnew, iġġarrfu u ntradmu waqt il-kostruzzjoni ta’ Angkor Wat, kif ukoll struttura kbira li l-iskop tagħha mhuwiex magħruf fin-naħa tan-Nofsinhar tal-grupp u fortifikazzjonijiet tal-injam. Is-sejbiet jinkludu wkoll evidenza li kien hemm insedjament residenzjali b’densità baxxa fiż-żona, b’network ta’ toroq, għadajjar u għoljiet artifiċjali. Dawn jindikaw li l-artijiet ta’ Angkor Wat, imdawra b’ħondoq u b’ħajt, jaf ma kinux jintużaw biss mill-elit reliġjuż, kif kien maħsub qabel. It-tim uża t-teknoloġija tal-<ref target="https://mt.wikipedia.org/wiki/LiDAR">LiDAR</ref>, ir-radar li jippenetra l-art u skavi mmirati biex jimmappja s-sit ta’ Angkor Wat.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
Arkitettura
Sit u pjanta
<figure><caption>Pjanta tat-tempju ta’ Angkor Wat</caption></figure>
<p>Angkor Wat, li jinsab eżattament 13°24′45″N 103°52′0″E, huwa kombinazzjoni unika ta’ tempju f’għamla ta’ muntanja (id-disinn standard għat-tempji statali tal-imperu) u tal-pjanta suċċessiva b’galleriji konċentriċi. Il-kostruzzjoni ta’ Angkor Wat tissuġġerixxi wkoll li xi karatteristiċi tat-tempju kellhom rabta apposta mal-pożizzjoni tax-<ref target="https://mt.wikipedia.org/wiki/Xemx">xemx</ref>. Dan joħroġ fid-dieher fil-mod kif inhu orjentat it-tempju fil-Lvant u fil-Punent, u l-veduti fix-xefaq mit-terrazzi tat-tempju fejn torrijiet speċifiċi jidhru li nbnew eżatt fejn titla’ x-xemx f’solstizju.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> It-tempju huwa rappreżentazzjoni tal-Muntanja Meru, fejn jgħixu l-allat: il-ħames torrijiet ewlenin jissimboleġġaw il-ħames qċaċet tal-muntanja, u l-ħitan u l-ħondoq jissimboleġġaw il-ktajjen muntanjużi tal-madwar u l-oċean.<ref target="https://mt.wikipedia.org/wiki/Il-Paġna_prinċipali#cite_note-:6-32">[32]</ref> L-aċċess għall-partijiet ta’ fuq tat-tempju kienu dejjem iktar esklużivi, u l-lajċi kienu jitħallew biss sal-livell ta’ taħt nett.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
<figure><caption>Veduta ta’ Angkor Wat mill-ajru</caption></figure>
<figure><caption>Pjanta dettaljata tal-istruttura ċentrali</caption></figure>
<p>Għad-differenza tal-biċċa l-kbira tat-tempji tal-Khmer, Angkor Wat huwa orjentat lejn il-Punent iktar milli lejn il-Lvant. Dan wassal biex bosta (inkluż <ref target="https://mt.wikipedia.org/wiki/Maurice_Glaize">Maurice Glaize</ref> u <ref target="https://mt.wikipedia.org/wiki/George_Coedès">George Coedès</ref>) jikkonkludu li Suryavarman kellu f’moħħu li t-tempju jintuża bħala tempju funebri.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref>Il-mibgħut diplomatiku <ref target="https://mt.wikipedia.org/wiki/Zhou_Da_Guan">Zhou Da Guan</ref> li ntbagħat mill-Imperatur Temür Khan lejn Angkor fl-1295 kien irrapporta li l-kap ta’ stat kien midfun f’torri wara mewtu, u rrefera għal Angkor Wat bħala <ref target="https://mt.wikipedia.org/wiki/Mawżolew">mawżolew</ref>. Evidenza ulterjuri għal dan il-ħsieb tinsab fir-riljievi li ġew imnaqqxa fid-direzzjoni kontra l-arloġġ—<hi rend="italic">prasavya</hi> fit-<ref target="https://mt.wikipedia.org/wiki/Terminoloġija">terminoloġija</ref> Ħindu—peress li dan huwa l-kontra tal-ordni normali. Ir-ritwali jsiru f’ordni bil-maqlub waqt is-servizzi funebri Braħminiċi. L-arkeologu <ref target="https://mt.wikipedia.org/wiki/Charles_Higham">Charles Higham</ref> jiddeskrivi wkoll kontenitur li jaf kien intuża għal skopijiet funebri u li kien instab fit-torri ċentrali.<ref target="https://mt.wikipedia.org/wiki/Il-Paġna_prinċipali#cite_note-:7-35">[35]</ref> Uħud iddeskrivew dan kollu bħala l-ikbar sforz u użu ta’ enerġija biex jindifen katavru.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Madankollu, <ref target="https://mt.wikipedia.org/wiki/Freeman">Freeman</ref> u <ref target="https://mt.wikipedia.org/wiki/Jacques">Jacques</ref> innotaw li diversi tempji oħra ta’ Angkor ma jsegwux l-orjentazzjoni tipika lejn il-Lvant, u jissuġġerixxu li l-allinjament ta’ Angkor Wat kien dovut għall-fatt li kien iddedikat lil Vishnu, li kien assoċjat mal-Punent.<ref target="https://mt.wikipedia.org/wiki/Il-Paġna_prinċipali#cite_note-:6-32">[32]</ref></p>
<p>Abbażi tal-allinjament u tad-dimensjonijiet tat-tempju, u abbażi tal-kontenut u tal-arranġament tar-riljievi, ir-riċerkatriċi <ref target="https://mt.wikipedia.org/wiki/Eleanor_Mannikka">Eleanor Mannikka</ref> targumenta li l-istruttura tirrappreżenta era ġdida ta’ paċi taħt ir-Re Suryavarman II: “peress li l-kejliet taċ-ċikli tax-xemx u tal-qamar ġew meqjusa fil-kostruzzjoni tal-ispazju sagru ta’ Angkor Wat, dan il-mandat divin ta’ tmexxija kien ankrat mal-kmamar u mal-kurituri kkonsagrati li kienu maħsuba biex jipperpetwaw is-setgħa tar-re u biex jonoraw u jipplakaw l-allat immanifestati fis-smewwiet ta’ fuq it-tempju”.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref><ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Is-suġġerimenti ta’ Mannikka ntlaqgħu b’taħlita ta’ interess u xettiċiżmu fost l-akkademiċi.<ref target="https://mt.wikipedia.org/wiki/Il-Paġna_prinċipali#cite_note-:7-35">[35]</ref> Hi żżomm ’il bogħod mill-ispekulazzjonijiet ta’ oħrajn bħal <ref target="https://mt.wikipedia.org/wiki/Graham_Hancock">Graham Hancock</ref>, li Angkor Wat jifforma parti minn rappreżentazzjoni tal-<ref target="https://mt.wikipedia.org/wiki/Kostellazzjoni">kostellazzjoni</ref> <ref target="https://mt.wikipedia.org/wiki/Draco">Draco</ref>.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<p>It-torri ewlieni ta’ Angkor Wat jallinja maż-żerniq tal-ekwinozju tar-rebbiegħa.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref><ref target="https://mt.wikipedia.org/wiki/Il-Paġna_prinċipali#cite_note-41">[41]</ref></p>
Stil
<figure><caption>Veduta ta’ Angkor Wat mill-ġenb</caption></figure>
<p>Angkor Wat huwa eżempju mill-aqwa tal-istil klassiku tal-arkitettura tal-Khmer, l-istil ta’ Angkor Wat, u tah ismu. Sas-seklu 12, l-arkitetti Khmer kisbu l-ħiliet u l-kunfidenza biex jużaw il-<ref target="https://mt.wikipedia.org/wiki/Blat_ramli">blat ramli</ref> (iktar milli l-<ref target="https://mt.wikipedia.org/wiki/Brikks">brikks</ref> jew il-<ref target="https://mt.wikipedia.org/wiki/Laterit">laterit</ref>) bħala l-materjal għat-tempju prinċipali. Il-biċċa l-kbira tal-postijiet viżibbli huma magħmulin minn blokok tal-blat ramli, filwaqt li l-laterit kien jintuża għall-ħajt estern u għal partijiet strutturali moħbija. L-aġent li ntuża bħala tkaħħil biex il-blokok jiġu mġannta ma’ xulxin għad irid jiġi identifikat, għalkemm ġie ssuġġerit li ntużaw <ref target="https://mt.wikipedia.org/wiki/Reżini">reżini</ref> naturali jew l-<ref target="https://mt.wikipedia.org/wiki/Idrossidu_tal-kalċju">idrossidu tal-kalċju</ref>.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref></p>
<p>It-tempju ġie mfaħħar l-iktar għall-armonija tad-disinn tiegħu. Skont <ref target="https://mt.wikipedia.org/wiki/Maurice_Glaize">Maurice Glaize</ref>, konservatur ta’ Angkor ta’ nofs is-seklu 20, it-tempju “jikseb perfezzjoni klassika permezz tal-monumentalità mrażżna tal-elementi bbilanċjati bir-reqqa u permezz tal-arranġament preċiż tal-proporzjonijiet tiegħu. Huwa xogħol ta’ setgħa, għaqda u stil”.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
<p>B’mod arkitettoniku, l-elementi karatteristiċi tal-istil jinkludu: it-torrijiet bil-ponta tagħhom ġejja għat-tond bħal raħsiet tal-<ref target="https://mt.wikipedia.org/wiki/Lotus">lotus</ref>; nofs gallerija biex iwessgħu l-passaġġi; galleriji assjali li jikkollegaw l-ispazji magħluqa; u t-terrazzi forma ta’ salib li jinsabu fl-assi prinċipali tat-tempju. L-elementi dekorattivi tipiċi huma d-<ref target="https://mt.wikipedia.org/wiki/Devata">devati</ref> (jew l-<ref target="https://mt.wikipedia.org/wiki/Apsara">apsari</ref>), ir-riljievi mnaqqxa, u girlandi estensivi u xeni narrattivi fuq il-frontuni. L-istatwi ta’ Angkor Wat jitqies li huwa konservattiv, u huma iktar statiċi u inqas grazzjużi minn xogħol preċedenti. Elementi oħra tad-disinn inqerdu mit-trapass taż-żmien u minħabba s-serq tal-fdalijiet. Dawn kienu jinkludu <ref target="https://mt.wikipedia.org/wiki/Stukko">stukko</ref> mdieheb fuq it-torrijiet, indurar fuq xi figuri tar-riljievi, u suffitti u bibien tal-injam.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
Karatteristiċi
Binja esterna
<figure><caption>Veduta tad-diversi daħliet u l-ħajt tal-Punent tal-binja esterna ta’ Angkor min-naħa l-oħra tal-ħondoq</caption></figure>
<figure><caption>Statwa ta’ <ref target="https://mt.wikipedia.org/wiki/Ta_Reach">Ta Reach</ref> f’Angkor Wat, oriġinarjament ta’ Vishnu bi tmien dirgħajn, iżda b’ras ta’ Buddha.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></caption></figure>
<p>Il-ħajt estern, 1,024 metru bi 802 metri, b’għoli ta’ 4.5 metri, huwa mdawwar b’biċċa art fil-beraħ u b’ħondoq wiesa’ 190 metru u b’perimetru ta’ iktar minn ħames kilometri.<ref target="https://mt.wikipedia.org/wiki/Il-Paġna_prinċipali#cite_note-:2-9">[9]</ref> Il-ħondoq jestendi għal 1.5 kilometru mil-Lvant għall-Punent u għal 1.3 kilometri mit-Tramuntana għan-Nofsinhar.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> Biċċa art olzata fil-Lvant, magħmula bil-ħamrija kkumpattata u bil-ġebel, tagħti aċċess għat-tempju. Il-mogħdija għolja tal-blat ramli fil-Punent, li issa hija d-daħla prinċipali, ġiet miżjuda wara, possibbilment minflok pont tal-injam.<ref target="https://mt.wikipedia.org/wiki/Il-Paġna_prinċipali#cite_note-:8-47">[47]</ref> F’kull wieħed mill-punti kardinali hemm <hi rend="italic">gopura</hi>, jiġifieri bieb/daħla prinċipali; dak fil-Punent huwa l-ikbar wieħed u fih tliet torrijiet imġarrfin. Glaize jinnota li dan il-bieb, fl-istess ħin, jaħbi u jirrifletti l-għamla tat-tempju nnifsu.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Taħt it-torri tan-Nofsinhar hemm statwa magħrufa bħala <hi rend="italic">Ta Reach</hi>, li oriġinarjament kienet statwa ta’ Vishnu bi tmien dirgħajn, iżda meta t-tempju ġie kkonvertit f’tempju Buddist fis-seklu 13, l-istatwa ġiet ikkonvertita fi statwa ta’ Buddha billi minflok ras Vishnu tpoġġiet dik ta’ Buddha; oriġinarjament jaf kienet tokkupa s-santwarju ċentrali tat-tempju.<ref target="https://mt.wikipedia.org/wiki/Il-Paġna_prinċipali#cite_note-:8-47">[47]</ref> Bejn it-torrijiet hemm galleriji u hemm żewġ daħliet oħra fuq kull naħa tal-gopura li spiss jiġu msejħa “bibien tal-<ref target="https://mt.wikipedia.org/wiki/Iljunfant">iljunfanti</ref>”, għaliex tant huma kbar li l-iljunfanti jistgħu jgħaddu minnhom (kif fil-fatt għadu jiġri sa llum għal skopijiet turistiċi). Dawn il-galleriji għandhom pilastri kwadri fuq in-naħa ta’ barra (fil-Punent) u ħajt magħluq fuq in-naħa ta’ ġewwa (fil-Lvant). Is-saqaf bejn il-pilastri huwa ddekorat b’tinqix ta’ fjuri tal-lotus; il-faċċata tal-Punent tal-ħajt hija ddekorat b’tinqix ta’ żeffiena nisa; u l-faċċata tal-Lvant tal-ħajt hija ddekorata bi twieqi bil-balavostri, b’żeffiena rġiel merfugħa mill-annimali, u b’devati, inkluż l-uniku devata bis-snien jidhru fit-tempju (fin-Nofsinhar tad-daħla).</p>
<figure><caption>Librerija tat-Tramuntana</caption></figure>
<p>Il-ħajt estern jagħlaq spazju ta’ 820,000 metru kwadru, li apparti t-tempju nnifsu kien u oriġinarjament iħaddan fih il-belt u, fit-Tramuntana tat-tempju, il-palazz irjali. Bħal kull binja lajka ta’ Angkor, dawn kienu nbnew b’materjali mhux durabbli, u mhux bil-ġebel. Għaldaqstant, ma fadal xejn minnhom għajr il-fdalijiet ta’ wħud mit-toroq.<ref target="https://mt.wikipedia.org/wiki/Il-Paġna_prinċipali#cite_note-:9-49">[49]</ref> Il-biċċa l-kbira tal-ispazju issa tgħattiet mill-foresta. Mogħdija għolja ta’ 350 metru tikkollega l-gopura tal-Punent mat-tempju, b’balavostri tan-naga u sitt settijiet ta’ taraġ fuq kull naħa li jagħtu għall-belt. Fuq kull naħa hemm ukoll librerija b’daħliet f’kull punt kardinali, quddiem it-tielet sett ta’ taraġ mid-daħla, u għadira bejn il-<ref target="https://mt.wikipedia.org/wiki/Librerija">librerija</ref> u t-tempju nnifsu. L-għadajjar ġew miżjuda iktar tard fid-disinn, flimkien mat-terrazza b’forma ta’ salib, li hija mħarsa minn iljuni, li tikkollega l-mogħdija għolja mal-istruttura ċentrali.<ref target="https://mt.wikipedia.org/wiki/Il-Paġna_prinċipali#cite_note-:9-49">[49]</ref></p>
Struttura ċentrali
<figure><ref target="https://mt.wikipedia.org/wiki/Special:FilePath/Angot_war.jpg">Stampa:Angot war.jpg</ref><caption>Veduta mill-ajru tal-istruttura ċentrali u t-terrazza quddiemha b’forma ta’ salib.</caption></figure>
<figure><caption>It-torri ċentrali ta’ Angkor Wat jirrappreżenta l-muntanja sagra Meru</caption></figure>
<p>It-tempju jinsab fuq terrazza olzata iktar ’il fuq mill-belt. Fih tliet galleriji rettangolari li jitilgħu lejn torri ċentrali, u kull livell ogħla minn ta’ qablu. Mannikka tinterpreta dawn il-galleriji bħala dedika għar-re, Braħma, il-<ref target="https://mt.wikipedia.org/wiki/Qamar">qamar</ref>, u Vishnu. Kull gallerija għandha gopura f’kull punt kardinali, u ż-żewġ galleriji ta’ ġewwa għandhom torrijiet fl-irkejjen tagħhom, li jiffurmaw għamla ġeometrika bħal fuq dada, b’erba’ torrijiet fl-irkejjen ta’ kwadrat u l-ħames wieħed fin-nofs. Peress li t-tempju jħares lejn il-Punent, il-karatteristiċi tiegħu huma kollha fuq in-naħa ta’ wara lejn il-Lvant, biex jitħalla iktar spazju x’jimtela f’kull binja esterna u f’kull gallerija fil-Punent; għall-istess raġuni, it-taraġ li jħares lejn il-Punent huma iktar baxxi minn dawk tan-naħat l-oħra.</p>
<p>Il-gallerija esterna hija 187 metru b’215-il metru, b’padiljuni iktar milli torrijiet fl-irkejjen. Il-gallerija tagħti għall-beraħ barra mit-tempju, b’nofs galleriji bil-kolonni li jestendu u li jirfdu l-istruttura. Il-gallerija ta’ barra tikkollega mat-tieni binja fuq in-naħa tal-Punent permezz ta’ <ref target="https://mt.wikipedia.org/wiki/Kjostru">kjostru</ref> b’forma ta’ <ref target="https://mt.wikipedia.org/wiki/Salib">salib</ref>, imsejjaħ <hi rend="italic">Preah Poan</hi> (li jfisser “il-Gallerija tal-Elf <ref target="https://mt.wikipedia.org/wiki/Buddha">Buddha</ref>”). Matul is-sekli, il-pellegrini ħallew ħafna immaġnijiet tal-Buddha fil-kjostru, għalkemm il-biċċa l-kbira tagħha tneħħew mill-post. Din iż-żona fiha ħafna iskrizzjonijiet marbuta mal-azzjonijiet tajbin li wettqu l-pellegrini, il-biċċa l-kbira miktuba bil-Khmer iżda hemm ukoll oħrajn bil-lingwa ta’ <ref target="https://mt.wikipedia.org/wiki/Burma">Burma</ref> u bil-Ġappuniż. L-erba’ parapetti żgħar iffurmati mill-kjostru jaf oriġinarjament kienu mimlijin bl-ilma.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref> Fit-Tramuntana u fin-Nofsinhar tal-kjostru hemm żewġ libreriji.</p>
<figure><caption>Veduta tal-gallerija esterna ta’  Angkor Wat</caption></figure>
<p>Iktar lil hinn, it-tieni galleriji fuq ġewwa huma kkollegati ma’ xulxin u ma’ żewġ libreriji maġenbhom b’terrazza oħra b’forma ta’ salib, u mill-ġdid din żdiedet wara. Mit-tieni livell ’il fuq, id-devati jiddekoraw ħafna mill-ħitan, waħedhom jew fi gruppi sa massimu ta’ erba’ f’daqqa. Il-binja fit-tieni livell hija 100 metru b’115-il metru, u oriġinarjament jaf kienet mimlija bl-<ref target="https://mt.wikipedia.org/wiki/Ilma">ilma</ref> biex tirrappreżenta l-oċean madwar il-Muntanja Meru.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> Tliet settijiet ta’ taraġ fuq kull naħa jwasslu sat-torrijiet tal-irkejjen u sal-gopuri tal-gallerija ta’ ġewwa. It-taraġ wieqaf ħafna jirrappreżenta d-diffikultà li wieħed jasal fir-renju tal-allat.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref> Din il-gallerija ta’ ġewwa, imsejħa l-<hi rend="italic">Bakan</hi>, hija kwadru ta’ 60 metru b’galleriji assjali li jikkollegaw kull gopura mas-santwarju ċentrali, u santwarji sussidjarji li jinsabu taħt it-torrijiet fl-irkejjen. Is-soqfa tal-galleriji huma ddekorati bid-disinn dekorattiv ta’ ġisem ta’ <ref target="https://mt.wikipedia.org/wiki/Serp">serp</ref> bl-irjus ta’ <ref target="https://mt.wikipedia.org/wiki/Iljun">ljuni</ref> jew <hi rend="italic">garudi</hi>. Ħġur u frontuni mnaqqxin jiddekoraw id-daħliet għall-galleriji u għas-santwarji. It-torri fuq is-santwarju ċentrali jitla’ 43 metru għal għoli ta’ 65 metru ’l fuq mill-art; għad-differenza ta’ dawk ta’ tempji preċedenti f’għamla ta’ muntanja, it-torri ċentrali huwa olzat ’il fuq mill-erba’ torrijiet l-oħra.<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> Is-santwarju nnifsu, oriġinarjament okkupat minn statwa ta’ Vishnu u miftuħ fuq kull naħa, ġie magħluq bil-ħitan meta t-tempju ġie kkonvertit għall-<ref target="https://mt.wikipedia.org/wiki/Buddiżmu_Teravada">Buddiżmu Teravada</ref>, u l-ħitan il-ġodda ġew iddekorati b’immaġnijiet ta’ Buddha bilwieqfa. Fl-1934, il-konservatur <ref target="https://mt.wikipedia.org/wiki/George_Trouvé">George Trouvé</ref> wettaq skavi fil-fossa taħt is-santwarju ċentrali: din kienet mimlija bir-ramel u bl-ilma u t-teżori li kien fiha kienu diġà għosfru, madakollu rnexxielu jsib pedament indurat bid-<ref target="https://mt.wikipedia.org/wiki/Deheb">deheb</ref> li x’aktarx meqjus bħala sagru, xi żewġ metri ’l fuq mil-livell tal-art.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref></p>
Dekorazzjoni
<figure><caption>Id-devati u l-apsari huma dekorazzjonijiet karatteristiċi tal-istil ta’ Angkor Wat.</caption></figure>
<figure><caption>Ir-riljiev imnaqqax taż-Żinglatura tal-Baħar tal-<ref target="https://mt.wikipedia.org/wiki/Ħalib">Ħalib</ref> juri lil Vishnu fin-nofs, il-fekruna tal-ilma tiegħu <ref target="https://mt.wikipedia.org/wiki/Avatar_Kurma">Avatar Kurma</ref> taħt, asuri u devi fuq ix-xellug u fuq il-lemin, u apsari u Indra fuqhom.</caption></figure>
<p>Angkor Wat x’aktarx li huwa magħruf l-iktar għad-dekorazzjoni estensiva tiegħu, li hija integrata mal-<ref target="https://mt.wikipedia.org/wiki/Arkitettura">arkitettura</ref> tal-bini. L-iktar forma predominanti ta’ dekorazzjoni hija r-riljievi mnaqqxin. Il-ħitan ta’ ġewwa tal-gallerija esterna fihom sensiela ta’ xeni fuq skala kbira li juru l-iktar episodji mill-ġrajjiet epiċi tal-Ħinduiżmu, ir-<ref target="https://mt.wikipedia.org/wiki/Ramayana">Ramayana</ref> u l-<ref target="https://mt.wikipedia.org/wiki/Mahabharata">Mahabharata</ref>. Higham jgħid li huma “l-ikbar arranġament lineari magħruf ta’ tinqix fil-ġebel”.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref> Mir-rokna tal-Majjistral fid-direzzjoni kontra l-arloġġ, il-gallerija tal-Punent turi l-Battalja ta’ Lanka (mir-Ramayana, fejn Rama jirbaħ kontra Ravana) u l-Battalja ta’ Kurukshetra (mill-Mahabharata, li turi l-qerda reċiproka tal-klannijiet tal-Kaurava u tal-Pandava). Fil-gallerija tan-Nofsinhar hemm l-unika xena storika, purċissjoni fejn jidher Suryavarman II, imbagħad 32 <ref target="https://mt.wikipedia.org/wiki/Infern">infern</ref> u 37 <ref target="https://mt.wikipedia.org/wiki/Ġenna">ġenna</ref> tal-Ħinduiżmu.<ref target="https://mt.wikipedia.org/wiki/Il-Paġna_prinċipali#cite_note-56">[56]</ref></p>
<p>Fil-gallerija tal-Lvant hemm waħda mill-iktar xeni magħrufa, iż-Żinglatura tal-Baħar tal-<ref target="https://mt.wikipedia.org/wiki/Ħalib">Ħalib</ref>, li turi 92 asura u 88 deva jużaw is-serp Vasuki biex iħawwdu l-baħar taħt id-direzzjoni ta’ Vishnu (Mannikka tgħodd 91 asura biss, u tispjega li n-numri asimetriċi jirrappreżentaw l-għadd ta’ jiem mis-solstizju tax-xitwa sal-ekwinozju tar-rebbiegħa, u mill-ekwinozju sas-solstizju tas-sajf).<ref target="https://mt.wikipedia.org/wiki/Il-Paġna_prinċipali#cite_note-57">[57]</ref> Imbagħad jidher Vishnu jirbaħ kontra l-asuri (xena li ġiet miżjuda fis-seklu 16). Il-gallerija tat-Tramuntana turi r-rebħa ta’ Krishna fuq Bana (fejn skont Glaize, “is-sengħa tat-tinqix hija l-agħar waħda li nsibu fit-tempju”).<ref target="https://mt.wikipedia.org/wiki/Il-Paġna_prinċipali#cite_note-58">[58]</ref></p>
<p>Angkor Wat huwa ddekorat b’immaġnijiet ta’ apsari u ta’ devati; hemm iktar minn 1,796 immaġni ta’ devati fl-inventarju tar-riċerka attwali.<ref target="https://mt.wikipedia.org/wiki/Il-Paġna_prinċipali#cite_note-59">[59]</ref> L-arkitetti ta’ Angkor Wat użaw immaġnijiet żgħar ta’ apsari (bejn 30 cm u 40 cm) bħala disinni dekorattivi fuq il-pilastri u l-ħitan. Dawn kienu jinkorporaw immaġnijiet ikbar ta’ devati (b’ġisimhom kollu (bejn 95 cm u 110 cm) iktar prominenti f’kull livell tat-tempju mill-padiljun tad-dħul sal-qċaċet tat-torrijiet għoljin. Fl-1927, <ref target="https://mt.wikipedia.org/wiki/Sappho_Marchal">Sappho Marchal</ref> ippubblikat studju li jikkataloga d-diversità notevoli tal-fattizzi tal-apsari u tad-devati: xagħarhom, ix-xedd ornamentali ta’ rashom, l-ilbies, il-pożi, il-ġojjellerija u l-fjuri dekorattivi. Marchal ikkonkludiet li dawn il-fattizzi kollha kienu bbażati fuq affarijiet li kienu jeżistu tassew fil-perjodu ta’ Angkor.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref></p>
Tekniki tal-kostruzzjoni
<figure><caption>Kuritur bil-kolonni lixxi</caption></figure>
<p>Il-ġebel, lixx daqs l-<ref target="https://mt.wikipedia.org/wiki/Irħam">irħam</ref> illostrat, tqiegħed fuq xulxin mingħajr tkaħħil b’ġonturi li xi kultant diffiċli ħafna li ssib fejn qegħdin. Il-blokok kienu jinżammu ma’ xulxin permezz ta’ ġonturi apposta fejn kultant ġebla waħda tidħol ġol-oħra, u drabi oħra permezz ta’ ġonturi bil-minċotti jew bl-użu tal-<ref target="https://mt.wikipedia.org/wiki/Gravità">gravità</ref>. Il-blokok x’aktarx li tpoġġew f’posthom permezz ta’ kombinament ta’ iljunfanti, ħbula tal-kajjar, taljoli, u armar u fallakki tal-kostruzzjoni tal-<ref target="https://mt.wikipedia.org/wiki/Bambù">bambù</ref>. <ref target="https://mt.wikipedia.org/wiki/Henri_Mouhot">Henri Mouhot</ref> innota li l-biċċa l-kbira tal-blokok kellhom toqob b’dijametru ta’ 2.5 cm u fondi 3 cm, u li l-blokok il-kbar kellhom iktar toqob. Xi studjużi ssuġġerew li dawn it-toqob kienu jintużaw biex il-blokok jiġu kkollegati ma’ xulxin b’vireg tal-<ref target="https://mt.wikipedia.org/wiki/Ħadid">ħadid</ref>, iżda oħra jsostnu li t-toqob kienu jintużaw biex fihom jitqiegħdu kavilji temporanji biex il-blokok ikunu jistgħu jitqiegħdu f’posthom.</p>
<figure><caption>Dekorazzjoni bit-tinqix f’waħda mill-irkejjen</caption></figure>
<p>Il-monument inbena b’madwar ħames sa għaxar miljun blokka tal-blat ramli, b’piż massimu ta’ tunnellata u nofs kull blokka.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref> Fil-fatt, biex inbniet il-belt kollha ta’ Angkor, kien hemm bżonn iktar ammonti ta’ ġebel milli kien hemm bżonn għall-<ref target="https://mt.wikipedia.org/wiki/Piramidi_Eġizzjani">piramidi Eġizzjani</ref> kollha f’daqqa, u kienu jokkupaw erja ferm ikbar minn Pariġi ta’ llum il-ġurnata. Barra minn hekk, għad-differenza tal-piramidi Eġizzjani li kienu jużaw il-ġebla tal-ġir minn barrieri xi nofs kilometru ’l bogħod mis-sit tal-kostruzzjoni, il-belt kollha ta’ Angkor inbniet bil-blat ramli minn barrieri xi 40 km ’il bogħod.<ref target="https://mt.wikipedia.org/wiki/Il-Paġna_prinċipali#cite_note-62">[62]</ref> Dan il-blat ramli kellu jiġi ttrasportat mill-<ref target="https://mt.wikipedia.org/wiki/Muntanja_Kulen">Muntanja Kulen</ref>, <ref target="https://mt.wikipedia.org/wiki/Barriera">barriera</ref> li tinsab xi 40 km fil-Grigal. Ġie ssuġġerit li r-rotta biex jitwassal il-ġebel kienet fil-fatt 35 km tul kanal mil-lag ta’ <ref target="https://mt.wikipedia.org/wiki/Tonlé_Sap">Tonlé Sap</ref>, 35 km oħra min-naħa għall-oħra tal-lag, u fl-aħħar 15-il kilometru kontra l-kurrent tul ix-xmara ta’ <ref target="https://mt.wikipedia.org/wiki/Siem_Reap">Siem Reap</ref>, biex b’hekk il-vjaġġ totali biex jinġiebu l-blokok kien jammonta għal 90 km. Madankollu, permezz tal-immaġnijiet satellitari, <ref target="https://mt.wikipedia.org/wiki/Etsuo_Uchida">Etsuo Uchida</ref> u <ref target="https://mt.wikipedia.org/wiki/Ichita_Shimoda">Ichita Shimoda</ref> tal-Università ta’ Waseda f’<ref target="https://mt.wikipedia.org/wiki/Tokjo">Tokjo</ref>, il-Ġappun, fl-2011 skoprew kanal iqsar ta’ 35 km li jikkollega l-Muntanja Kulen u Angkor Wat u t-tnejn li huma jemmnu li l-Khmer użaw din ir-rotta.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref></p>
<p>Prattikament, is-superfiċi, il-kolonni, il-ħġur u saħansitra s-soqfa kollha minn barra huma mnaqqxin. Hemm kilometri sħaħ ta’ riljievi li juru xeni mil-letteratura Indjana, pereżempju b’unikorni, grifuni, draguni bil-ġwienaħ jiġbdu karrijiet kif ukoll ġellieda jsegwu lill-mexxej tagħhom fuq dahar <ref target="https://mt.wikipedia.org/wiki/Iljunfant">iljunfant</ref> u żeffiena nisa tas-smewwiet bi stili elaborati tax-<ref target="https://mt.wikipedia.org/wiki/Xagħar">xagħar</ref>. Il-ħitan tal-galleriji waħedhom huma ddekorati bi kważi 1,000 metru kwadru ta’ riljievi. Xi toqob fuq uħud mill-ħitan ta’ Angkor Wat jindikaw li jaf kienu ddekorati b’folji tal-bronż. Dawn kienu jintużaw ħafna fil-qedem u kienu wkoll l-ewwel ħaġa li kienu jitfgħu għajnejhom fuqhom il-ħallelin. Waqt l-iskavi ta’ <ref target="https://mt.wikipedia.org/wiki/Khajuraho">Khajuraho</ref>, <ref target="https://mt.wikipedia.org/wiki/Alex_Evans">Alex Evans</ref>, naġġar u skultur, ħoloq skultura tal-ġebel ta’ 1.2 metru, u dam xi 60 jum biex inaqqaxha kollha.<ref target="https://mt.wikipedia.org/wiki/Il-Paġna_prinċipali#cite_note-64">[64]</ref> <ref target="https://mt.wikipedia.org/wiki/Roger_Hopkins">Roger Hopkins</ref> u <ref target="https://mt.wikipedia.org/wiki/Mark_Lehner">Mark Lehner</ref> wettqu esperimenti wkoll biex jaqtgħu l-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> u 12 il-ħaddiema tal-barrieri damu 22 jum biex jaqtgħu xi 400 tunnellata ta’ ġebel.<ref target="https://mt.wikipedia.org/wiki/Il-Paġna_prinċipali#cite_note-65">[65]</ref> Għaldaqstant il-forza tax-xogħol meħtieġa għall-barrieri, għat-trasport, għat-tinqix u għall-installazzjoni ta’ tant blokok tal-blat ramli, x’aktarx li kienet tammonta għal eluf ta’ artiġjani b’sengħa kbira. Il-ħiliet meħtieġa għat-tinqix ta’ dawn l-iskulturi ġew żviluppati mijiet ta’ snin qabel, kif jidher ċar minn xi artefatti li jmorru lura għas-seklu 7, qabel ma l-Khmer kisbu l-poter.<ref target="https://mt.wikipedia.org/wiki/Il-Paġna_prinċipali#cite_note-:4-22">[22]</ref><ref target="https://mt.wikipedia.org/wiki/Il-Paġna_prinċipali#cite_note-66">[66]</ref></p>
Sit ta’ Wirt Dinji
<p>Il-kumpless ta’ tempji ta’ Angkor huwa wieħed mill-iktar siti arkeoloġiċi importanti fix-<ref target="https://mt.wikipedia.org/wiki/Xlokk_tal-Asja">Xlokk tal-Asja</ref>. Fl-1992, il-kumpless ta’ tempji ta’ Angkor, li jinkludi diversi tempji bħal Angkor Wat, <ref target="https://mt.wikipedia.org/wiki/Angkor_Thom">Angkor Thom</ref>, <ref target="https://mt.wikipedia.org/wiki/Banteay_Srei">Banteay Srei</ref> u Bayon, ġie ddeżinjat bħala Sit ta’ Wirt Dinji tal-UNESCO.</p>
<p>Il-kumpless ta’ tempji ta’ Angkor ġie meqjus li għandu valur straordinarju universali abbażi ta’ erba’ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-kumpless jirrappreżenta l-firxa sħiħa tal-arti Khmer mis-seklu 9 sas-seklu 14 b’diversi kapulavuri; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-influwenza tal-arti Khmer kif żviluppata f’Angkor kienet waħda qawwija fix-Xlokk tal-Asja u kellha rwol fundamentali fl-evoluzzjoni tagħha; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-Imperu Khmer tas-sekli 9 sa 14 kellu rwol fl-iffurmar tal-iżvilupp politiku u kulturali fix-Xlokk tal-Asja u l-biċċa l-kbira tal-fdalijiet ta’ dak l-imperu jinsabu fil-kumpless ta’ tempji ta’ Angkor; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-arkitettura tal-Khmer evolviet ferm minn dik tas-sottokontinent Indjan u żviluppat il-karatteristiċi distinti tagħha b’mod indipendenti jew inkella minn tradizzjonijiet kulturali oħra ta’ pajjiżi ġirien. Dan kollu sarraf f’orizzont artistiku ġdid fl-arti u fl-arkitettura orjentali.<ref target="https://mt.wikipedia.org/wiki/Il-Paġna_prinċipali#cite_note-67">[67]</ref></p>
Angkor Wat illum
Restawr u konservazzjoni
<figure><caption>Filmat tal-Fond Dinji għall-Monumenti dwar il-konservazzjoni ta’ Angkor Wat</caption></figure>
<p>Bħal fil-każ tal-biċċa l-kbira ta’ tempji antiki oħra fil-Kambodja, Angkor Wat ġarrab ħsarat u deterjorament estensivi minħabba l-veġetazzjoni tal-ġungla, il-fungi, iċ-ċaqliq tal-art, il-gwerer u s-serq. Madankollu, il-ħsarat mill-gwerer kienu limitati ħafna, meta mqabbla mal-bqija tal-fdalijiet tat-tempji fil-Kambodja. It-tempju rċieva wkoll l-iktar restawr bir-reqqa.<ref target="https://mt.wikipedia.org/wiki/Il-Paġna_prinċipali#cite_note-:5-27">[27]</ref></p>
<p>Ir-restawr ta’ Angkor Wat fl-era moderna beda bit-twaqqif tal-<hi rend="italic">Conservation d'Angkor</hi> (l-Assoċjazzoni tal-Konservazzjon ta’ Angkor) mill-École française d'Extrême-Orient (EFEO) fl-1908; qabel dik id-data, l-attivitajiet li saru fis-sit kellhom x’jaqsmu l-iktar mal-esplorazzjoni.<ref target="https://mt.wikipedia.org/wiki/Il-Paġna_prinċipali#cite_note-68">[68]</ref><ref target="https://mt.wikipedia.org/wiki/Il-Paġna_prinċipali#cite_note-69">[69]</ref> L-Assoċjazzjoni tal-Konservazzjoni ta’ Angkor kienet responsabbli għall-attivitajiet tar-riċerka, tal-konservazzjoni u tar-restawr li twettqu f’Angkor sal-bidu tas-snin 70 tas-seklu 20, u restawr ewlieni ta’ Angkor sar fis-snin 60 tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-70">[70]</ref> Madankollu, ix-xogħlijiet f’Angkor ġew abbandunati matul l-era tal-Khmer Rouge u l-Assoċjazzjoni tal-Konservazzjoni ta’ Angkor sfaxxat fl-1975.<ref target="https://mt.wikipedia.org/wiki/Il-Paġna_prinċipali#cite_note-71">[71]</ref> Bejn l-1986 u l-1992, l-Istħarriġ Arkeoloġiku tal-Indja wettaq xogħol ta’ restawr fit-tempju<ref target="https://mt.wikipedia.org/wiki/Il-Paġna_prinċipali#cite_note-72">[72]</ref>, peress li Franza dak iż-żmien ma kinitx tirrikonoxxi lill-gvern tal-Kambodja. Tressqet kritika kemm rigward it-tentattivi bikrin ta’ restawr tal-Franċiżi u partikolarment rigward it-tentattivi ta’ wara tal-Indjani, u kien hemm tħassib dwar il-ħsara li saret fis-superfiċe tal-ġebla bl-użu ta’ sustanzi kimiċi u tal-konkoż.<ref target="https://mt.wikipedia.org/wiki/Il-Paġna_prinċipali#cite_note-:5-27">[27]</ref><ref target="https://mt.wikipedia.org/wiki/Il-Paġna_prinċipali#cite_note-73">[73]</ref><ref target="https://mt.wikipedia.org/wiki/Il-Paġna_prinċipali#cite_note-74">[74]</ref></p>
<figure><caption>Ir-ras restawrata ta’ <hi rend="italic">naga</hi> maġenb iljun mhux restawrat fil-bidu ta’ mogħdija għolja li twassal għad-daħla ta’ Angkor Wat. Il-kuntrast bejn l-istatwi restawrati u mhux restawrati huwa intenzjonat. L-ikbar restawr tal-mogħdija għolja nbeda għall-ewwel darba fis-snin 60 tas-seklu 20 mill-Franċiżi.</caption></figure>
<p>Fl-1992, wara li Norodom Sihanouk appella għall-għajnuna tal-komunità internazzjonali, Angkor Wat ġie elenkat fl-istess ħin fil-lista tal-UNESCO ta’ Siti ta’ Wirt Dinji fil-periklu (u mbagħad tneħħa fl-2004) u fil-lista tal-UNESCO ta’ Siti ta’ Wirt Dinji.<ref target="https://mt.wikipedia.org/wiki/Il-Paġna_prinċipali#cite_note-75">[75]</ref><ref target="https://mt.wikipedia.org/wiki/Il-Paġna_prinċipali#cite_note-76">[76]</ref> Fl-1994 ġew stabbiliti żoni ta’ lqugħ biex is-sit ta’ Angkor ikun protett. Barra minn hekk, APSARA ġiet stabbilita fl-1995 biex tipproteġi u tiġġestixxi s-sit kollu, u fl-1996 għaddiet liġi biex il-wirt tal-Kambodja jiġi protett.<ref target="https://mt.wikipedia.org/wiki/Il-Paġna_prinċipali#cite_note-77">[77]</ref><ref target="https://mt.wikipedia.org/wiki/Il-Paġna_prinċipali#cite_note-78">[78]</ref></p>
<p>Għadd ta’ pajjiżi bħal Franza, il-Ġappun u ċ-<ref target="https://mt.wikipedia.org/wiki/Ċina">Ċina</ref> huma attwalment involuti f’diversi proġetti ta’ konservazzjoni ta’ Angkor Wat. Il-Proġett Ġermaniż ta’ Konservazzjoni tal-Apsari (GACP) qed jaħdem biex jipproteġi l-apsari, id-devati u r-riljievi l-oħra li jiddekoraw it-tempju, biex ma ssirilhomx ħsara. L-istħarriġ tal-organizzazzjoni sab li madwar 20% tad-devati qegħdin f’kundizzjoni ħażin ħafna, l-iktar minħabba l-erożjoni naturali u d-deterjorament tal-ġebla, iżda anke minħabba l-isforzi tar-restawr li kienu saru. Xogħol ieħor jinvolvi t-tiswija tas-sezzjonijiet tal-istruttura li ċedew, u l-prevenzjoni kontra ċedimenti oħra: il-faċċata tal-Punent tal-livell ta’ fuq, pereżempju, ilha mirfuda bl-armar tar-restawr mill-2002, filwaqt li tim Ġappuniż temm ir-restawr tal-librerija tat-Tramuntana tal-binja esterna fl-2005.</p>
<p>Il-<ref target="https://mt.wikipedia.org/wiki/Fond_Dinji_għall-Monumenti">Fond Dinji għall-Monumenti</ref> beda x-xogħol ta’ konservazzjoni tal-Gallerija taż-Żinglatura tal-Baħar tal-Ħalib fl-2008 wara diversi snin ta’ studji dwar il-kundizzjoni li kienet tinsab fiha. Il-proġett irrestawra s-sistema tradizzjonali ta’ kif il-Khmer kienu jsaqqfu l-binjiet u tneħħa l-<ref target="https://mt.wikipedia.org/wiki/Konkoż">konkoż</ref> li kien intuża fit-tentattivi ta’ restawr ta’ qabel li kienu rriżultaw f’<ref target="https://mt.wikipedia.org/wiki/Melħ">imluħa</ref> li bdew jakkumulaw fl-istruttura wara r-riljievi, u jeqirdu l-<ref target="https://mt.wikipedia.org/wiki/Kulur">kulur</ref> u jikkawżaw ħsara lis-superfiċi skolpiti. Il-fażi ewlenija tax-xogħol intemmet fl-2012, u l-komponent finali kien l-installazzjoni tat-truf tas-saqaf tal-gallerija fl-2013.</p>
<p>Instab li rita mikrobika kienet qed tiddegrada l-blat ramli ta’ Angkor Wat, <ref target="https://mt.wikipedia.org/wiki/Preah_Khan">Preah Khan</ref>, Bayon u <ref target="https://mt.wikipedia.org/wiki/Prasat_tal-Punent">Prasat tal-Punent</ref> f’Angkor.<ref target="https://mt.wikipedia.org/wiki/Il-Paġna_prinċipali#cite_note-79">[79]</ref> Iċ-<ref target="https://mt.wikipedia.org/wiki/Ċjanobatterju">ċjanobatterji</ref> b’filamenti reżistenti għad-deidratazzjoni u għar-<ref target="https://mt.wikipedia.org/wiki/Radjazzjoni">radjazzjoni</ref> jistgħu jipproduċu aċidi organiċi li jiddegradaw il-ġebla. F’kampjuni interni u esterni ta’ Preah Khan instab fungu skur bil-filamenti, filwaqt li l-alga <hi rend="italic">Trentepohlia</hi> nstabet biss f’kampjuni li ttieħdu mill-ġebel estern imtebba’ bir-roża f’Preah Khan. Ġew prodotti repliki biex jissostitwixxu uħud mill-<ref target="https://mt.wikipedia.org/wiki/Skultura">iskulturi</ref> li ntilfu jew li ġew danneġġati.<ref target="https://mt.wikipedia.org/wiki/Il-Paġna_prinċipali#cite_note-80">[80]</ref></p>
Turiżmu
<figure><caption>Patri Buddist jagħti barkiet lil turist.</caption></figure>
<p>Mis-snin 90 tas-seklu 20, Angkor Wat sar destinazzjoni <ref target="https://mt.wikipedia.org/wiki/Turiżmu">turistika</ref> ewlenija. Fl-1993, kien hemm biss 7,650 viżitatur<ref target="https://mt.wikipedia.org/wiki/Il-Paġna_prinċipali#cite_note-81">[81]</ref>; sal-2004, iċ-ċifri tal-gvern urew li dik is-sena kienu waslu 561,000 viżitatur barrani fil-provinċja ta’ Seam Reap, bejn wieħed u ieħor 50% tat-turisti barranin kollha fil-Kambodja.<ref target="https://mt.wikipedia.org/wiki/Il-Paġna_prinċipali#cite_note-82">[82]</ref> Il-viżitaturi qabżu ċ-ċifra ta’ miljun fl-2007, u sal-2012 qabżu ż-żewġ miljuni. Il-maġġoranza żaru t-tempju ta’ Angkor Wat, li laqa’ iktar minn żewġ miljun turist barrani fl-2013<ref target="https://mt.wikipedia.org/wiki/Il-Paġna_prinċipali#cite_note-83">[83]</ref>, u 2.6 miljuni sal-2018.<ref target="https://mt.wikipedia.org/wiki/Il-Paġna_prinċipali#cite_note-84">[84]</ref> Is-sit ġie ġestit mill-grupp privat SOKIMEX bejn l-1990 u l-2016<ref target="https://mt.wikipedia.org/wiki/Il-Paġna_prinċipali#cite_note-85">[85]</ref>, li krew is-sit mill-gvern tal-Kambodja. Il-fluss ta’ turisti s’issa ma tantx ikkawża ħsara, ħlief xi <ref target="https://mt.wikipedia.org/wiki/Graffiti">graffiti</ref>; tpoġġa taraġ tal-injam fuq it-taraġ u l-art tal-ġebel biex ma ssirx ħsara mill-passi kontinwi u tpoġġew ħbula mad-dawra tar-riljievi biex it-turisti ma jersqux wisq viċin tagħhom. It-turiżmu pprovda wkoll fondi addizzjonali għall-manutenzjoni tas-sit. Mis-sena 2000, kważi 28% tad-dħul mill-biljetti tas-sit ta’ Angkor Wat intefaq fuq il-manutenzjoni tat-tempji, għalkemm il-biċċa l-kbira tax-xogħol jitwettaq mit-timijiet sponsorjati mill-gvernijiet barranin iktar milli mill-awtoritajiet tal-Kambodja.<ref target="https://mt.wikipedia.org/wiki/Il-Paġna_prinċipali#cite_note-86">[86]</ref></p>
<p>Peress li Angkor Wat esperjenza tkabbir sinifikanti fit-turiżmu tul is-snin, l-UNESCO u l-Kumitat ta’ Koordinazzjoni Internazzjonali tagħha għas-Salvagwardja u l-Iżvilupp tas-Sit Storiku ta’ Angkor (ICC), flimkien mar-rappreżentanti mill-Gvern Irjali u minn APSARA, organizzaw seminars biex jiġi diskuss il-kunċett ta’ “turiżmu kulturali”. Bit-tir li jiġi evitat it-turiżmu kummerċjali u tal-massa, is-seminars saħqu fuq l-importanza li jkun hemm akkomodazzjoni u servizzi ta’ kwalità għolja sabiex il-gvern tal-Kambodja jkun jista’ jibbenefika b’mod ekonomiku, filwaqt li tiġi inkorporata r-rikkezza tal-kultura tal-Kambodja. Fl-2001, dan l-inċentiv irriżulta fil-kunċett tal-“Belt Turistika ta’ Angkor” biex tiġi żviluppata b’rispett għall-arkitettura Khmer tradizzjonali, u jkun fiha faċilitajiet turistiċi u tad-divertiment, filwaqt li tipprovdi lukandi lussużi li jkunu jistgħu jlaħħqu man-numru kbir ta’ turisti.<ref target="https://mt.wikipedia.org/wiki/Il-Paġna_prinċipali#cite_note-:10-87">[87]</ref></p>
<figure><caption>Ammont kbir ta’ turisti jistennew ix-xemx tiela’ quddiem għadira bir-rifless ta’ Angkor Wat</caption></figure>
<p>Il-prospettiva li jiġu żviluppati akkomodazzjonijiet tant kbar wasslet għal tħassib kemm minn APSARA kif ukoll mill-ICC, li sostnew li l-iżviluppi turistiċi preċedenti fiż-żona injoraw ir-regolamenti dwar il-kostruzzjoni u jekk ikun hemm iktar minn dawn il-proġetti, x’aktarx li jkollhom il-potenzjal li jeqirdu l-pajsaġġ karatteristiku. Barra minn hekk, is-skala kbira ta’ dawn il-proġetti bdiet thedded il-kwalità tas-sistemi tal-ilma, tad-dranaġġ u tal-<ref target="https://mt.wikipedia.org/wiki/Elettriku">elettriku</ref> tal-belt qrib Angkor. Ġie nnotat li frekwenza tant kbira ta’ turiżmu u ż-żieda fid-domanda għal akkomodazzjonijiet ta’ kwalità fiż-żona, kif ukoll l-iżvilupp ta’ <ref target="https://mt.wikipedia.org/wiki/Awtostrada">awtostrada</ref> kbira, kellhom effett dirett fuq l-<ref target="https://mt.wikipedia.org/wiki/Ilma_tal-pjan">ilma tal-pjan</ref>, u sussegwentement bdew joħonqu l-istabbiltà strutturali tat-tempji ta’ Angkor. Il-popolazzjoni lokali ta’ Siem Reap leħħnet it-tħassib tagħha li l-pajsaġġ u l-atmosfera tal-belt kienet qed tiġi kompromessa favur it-turiżmu. Peress li din l-atmosfera lokali hija l-komponent ewlieni għal proġetti bħall-Belt Turistika ta’ Angkor, l-uffiċjali lokali qed ikomplu jiddiskutu kif jista’ jirnexxielhom jinkorporaw it-turiżmu fil-futur mingħajr ma jissagrifikaw il-valuri u l-kultura lokali.<ref target="https://mt.wikipedia.org/wiki/Il-Paġna_prinċipali#cite_note-:10-87">[87]</ref></p>
<p>Fil-Forum dwar it-Turiżmu tal-<ref target="https://mt.wikipedia.org/wiki/ASEAN">ASEAN</ref>, ġie miftiehem li jkun hemm ġemellaġġ tal-provinċji u tas-siti ta’ <ref target="https://mt.wikipedia.org/wiki/Borobodur">Borobodur</ref> fl-<ref target="https://mt.wikipedia.org/wiki/Indoneżja">Indoneżja</ref> u ta’ Angkor Wat fil-Kambodja.<ref target="https://mt.wikipedia.org/wiki/Il-Paġna_prinċipali#cite_note-88">[88]</ref></p>
</text></body></html>