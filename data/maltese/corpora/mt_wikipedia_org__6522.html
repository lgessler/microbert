<html><body><text id="wikipedia_mt_wikipedia_org__6522.html" ns="0" revid="226938" sourceurl="https://mt.wikipedia.org/wiki/Massimo_Oddo" title="Massimo Oddo" type="wikipedia">Massimo Oddo
<p><hi rend="bold">Massimo Oddo</hi> (<ref target="https://mt.wikipedia.org/wiki/Pescara">Pescara</ref>, <ref target="https://mt.wikipedia.org/wiki/14_ta'_Ġunju">14 ta' Ġunju</ref> <ref target="https://mt.wikipedia.org/wiki/1976">1976</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Italja">Taljan</ref> li jilgħab mat-tim ta' <ref target="https://mt.wikipedia.org/wiki/AC_Milan">Milan</ref> fl-irwol ta' <ref target="https://mt.wikipedia.org/wiki/Difensur#Fuq_il-faxex">difensur lemini</ref>. Mat-<ref target="https://mt.wikipedia.org/wiki/Tim_nazzjonali_tal-futbol_tal-Italja">tim nazzjonali</ref> hu rnexxielu jirbaħ it-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>.</p>
Karriera
Klabb
<p>Massimo Oddo beda l-futbol professjonali mat-tim tas-<ref target="https://mt.wikipedia.org/wiki/Serie_C1">Serie C1</ref> <ref target="https://mt.wikipedia.org/wiki/US_Fiorenzuola_1922">Fiorenzuola</ref>, biex fis-snin ta' wara, dejjem fl-istess serje, lagħab ma' <ref target="https://mt.wikipedia.org/wiki/AC_Monza_Brianza_1912">Monza</ref>, <ref target="https://mt.wikipedia.org/wiki/AC_Prato">Prato</ref> u <ref target="https://mt.wikipedia.org/wiki/Calcio_Lecco_1912">Lecco</ref>.</p>
<p>Id-debutt fis-<ref target="https://mt.wikipedia.org/wiki/Serie_B">Serie B</ref> wasal flimkien mat-tim ta' Monza, u ma' <ref target="https://mt.wikipedia.org/wiki/Hellas_Verona_FC">Verona</ref> lagħab l-ewwel żewġ kampjonati fis-<ref target="https://mt.wikipedia.org/wiki/Serie_A">Serie A</ref>. Wara ngħaqad mal-<ref target="https://mt.wikipedia.org/wiki/SS_Lazio">Lazio</ref> u hemmhekk hu sar <ref target="https://mt.wikipedia.org/wiki/Kaptan_(futbol)">kaptan</ref> tal-iskwadra u kien f'dan iż-żmien li ntgħażel għall-ewwel darba mat-<ref target="https://mt.wikipedia.org/wiki/Tim_nazzjonali_tal-futbol_tal-Italja">tim nazzjonali tal-Italja</ref> fil-partita kontra s-<ref target="https://mt.wikipedia.org/wiki/Tim_nazzjonali_tal-futbol_tas-Slovenja">Slovenja</ref> li kienet spiċċat f'telfa ta' 1–0 għat-Taljani.</p>
<p>F'Jannar tal-2007 ġie akkwistat mill-<ref target="https://mt.wikipedia.org/wiki/AC_Milan">Milan</ref> għas-somma ta' <ref target="https://mt.wikipedia.org/wiki/Ewro">€</ref>7.75 miljun flimkien mat-trasferiment permanenti ta' <ref target="https://mt.wikipedia.org/wiki/Pasquale_Foggia">Pasquale Foggia</ref> li kien diġà jinsab f'self mat-tim Lazjali. L-ewwel logħba mar-<hi rend="italic">Rossoneri</hi> wasal kontra t-tim ta' <ref target="https://mt.wikipedia.org/wiki/Parma_FC">Parma</ref> fit-28 ta' Jannar 2007 fir-rebħa ta' 1–0, u skorja l-ewwel gowl mat-tim kontra <ref target="https://mt.wikipedia.org/wiki/AC_ChievoVerona">Chievo</ref> fir-rebħa ta' 3–1. Oddo kien parti mit-tim Minalista li rebaħ ċ-<ref target="https://mt.wikipedia.org/wiki/UEFA_Champions_League">Champions League</ref> f'rebħa ta' 2–1 fuq <ref target="https://mt.wikipedia.org/wiki/Liverpool_FC">Liverpool</ref>, u kif ukoll is-<ref target="https://mt.wikipedia.org/wiki/Supercup_Ewropea">Supercup Ewropea</ref> tat-tim f'Awwissu meta rebħu lit-tim ta' <ref target="https://mt.wikipedia.org/wiki/Sevilla_FC">Sevilla</ref>.</p>
<p>Nhar it-28 ta' Awwissu 2008, Oddo ġie msellef għal sena lit-tim tal-<ref target="https://mt.wikipedia.org/wiki/Bundesliga">Bundesliga</ref> <ref target="https://mt.wikipedia.org/wiki/FC_Bayern_Munich">Bayern Munich</ref> b'għażla li jiġi mixtri b'mod definittiv fl-aħħar tal-istaġun, għażla li ma ttieħditx mill-klabb Bavarjan.</p>
Internazzjonali
<p>Oddo għamel id-debutt tiegħu mat-<ref target="https://mt.wikipedia.org/wiki/Tim_nazzjonali_tal-futbol_tal-Italja">tim nazzjonali Taljan</ref> fl-2002. Hu beda mal-ewwel ħdax fl-ewwel seba' partiti tal-logħob ta' kwalifika għall-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref>. Matul il-kompetizzjoni fil-<ref target="https://mt.wikipedia.org/wiki/Portugall">Portugall</ref>, huwa daħal bħala sostitut f'partita waħda kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bulgarija">Bulgarija</ref>, u assista l-gowl li għen lill-Italja biex jirbħu l-logħba. Oddo kien parti mit-tim rebbieħ tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>. Huwa lagħab biss 23 minuta mill-partita kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ukrajna">Ukrajna</ref>.</p>
<p>Oddo skorja l-ewwel gowl internazzjonali għall-Italja minn penalty fil-partita ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> fis-7 ta' Ottubru 2006 kontra l-Ukrajna.</p>
Unuri
Klabb
<p> <hi rend="bold">SS Lazio</hi></p>
<list type="unordered"><item><ref target="https://mt.wikipedia.org/wiki/Coppa_Italia">Coppa Italia</ref>: 2003–04</item></list>
<p> <hi rend="bold">AC Milan</hi></p>
<list type="unordered"><item><ref target="https://mt.wikipedia.org/wiki/UEFA_Champions_League">UEFA Champions League</ref>: 2006–07</item>
<item><ref target="https://mt.wikipedia.org/wiki/Supercup_Ewropea">Supercup Ewropea</ref>: 2007</item>
<item><ref target="https://mt.wikipedia.org/wiki/Tazza_tad-Dinja_tal-Futbol_għall-Klabbs">Tazza tad-Dinja għall-Klabbs</ref>: 2007</item></list>
Nazzjonal
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 2006</item></list>
Ħoloq esterni
<list type="unordered"><item><ref target="http://www.massimooddo.com/">Sit uffiċjali</ref></item>
<item><ref target="http://www.acmilan.com/LM_Actor.aspx?idSquadra=3&amp;idStagione=17&amp;idPersona=158&amp;name=Oddo%20Massimo">Profil fuq acmilan.com</ref></item></list>
</text></body></html>