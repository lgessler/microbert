<html><body><text id="wikipedia_mt_wikipedia_org__22589.html" ns="0" revid="271354" sourceurl="https://mt.wikipedia.org/wiki/Paul_Asciak" title="Paul Asciak" type="wikipedia">Paul Asciak


<p><hi rend="bold">Paul Asciak</hi> (Valletta, 28 ta' Jannar 1923 - 21 ta' April 2015) kien tenur Malti ta' fama.</p>
<p>Ħa l-edukazzjoni tiegħu fl-Iskola ta’ San Pawl, il-Belt u fis-Seminarju. </p>
Karriera Operistika
<p>Id-debutt operistiku ta’ Asciak f’Malta kien bħala Turiddu fil-Cavalleria Rusticana ta’ Mascagni fl-1946.</p>
<p>Id-debutt tiegħu fl-Italja għamlu fl-1950 meta kanta l-parti ta’ Manrico f’Il Trovatore ta’ Verdi f’Catanzaro. Wara li pparteċipa f’kunċerti mal-kantanti famużi, Tito Schipa u Maria Caniglia, Asciak ġie nkoraġġit minn din tal-aħħar, biex ikompli l-istudji tiegħu u f’Marzu tal-1950 mar
Ruma. L-inizjattiva ta’ Caniglia wasslet lil Asciak jiġi fdat mal-għalliem Alberto Paoletti tat-Teatro dell’Opera, ta’ Ruma. </p>
<p>Fl-1951 huwa rebaħ il-Concorso per Giovani Cantanti Lirici flimkien ma’
Franco Corelli, Anita Cerquetti u Gabriella Tucci. Huwa ingħata borża ta’ studju biex jitħarreġ fil-vuċi
taħt il-gwida ta’ Giuseppe Bertelli, Luigi Ricci u Riccardo Picozzi fit-Teatro dell’Opera
f’Ruma. Fl-1951, fl-Italja kanta il-partijiet prinċipali f’diversi opri.</p>
<p>Fl-1952, hu ngħaqad mar-Royal Opera Covent Garden Company bħala tenur solista. Sal-1958,
huwa deher ‘il fuq minn ħamsin darba f’partijiet varji fosthom Flavio f’Norma ma’ Maria Callas.
Huwa kanta mal-Welsh National Opera Company, The Dublin Grand Opera, u mal-Carl Rosa
Opera Company. Huwa kanta ħafna drabi fuq il-BBC u anke fuq l-ITV (1952-59) kif ukoll kanta l-partijiet
prinċipali f’diversi opri oħra fl-Ingilterra. Asciak ta ħafna kunċerti, li nkludew ukoll ir-
Requiem ta’ Verdi, il-parti kbira tagħhom f’Wales. </p>
<p>F’Malta, huwa kanta l-partijiet prinċipali f’Ernani, Il Trovatore, Aida, Otello ta’ Verdi, Carmen u Pagliacci. </p>
<p>Asciak ħalla l-palk fl-1961, imma ngħaqad mad-Dipartiment tal-Edukazzjoni, sakemm irtira bħala Kap tad-Dipartiment tal-Mużika fl-1984. Fl-1994, Paul Asciak ingħata l-Midalja għall-Qadi tar-Repubblika, u fl-2013 Membru tal-Unur.</p>
<p>Permezz tat-tagħlim tal-mużika u l-arti tal-kant, hu għadda l-esperjenza vasta tiegħu lil kantanti oħra
Maltin, fost dawn lit-tenur ta’ fama internazzjonali <ref target="https://mt.wikipedia.org/wiki/Joseph_Calleja">Joseph Calleja</ref>.</p>
</text></body></html>