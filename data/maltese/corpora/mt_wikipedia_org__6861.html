<html><body><text id="wikipedia_mt_wikipedia_org__6861.html" ns="0" revid="272395" sourceurl="https://mt.wikipedia.org/wiki/Tune%C5%BCija" title="Tuneżija" type="wikipedia">Tuneżija
<p>It-<hi rend="bold">Tuneżija</hi>, uffiċjalment magħrufa bħala r-<hi rend="bold">Repubblika tat-Tuneżija</hi> (<ref target="https://mt.wikipedia.org/wiki/Lingwa_Għarbija">Għarbi</ref>: الجمهورية التونسية‎ <hi rend="italic">il-Jomhūriya it-Tūnisiya</hi>, <ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">République Tunisienne</hi>) hi l-iżgħar pajjiż fl-<ref target="https://mt.wikipedia.org/wiki/Afrika_ta'_Fuq">Afrika ta' Fuq</ref>. It-Tuneżija għandha tliet fruntieri: l-<ref target="https://mt.wikipedia.org/wiki/Alġerija">Alġerija</ref> fil-Punent, il-<ref target="https://mt.wikipedia.org/wiki/Libja">Libja</ref> fil-Lbiċ u l-<ref target="https://mt.wikipedia.org/wiki/Baħar_Mediterran">Baħar Mediterran</ref> fit-Tramuntana u l-Lvant. Minkejja li dan huwa pajjiż żgħir, għandu popolazzjoni kbira. Infatti l-popolazzjoni ta' dan il-pajjiż tammonta għal 10.7m ruħ minkejja li għandu erja ta' 165,000 kilometru kwadru.</p>
<p>L-isem attribwit lil din l-art ġej mill-isem tal-belt kapitali, <ref target="https://mt.wikipedia.org/wiki/Tuneż">Tuneż</ref>, li tinsab lejn il-grigal tat-Tuneżija. Ġeografikament, it-Teneżija għandha fiha it-tarf tal-Lvant tal-Muntanji Atals u l-parti ta-Tramuntana tad-<ref target="https://mt.wikipedia.org/wiki/Saħara">Deżert tas-Saħara</ref>. Għandha ħafna art b'ħamrija fertili. Il-pajjiż għandu elf u tliet mitt kilometru ta' kosta. </p>
<p>It-Tuneżija għandha <ref target="https://mt.wikipedia.org/wiki/Ftehim_ta'_Assoċjazzjoni_tal--Unjoni_Ewropea">ftehim ta' assoċjazzjoni</ref> mal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> u hija membru tal-<ref target="https://mt.wikipedia.org/wiki/Unjoni_Għarbija_tal-Magreb">Unjoni Għarbija tal-Magreb</ref>, il-<ref target="https://mt.wikipedia.org/wiki/Lega_Għarbija">lega Għarbija</ref> u l-<ref target="https://mt.wikipedia.org/wiki/Unjoni_Afrikana">Unjoni Afrikana</ref>. It-Tuneżija stabbiliet relazzjonijiet viċini ma' Franza, partikolarment f'dawk is-setturi li jikkonċernaw il-ko-operazzjoni ekonomika, l-immodernizzar tal-industrija u programmi ta' privatizzazzjoni.</p>
<figure><caption>L-anfiteatru Ruman f'<ref target="https://mt.wikipedia.org/wiki/El_Djem">El Djem</ref>, dan inbena matul l-ewwel nofs tas-seklu 3 QK</caption></figure>
<p>Ir-<ref target="https://mt.wikipedia.org/wiki/Rivoluzzjoni_Tuneżina">Rivoluzzjoni</ref> tal-2011 wasslet għat-twaqqigħ tal-president awtokratiku <ref target="https://mt.wikipedia.org/wiki/Zine_El_Abidine_Ben_Ali">Zine El Abidine Ben Ali</ref>, u minn dak il-punt 'il quddiem saru l-ewwel elezzjonijiet liberi fil-pajjiż. Sa minn dak il-jum, it-Tuneżija bdiet tikkonsolida d-Demokrazija prekarja u għajfa li kellha.</p>
Etimoloġija
<p>Il-kelma Tuneżija ġejja minn <ref target="https://mt.wikipedia.org/wiki/Tuneż">Tuneż</ref>, il-belt kapitali tat-Tuneżija kontemporanja. Il-forma preżenti tal-isem, mas-suffiss Latin -ia ħareġ mill-Franċiż Tunisie. Il-kelma derivattiva Franċiża Tunisie ġiet addottata f'xi lingwi Ewropej b'modifikazzjonijiet żgħar biex jagħmlu distinzjoni bejn il-belt u l-pajjiż. Iżda xi ilsna ma jagħmlux din id-distinzjoni, ngħidu aħna bħar-<ref target="https://mt.wikipedia.org/wiki/Lingwa_Russa">Russu</ref> (Туни́с) (Tunís) u l-<ref target="https://mt.wikipedia.org/wiki/Lingwa_Spanjola">Ispanjol</ref> Túnez. F'dan il-każ, l-istess isem huwa użat kemm għall-pajjiż kif ukoll għall-belt, bħall-Għarbi تونس, u huwa fil-kuntest biss fejn wieħed jista' jiskopri d-differenza. Jingħad, li l-isem Tuneż għandu bosta oriġini. Ġeneralment dan l-isem derivattiv huwa assoċjat mal-kelma "تؤنس" (hija differenti minn تونس)fl-Għarbi li huwa verb li jfisser: tissoċjalizza u li tkun ħabib. Din il-kelma hija assoċjata wkoll mal-qerq Berberu tns li jfisser "nistrieh billi nimtedd". Kultant it-tifsira ta' din il-kelma hija assoċjata mal-alla Punika, Tanit, il-belt qadima ta' Tines.<ref target="https://mt.wikipedia.org/wiki/Il-Paġna_prinċipali#cite_note-ej-brill-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-hann-war-5">[5]</ref></p>
Storja
Rivoluzzjoni
<p>Ir-rivoluzzjoni Tuneżina<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> kienet kampanja intensiva ta' <ref target="https://mt.wikipedia.org/wiki/Reżistenza_ċivili">reżistenza ċivili</ref> li kienet seħħet minħabba <ref target="https://mt.wikipedia.org/wiki/Qgħad">qgħad</ref> ogħli, l-<ref target="https://mt.wikipedia.org/wiki/Inflazzjoni_tal-ikel">inflazzjoni tal-ikel</ref>,  il-<ref target="https://mt.wikipedia.org/wiki/Korruzzjoni">korruzzjoni</ref>, min-nuqqas tal-libertà tal-espressjoni, libertajiet politiċi oħra u minħabba l-kundizzjonijiet fqajra mgħajxa minn bosta nies. Kien intqal li,l-unjonijiet tax-xogħol kienu parti integrali mill-protesti.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Dawn kienu protesti ispirati mill-qawma Għarbija li bdiet isseħħ f'pajjiżi imminenti, firxa ta' mewġa t'azzjonijiet simili madwar id-dinja Għarbija. Id-dimostrazzjonijet ħraxu aktar mal-mewt ta' <ref target="https://mt.wikipedia.org/wiki/Mohamed_Bouazizi">Mohamed Bouazizi</ref>, bejjiegħ Tuneżin ta' 26 sena li ħaraq lilu nnifsu b'sens ta' prostesta wara li kkonfiskawlu l-oġġetti tiegħu u wara li rrikonoxxa l-umiljazzjoni imposta fuqu minn uffiċjali muniċipali. Ir-rabja u l-vjolenza kompliet tintensifika ruħha eżattament wara l-mewt ta' Bouazizi fl-4 ta' Jannar tal-2011. Dan l-aġir kien l-ewwel pass li wassal lill-<ref target="https://mt.wikipedia.org/wiki/President_tat-Tuneżija">President</ref> <ref target="https://mt.wikipedia.org/wiki/Zine_El_Abidine_Ben_Ali">Zine El Abidine Ben Ali</ref> li jinżel mill-poter tiegħu wara 23 sena fil-kmand tal-pajjiż </p>
<p>Il-protesti komplew wara l-projbizzjoni tal-partit li kien fit-tmun, fejn il-membri kollha tiegħu tkeċċew mill-gvern ta' Tranżizzjoni fformat minn <ref target="https://mt.wikipedia.org/wiki/Mohammed_Ghannouchi">Mohammed Ghannouchi</ref>. Eventwalment il-gvern il-ġdid kellu jċedi għat-talbiet. Il-qorti tat-Tuneżija pprojbiet il-partit RCD ta' qabel u kkonfiskat ir-riżorsi kollha tiegħu. Digriet mill-ministru ta' ġewwa pprojbixxa lill-pulizija politika, forzi speċjali li kienu użati biex jintimidaw u jippersegwitaw l-attivisti politiċi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fit-3 ta' Marzu 2011, il-president ħabbar li l-<ref target="https://mt.wikipedia.org/wiki/Elezzjoni_tal-Assemblea_Kostitwenti_Tuneżina_(2011)">elezzjonijiet għall-Assemblea Kostitwenti</ref> kienu se jsiru fit-23 ta' Ottubru tas-sena 2011. Osservaturi internazzjonali u interni ddikjaraw il-vot ħieles u ġust. Il-<ref target="https://mt.wikipedia.org/wiki/Moviment_ta'_Ennahda">Moviment ta' Ennahda</ref> li qabel kien ipprojbit taħt ir-reġim ta' Ben Ali rebaħ disgħin siġġu mit-total ta' 217-il siġġu fit-tnax ta' Dicembru 2011, permezz tal-votazzjoni plurali. <ref target="https://mt.wikipedia.org/wiki/Moncef_Marzouki">Moncef Marzouki</ref>,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Eks dixxindent u veteran attiv għad-drittijiet tal-bniedem inħatar bħala president. </p>
<p>F'Marzu 2012, Ennahda ddikjara li ma kienx se jappoġġja it-tfassil tax-Xarija bħala s-sors ewlieni tal-leġislazzjoni fil-kostituzzjoni l-ġdida, sabiex b'hekk tinżamm in-natura tal-istat sekulari. Il-pożizzjoni ta' Ennahda fuq din il-kwistjoni kienet ikkritikata minn bosta Iżlamisti estremisti li riedu x-Xarija miftuħa bis-sħiħ, Dan il-grupp kien milqugħ mill-partiti sekulari fis-6 ta' Frar tal-2013. <ref target="https://mt.wikipedia.org/wiki/Chokri_Belaid">Chokri Belaid</ref>, l-opponent xellugi u kritiku prominenti tal-Ennahda kien ġie assassinat.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Drittijiet tal-Bniedem
<p>Wara r-rivoluzzjoni, ħarġu numru ta' gruppi Salafisti u kien hemm okkażjonijiet fejn irripressaw l-espressjoni artistika permezz tal-vjolenza għaliex l-arti dehret bħal qiegħda tkun ostili lejn il-fidi Iżlamika.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Sa mill-bidu tar-rivoluzzjoni,xi organizzazzjonijiet mhux governattivi kienu rrikostruwew l-gruppi tagħhom u mijiet ta' oħrajn ġodda tfaċċaw. Pereżempju, il-lig tad-drittijiet tal-bniedem Tuneżin, li kienet l-ewwel organizzazzjoni tad-drittijiet tal-bniedem ġewwa l-kontinent Afrikan kif ukoll fid-dinja Għarbija, operata taħt ċerti restrizzjonijiet għal iktar min-nofs l-eżistenza tagħha, imma issa din l-organizzazzjoni hija kompletament libera li topera kif inhuwa sewwa u xieraq. Xi organizzazzjonijiet indipendenti huma, l-<ref target="https://mt.wikipedia.org/wiki/Assoċjazzjoni_tan-Nisa_Demokratiċi_Tuneżini">Assoċjazzjoni tan-Nisa Demokratiċi Tuneżini</ref>, l-<ref target="https://mt.wikipedia.org/wiki/Assoċjazzjoni_tan-Nisa_Tuneżini_għar-Riċerka_u_l-Iżvilupp">Assoċjazzjoni tan-Nisa Tuneżini għar-Riċerka u l-Iżvilupp</ref> u fuq kollox il-libertà fil-kamra tal-avukati li sejra tibqa' attiva</p>
Lingwa u kultura
<p>L-<ref target="https://mt.wikipedia.org/wiki/Lingwa_Għarbija">Għarbi</ref> huwa l-lingwa uffiċjali, u l-<ref target="https://mt.wikipedia.org/wiki/Għarbi_Tuneżin">Għarbi Tuneżin</ref>, magħruf bħala d-Derju huwa l-vernikular (Varjetà ta' Għarbi) użat mill-pubbliku inġenerali. Wieħed jista' saħansitra jsib ukoll minoranza żgħira ta' nies li titkellem bix-Shelha, li huwa lsien Berberu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Minħabba l-okkupazzjoni tal-Franċiżi fil-passat, il-<ref target="https://mt.wikipedia.org/wiki/Lingwa_Franċiża">lingwa Franċiża</ref> tilgħab parti maġġuri f'dan il-pajjiż ukoll però din mhix meqjusa bħala waħda mill-lingwi uffiċjali tat-Tuneżija. Il-Franċiz huwa estensivament użat fil-qasam edukattiv, partikolarment għat-tagħlim tax-Xjenza fil-livell sekondarju, fil-ġurnali u sabiex ikun jista' jitħaddem in-negozju b'mod effiċjenti. Fl-2010 kien hemm madwar 6,639,000 kelliem tal-Franċiz ġewwa t-Tuneżija, voldieri hawnhekk qegħdin nirreferu għal 64% tal-popolazzjoni. It-<ref target="https://mt.wikipedia.org/wiki/Lingwa_Taljana">Taljan</ref> huwa mifhum u mitkellem minn parti żgħira tal-poplazzjoni Tuneżjana.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Il-kultura tat-Tuneżija hija waħda mħallta, dan għaliex il-pajjiż għadda minn qalbiet kbar matul l-istorja, fejn ġie ddominat minn diversi qawwiet li ħallew l-għelm tagħhom fuq din l-art Nord-Afrikana, Xi wħud jinkludu: il-Feniċi, Ir-Rumani, Il-Vandali, il-Biżantini, L-Għarab, It-Torok, l-Ispinardi u l-Franċiżi.</p>
Reliġjon
<p>Il-maġġoranza tal-popolazzjoni Tuneżina (madwar 98%) hija <ref target="https://mt.wikipedia.org/wiki/Musulmani">Musulmana</ref>,  madwar 1% isegwu l-<ref target="https://mt.wikipedia.org/wiki/Kristjaneżmu">Kristjaneżmu</ref> u l-kumplament isegwu l-<ref target="https://mt.wikipedia.org/wiki/Ġudiżmu">Ġudiżmu</ref> jew reliġjonijiet oħra. Il-massa tat-Tuneżini Musulmani huma ġejjin mill-<ref target="https://mt.wikipedia.org/wiki/Iskola_Maliki">Iskola Maliki</ref> tal-<ref target="https://mt.wikipedia.org/wiki/Iżlam_Xemxi">Iżlam Xemxi</ref>, il-<ref target="https://mt.wikipedia.org/wiki/Moskeji">moskeji</ref> tagħhom jistgħu jintgħarfu mal-ewwel daqqa t'għajn mill-minareti kwadri.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Però t-<ref target="https://mt.wikipedia.org/wiki/Nies_Torok">Torok</ref> ġabu magħhom it-tagħlim tal-<ref target="https://mt.wikipedia.org/wiki/Iskola_Ħanifi">Iskola Ħanifi</ref> matul l-okkupazzjoni <ref target="https://mt.wikipedia.org/wiki/Imperu_Ottoman">Ottomana</ref> (Torka) li għadha tgħix fost il-familji imnissla mit-Torok illum. Tradizzjonalment, il-moskeji tagħhom għandhom minarets ottogonali. It-Tuneżija għandha komunità <ref target="https://mt.wikipedia.org/wiki/Kattoliċi">Kattolika</ref> mdaqqsa ta' madwar 25,000 persuna, iżda 22,000 minnhom jistgħu jissejħu bħala tassew Kristjani u <ref target="https://mt.wikipedia.org/wiki/Protestanti">Protestanti</ref> li jinsabu fi grad inqas. Il-Kristjani Berberi komplew jgħixu fit-Tuneżija sal-bidu tas-seklu ħmistax.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Il-Ġudaiżmu jista' jitqies bħala t-tielet l-ikbar reliġjon fit-Tuneżija b'1,500 membru li jemmnu. Terz tal-popolazzjoni Lhudija tgħix ġewwa u madwar il-belt kapitali. Il-kumplament jgħixu fuq il-gżira ta' Djerba, b'39 sinagogi, u huwa l-post fejn il-komunità Lhudija tmur lura 2,500 sena.<ref target="https://mt.wikipedia.org/wiki/Il-Paġna_prinċipali#cite_note-irfrtun-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Il-gżira ta' <ref target="https://mt.wikipedia.org/wiki/Djerba">Djerba</ref> fil-<ref target="https://mt.wikipedia.org/wiki/Golf_ta'_Gabes">Golf ta' Gabes</ref> hija dar għas-<ref target="https://mt.wikipedia.org/wiki/Sinagoga_El_Għriba">sinagoga El Għriba</ref>, li hija waħda mill-<ref target="https://mt.wikipedia.org/wiki/L-eqdem_sinagogi_fid-Dinja">eqdem sinagogi fid-dinja</ref>. Illum, bosta Lhud jikkonsidrawha bħala sit għall-pelligrinaġġi, biċ-ċelebrazzjonijiet li jsiru hemm darba fis-sena. Infatti intqal li t-Tuneżija u l-<ref target="https://mt.wikipedia.org/wiki/Marokk">Marokk</ref> huma l-iktar żewġ pajjiżi li huma lesti jaċċettaw il-popolazzjonijiet Lhudija tagħhom. Il-kostituzzjoni li hija komposta minn ġabra tal-liġijiet li jikkundizzjonaw il-pajjiż, tiddikjara lill-<ref target="https://mt.wikipedia.org/wiki/Iżlam">Iżlam</ref> bħala <ref target="https://mt.wikipedia.org/wiki/Stat_reliġjuż">stat reliġjuż</ref> uffiċjali u statali u jelenka li l-President għandu jkun Musulman kif ukoll li jkollu l-libertajiet tiegħu. Apparti l-President, it-Tuneżini jistgħu jgawdu minn grad ogħli ta' libertà reliġjuża. Dan huwa dritt stabbilit u protett li jinsab fil-kostituzzjoni ta' dan il-pajjiż Għarbi, dritt li jiggarantixxi libertà totali fl-għażla tar-reliġjon li wieħed jixtieq jipprattika.<ref target="https://mt.wikipedia.org/wiki/Il-Paġna_prinċipali#cite_note-irfrtun-17">[17]</ref></p>
Letteratura
<p>Il-letteratura tista' tinqasam f'żewġ taqsimiet, dik Għarbija u dik Franċiża. Spiss jingħad li l-letteratura Għarbija tmur lura għas-seklu sebgħa bil-miġja taċ-ċivilizazzjoni Għarbija fir-reġjun. Dan ix-xogħol letterarju huwa ferm iktar importanti mil-letteratura Franċiza f'termini ta' volum u valur, li ġiet introdotta matul il-protettorat Franċiz mill-1881.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fost il-figuri letterarji nistgħu nsibu lil <ref target="https://mt.wikipedia.org/wiki/Ali_Douagi">Ali Douagi</ref>, li pproduċa iktar minn 150 storja fuq ir-radju, madwar 500 poeżija u kanzunetti folkloristiċi u kważi ħmistax-il reċta.<ref target="https://mt.wikipedia.org/wiki/Il-Paġna_prinċipali#cite_note-tangka2-20">[20]</ref> <ref target="https://mt.wikipedia.org/wiki/Khraief_Bashir">Khraief Bashir</ref>, kien rumanzier Għarbi li ppublika bosta kotba notevoli fl-1930 u li kkawżaw skandlu għaliex d-djalogi kienu miktubin bid-djalett Tuneżin<ref target="https://mt.wikipedia.org/wiki/Il-Paġna_prinċipali#cite_note-tangka2-20">[20]</ref> u oħrajn bħal <ref target="https://mt.wikipedia.org/wiki/Moncef_Ghachem">Moncef Ghachem</ref>, <ref target="https://mt.wikipedia.org/wiki/Mohamed_Salah_Ben_Mrad">Mohamed Salah Ben Mrad</ref> jew <ref target="https://mt.wikipedia.org/wiki/Mahmoud_Messaadi">Mahmoud Messaadi</ref>. Bħala poeżija, il-poeżija Tuneżina tapplika tipikament għan-non konformità u għall-innovazzjoni ma' poeti bħal <ref target="https://mt.wikipedia.org/wiki/Aboul-Qacem_Echebbi">Aboul-Qacem Echebbi</ref>. Il-letteratura Franċiza hija kkaratterizzata bl-avviċinanza kritika tagħha, dan imur kontra l-pessimiżmu ta' <ref target="https://mt.wikipedia.org/wiki/Albert_Memmi">Albert Memmi</ref> li ppreveda li l-letteratura Tuneżina hija ssentenzjata li tmut żgħira minħabba n-nuqqas ta' xogħol letterarju bil-lingwa.<ref target="https://mt.wikipedia.org/wiki/Il-Paġna_prinċipali#cite_note-tangka2-20">[20]</ref> Numru kbira ta' awturi Tuneżini qegħdin barra, dawn huma:  <ref target="https://mt.wikipedia.org/wiki/Abdelwahab_Meddeb">Abdelwahab Meddeb</ref>, <ref target="https://mt.wikipedia.org/wiki/Bakri_Tahar">Bakri Tahar</ref>, <ref target="https://mt.wikipedia.org/wiki/Mustapha_Tlili">Mustapha Tlili</ref>, <ref target="https://mt.wikipedia.org/wiki/Hele_Beji">Hele Beji</ref> jew <ref target="https://mt.wikipedia.org/wiki/Mellah_Fawzi">Mellah Fawzi</ref>. It-temi tat-trawwim fl-eżilju u dik li tittratta qsim il-qalb huma l-ħsibijiet li fuqhom hija mibnija l-kitba kreattiva tagħhom.Il-Bibliografija nazzjonali tinkludi 1249 kotba li mhumiex tal-iskola, ppubblikati fl-2002 fit-Tuneżija b'885 titlu miktub bl-Għarbi. Fl-2006 din il-figura telgħet għall-1500 u 1700 fl-2007. Kważi terz tal-kotba ppubblikati huma intenzjonati għat-tfal.</p>
<figure><caption>Tramuntana tat-Tuneżija</caption></figure>
Ġeografija
<p>It-Tuneżija tinsab fuq il-kosta tal-<ref target="https://mt.wikipedia.org/wiki/Mediterran">Mediterran</ref> tal-Afrika ta' Fuq, fin-nofs bejn l-oċean Atlantiku u ċ-ċentru tax-<ref target="https://mt.wikipedia.org/wiki/Xmara_Nil">Xmara Nil</ref>. L-eqreb żewġ pajjiżi tat-Tuneżija huma l-<ref target="https://mt.wikipedia.org/wiki/Alġerija">Alġerija</ref> u l-<ref target="https://mt.wikipedia.org/wiki/Libja">Libja</ref>, li fuq kollox huma żewġ pajjiżi oħra hekk magħrufa bħala tal-Magreb. Dan l-istat Afrikan huwa ppożizzjonat bejn il-latitudnijiet 30° u 38°T u l-lonġitudnijiet 7° u 12°L. It-tramuntana tat-Tuneżija huwa kkaraterrizat minn żewġ plajjiet Mediterranji distintivi, Punent-Lvant fit-Tramuntana, u Tramuntana-Nofsinhar fil-Lvant. Għalkemm it-Tunezija hija relattivament żgħira fid-daqs, hija għandha diversità ambjentali grandjuża minħabba l-punt limitanti eżistenti fit-Tramuntana-Nofsinhar tagħha. Ir-restrizzjoni tal-Lvant-Punent tagħha huwa limitat ħafna. Id-differenzi fit-Tuneżija bħall-kumplament tal-Magreb huma l-aktar viżibbli min-naħa tat-tramuntana-Nofsinhar minħabba l-qagħda tal-ambjent muri mit-tnaqqis drastiku ta' xita meta wieħed iħares lejn in-nofsinhar tal-pajjiż minn kwalunkwe punt. Id-Dorsali, l-estenzjoni tal-Lvant tal-muntanji tal-Atlas tgħaddi b'ġirja minn ġot-Tuneżija fid-direzzjoni tal-Grigal mill-fruntiera Alġerjana fil-punent sal-peniżola ta' Cape Bon li tinsab fil-Lvant. Li kieku kellna mmorru ftit lejn it-tramuntana tad-Dorsali għandna nsibu t-Tell,reġjun li huwa kkaratterizzat minn għoljien baxxi u pjanuri, estenzjoni tal-muntanji li tibqa' sejra sal-punent tal-Alġerija. Fil-Khroumerie, li hija l-kantuniera majjistra tat-Tell Tuneżin nistgħu nsibu elevazzjonijiet li jlaħħqu mal-1,050 metru u l-borra tinżel matul l-istaġun tax-xitwa.</p>
<p>Is-<ref target="https://mt.wikipedia.org/wiki/Saħel_(Tuneżija)">Saħel</ref>, hija pjanura kostali li qiegħda dejjem titwessa' flimkien mal-kosta tal-Lvant tat-Tuneżija. Din il-kosta hija fost l-iprem postijiet magħrufa għall-kultivazzjoni taż-żebbuġ. Iktar 'il ġewwa mis-Saħel, bejn id-Dorsali u l-firxa ta' għoljiet li jinsabu lejn in-Nofsinhar ta' Gafsa, hemm l-<ref target="https://mt.wikipedia.org/wiki/Steppi">isteppi</ref>. Il-maġġor parti tar-reġjun tan-nofsinhar huwa Semi-Aridi jonkella deżert. Il-linja tal-kosta tat-Tuneżija hija madwar l-1,148 kilometru twila. F'termini marittimi, il-pajjiż jisħaq żona kontigwa ta' erbgħa u għoxrin mil awtiku (44.4 km; 27.6 mi)u baħar territorjali ta' tnax-il mil awtiku (22.2 km; 13.8 mi).<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<figure><caption>Id-diviżjoni tal-enerġija fit-Tuneżija</caption></figure>
Klima u Enerġija
<p>Il-klima tat-Tuneżija hija <ref target="https://mt.wikipedia.org/wiki/Klima_moderata">moderata</ref> fit-tramuntana, b'xita ħafifa li tinżel matul l-istaġun tax-xitwa u skont stħarriġ annwali jista' jingħad li dan il-pajjż għandu tendenza jkollu sajf sħun in korrelazzjoni man-nixfa li għandha ttellgħa l-livell tal-umdità.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> In-nofsinhar tat-Tuneżija huwa ddominat mid-<ref target="https://mt.wikipedia.org/wiki/Saħara">deżert tas-Saħara</ref>, li jitfa' s-sħana tremenda tiegħu fuq dan il-pajjiż kif ukoll b'mod partikolari fuq il-pajjiżi tal-mediterran. It-terran fit-tramuntana huwa muntanjuż, li jimxi l-isfel jirnexxilu jagħti pjanura iktar sħuna u niexfa ffokata ċentralment. Il-klima tan-nofsinhar tal-pajjiż hija <ref target="https://mt.wikipedia.org/wiki/Klima_semi-arida">semi-arida</ref> u din hija konnessa ma' dik tad-deżert għatxan. Serje ta' <ref target="https://mt.wikipedia.org/wiki/Lagi_melħin">lagi melħin</ref> magħrufa bħala chotts jew shatts jinsabu fuq linja lvant-punent, eżattament f'tarf it-tramunatana tas-Saħara u dan jestendi mill-<ref target="https://mt.wikipedia.org/wiki/Golf_ta'_Gabes">Golf ta' Gabes</ref> għall-Alġerija. L-iktar punt baxx huwa Shatt al Għarsah li huwa 17-il metru taħt il-livell tal-baħar u l-ogħla huwa <ref target="https://mt.wikipedia.org/wiki/Jebel_ech_Chambi">Jebel ech Chambi</ref> li huwa 1,544 metru 'l fuq mill-art.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Il-maġġor parti tal-elettriku użat fit-Tuneżija huwa pproduċut lokalment, mill-kumpanija tal-istat STEG (Soċjetà Tuneżina tal-elettriku u tal-gass. Fl-2008, xi 13,748 Gwh ġew ipproduċuti fil-pajjiż.</p>
<p>Il-produzzjoni taż-żejt fit-Tuneżija hija ta' xi 97,600 barmil kull ġurnata u l-qasam ewlieni jinsab f'El Bourma. Jingħad li l-produzzjoni taż-żejt fit-Tuneżija bdiet għal ħabta tal-1966 u bħalissa hemm xi 12-il qasam li huwa assoċjat mat-tlugħ taż-żejt. It-Tuneżija għandha l-pjanijiet f'idejha li jappoġġjaw il-kostruzzjoni ta' żewġ stazzjonijiet ta' enerġija nukleari sal-2019. Ġie mbassar li dawn iż-żewġ faċilitajiet għandhom l-abbilità li jipproduċu bejn 900 sa 1000 f'enerġija MW. Huwa stabbilit li Franza sejra ssir sieħba importanti fil-pjanijiet ta' enerġija nukleari għat-Tuneżija, wara li jiġi ffirmat il-qbil bejn dawn iż-żewġ pajjiżi distinti, flimkien ma' sħab oħra, sabiex titwassal it-teknoloġija u l-prattika.</p>
Edukazzjoni
<p>Ir-rata tal-litteriżmu fl-2008 kienet 77.6%.<ref target="https://mt.wikipedia.org/wiki/Il-Paġna_prinċipali#cite_note-unescolit-24">[24]</ref> L-edukazzjoni tingħata prijorità għolja u tammonta għal 6% tal-<ref target="https://mt.wikipedia.org/wiki/Prodott_gross_nazzjonali">PGN</ref>. L-edukazzjoni bażika għat-tfal bejn l-etajiet ta' sitt snin u ta' sittax-il sena ilha obbligatorja sa mill-1991. It-Tuneżija kkwalifikat fis-sbatax-il post fil-kategorija ta' kwalità tal-(ogħla) sistema edukattiva u kklassifikat fil-21 post fil-kategorija għall-kwalità ta' edukazzjoni Primarja. Dan huwa spjegat fid-dettall fir-<ref target="https://mt.wikipedia.org/wiki/Rapport_Globali_tal-Kompetittività">Rapport Globali tal-Kompetittività</ref> tal-2008-9, maħruġ mill-Forum ekonomiku dinji. Ġeneralment it-tfal jirnexxilhom jakkwistaw il-lingwa <ref target="https://mt.wikipedia.org/wiki/Għarbi_Tuneżin">Għarbija-Tuneżina</ref> mid-dar stess però t-tfal, sa mill-età żgħira ta' sitt snin, huma mibgħuta l-iskola sabiex isaħħu l-ħiliet tagħhom fil-kitba u fil-qari tal-<ref target="https://mt.wikipedia.org/wiki/Għarbi_Standard">Għarbi Standard</ref>. Mill-età ta' tmien snin, it-tfal huma mgħallma l-Franċiż filwaqt li l-Ingliż huwa introdott iktar 'il quddiem malli wieħed jagħlaq it-tnax-il sena.</p>


Ħoloq esterni
<list type="unordered"><item><ref target="http://www.tunisie.gov.tn/index.php?lang=english">Gvern tat-Tuneżija</ref> <hi rend="italic">websajt uffiċjali</hi></item>
<item><ref target="http://www.bbc.co.uk/news/world-africa-14107241">Profil tat-Tuneżija</ref> mill-<ref target="https://mt.wikipedia.org/wiki/BBC">BBC</ref></item></list>
</text></body></html>