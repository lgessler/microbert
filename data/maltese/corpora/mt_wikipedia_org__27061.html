<html><body><text id="wikipedia_mt_wikipedia_org__27061.html" ns="0" revid="269342" sourceurl="https://mt.wikipedia.org/wiki/Nikk%C5%8D" title="Nikkō" type="wikipedia">Nikkō<figure><caption>Il-pont ta' Shinkyo, wieħed mis-simboli ta' Nikko</caption></figure>
<p><hi rend="bold">Nikkō</hi> (日光市, <hi rend="italic">Nikkō-shi</hi>, IPA: [ɲiꜜkkoːɕi]) hija belt li tinsab fil-Prefettura ta' Tochigi, il-<ref target="https://mt.wikipedia.org/wiki/Ġappun">Ġappun</ref>. Fit-2 ta' Diċembru 2020, ġie stmat li l-belt kellha popolazzjoni ta' 80,239 ruħ f'36,531 unità domestika, u densità tal-popolazzjoni ta' 55 persuna kull kilometru kwadru. L-erja totali tal-belt hija 1,449.83 kilometru kwadru.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Nikkō hija destinazzjoni popolari mat-turisti Ġappuniżi u internazzjonali. Fost l-attrazzjonijiet tagħha hemm il-mawżolew tax-<hi rend="italic">shōgun</hi> <ref target="https://mt.wikipedia.org/wiki/Tokugawa_Ieyasu">Tokugawa Ieyasu</ref> (Nikkō Tōshō-gū) u dak tan-neputi tiegħu Iemitsu (Iemitsu-byō Taiyū-in), u s-Santwarju ta' Futarasan, li jmur lura għas-767 W.K. Hemm ukoll bosta fawwara jaħarqu (<hi rend="italic">onsen</hi>) fiż-żona. L-elevazzjonijiet ivarja minn 200 metru sa 2,000 metru.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-<ref target="https://mt.wikipedia.org/wiki/Qawl">qawl</ref> Ġappuniż 日光を見ずして結構と言うなかれ, "Qatt tgħid "kekkō" sa ma tara lil Nikkō"—fejn <hi rend="italic">kekkō</hi> tfisser sabiħ, tal-għaġeb jew "Jien sodisfatt"—huwa riflessjoni tas-sbuħija tas-siti f'Nikkō.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ġeografija
<figure><caption>Il-Lag ta' Chuzenji u l-Kaskati ta' Kegon</caption></figure>
<p>Nikkō tkopri erja vasta (1,449.83 km2) tal-parti rurali fil-Majjistral ta' Tochigi madwar 140 kilometru fit-Tramuntana ta' <ref target="https://mt.wikipedia.org/wiki/Tokjo">Tokyo</ref> u 35 kilometru fil-Punent ta' Utsunomiya, il-<ref target="https://mt.wikipedia.org/wiki/Belt_kapitali">belt kapitali</ref> tal-Prefettura ta' Tochigi. Hija r-raba' l-ikbar belt (skont l-erja) fil-Ġappun, wara <ref target="https://mt.wikipedia.org/wiki/Takayama">Takayama</ref>, <ref target="https://mt.wikipedia.org/wiki/Hamamatsu">Hamamatsu</ref> u <ref target="https://mt.wikipedia.org/wiki/Sapporo">Sapporo</ref>.</p>
<p>Mill-belt jgħaddu żewġ xmajjar: ix-xmara Watarase u x-xmara Kinugawa. Il-Lag ta' Chūzenji u l-Kaskati ta' Kegon jinsabu f'Nikkō, l-istess bħall-Ġnien Botaniku. Id-diversi muntanji u kaskati tal-belt għamluha sors importanti ta' enerġija idroelettrika. Iż-żona tal-belt intużat ukoll għall-estrazzjoni tar-ram, tal-aluminju u tal-konkos.</p>
<p>It-temp f'Nikkō jixbah pjuttost lit-temp tal-gżira ta' <ref target="https://mt.wikipedia.org/wiki/Hokkaidō">Hokkaidō</ref> fit-Tramuntana, minkejja li Nikkō tinsab iktar fil-qrib ta' Tokyo milli ta' Hokkaidō. L-elevazzjoni ta' Nikkō taqdi rwol importanti f'dan il-fatt. Is-soltu t-temperatura titbaxxa iktar ma wieħed jitla' lejn il-muntanji. It-temperatura medja ta' Nikkō hija ta' madwar 7 °C (44 °F)<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> bl-iktar xhur sħan li jlaħħqu biss madwar 22 °C (72 °F)<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u fl-iktar xhur kesħin it-temperatura tinżel għal madwar −8 °C (17 °F).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Il-Pjazza Dinjija ta' Tobu b'replika tal-<ref target="https://mt.wikipedia.org/wiki/Bażilika_ta'_San_Pietru">Bażilika ta' San Pietru</ref></caption></figure>
Muniċipalitajiet tal-madwar
<p>Il-Prefettura ta' Tochigi:</p>
<list type="unordered"><item>Utsunomiya</item>
<item>Kanuma</item>
<item>Nasushiobara</item>
<item>Shioya</item></list>
<p>Il-Prefettura ta' Gunma:</p>
<list type="unordered"><item>Numata</item>
<item>Midori</item>
<item>Katashina</item></list>
<p>Il-Prefettura ta' Fukushima:</p>
<list type="unordered"><item>Minamiaizu</item>
<item>Hinoemata</item></list>
Klima
<p>Nikkō għandha klima kontinentali umduża (Köppen <hi rend="italic">Cfa</hi>) bi sjuf sħan u bi xtiewi kesħin b'ħafna borra. It-temperatura annwali medja f'Nikkō hija 11.6 °C. Ix-xita annwali medja hija 1,670 mm u tinżel l-iktar f'Settembru. It-temperatura togħla l-iktar bħala medja f'Awwissu sa xi 23.9 °C, u tkun l-iktar baxxa f'Jannar sa xi -0.1 °C.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>

Demografija
<p>Skont id-<hi rend="italic">data</hi> miċ-ċensimenti Ġappuniżi, il-popolazzjoni ta' Nikkō naqset matul l-aħħar għoxrin sena.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>

Storja
<figure><caption>Kartolina tal-belt tal-1901 bl-attrazzjonijiet ewlenin sa dak iż-żmien</caption></figure>
<p><ref target="https://mt.wikipedia.org/wiki/Shōdō_Shōnin">Shōdō Shōnin</ref> (勝道上人) stabbilixxa t-tempju ta' Rinnō-ji fis-766 u wara stabbilixxa t-tempju ta' Chūzen-ji fis-784. L-ewwel villaġġ ta' Nikkō żviluppa madwar dawn iż-żewġ tempji. Is-santwarju ta' Nikkō Tōshō-gū tlesta fl-1617 u sar l-ikbar attrazzjoni għall-viżitaturi fiż-żona matul il-perjodu Edo. Dan huwa magħruf bħala l-post funebri tax-<hi rend="italic">shōgun</hi> Tokugawa Ieyasu. Għadd ta' toroq ġodda nbnew dak iż-żmien biex jiġi pprovdut aċċess aħjar għal Nikkō mir-reġjuni tal-madwar. Nikkō Tōshō-gū, is-Santwarju ta' Futarasan, u t-Tempju ta' Rinnō-ji issa jagħmlu parti mis-<ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-</p>
<p><ref target="https://mt.wikipedia.org/wiki/UNESCO">UNESCO</ref> msejjaħ <hi rend="italic">Santwarji u Tempji ta'</hi> <hi rend="italic">Nikkō</hi>.<ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref></p>
<figure><caption>Is-Santwarju ta' Toshogu</caption></figure>
<p>

Matul il-perjodu Meiji, il-villaġġ ta' Nikkō żviluppa bħala post turistiku mdawwar bil-muntanji, u sar partikolarment popolari fost il-viżitaturi barranin tal-Ġappun. Is-Servizz Ferrovjarju Nazzjonali Ġappuniż beda jopera lejn Nikkō fl-1890 bil-Linja Ferrovjarja ta' Nikkō, segwita bil-Linja Ferrovjarja ta' Tobu fl-1929 lejn Nikkō.</p>
<p>Il-villaġġ ta' Nikkō ġie inkorporat bħala raħal fl-1889 (parti mid-Distrett ta' Kamitsuga) bl-istabbiliment tas-sistema moderna tal-muniċipalitajiet. Ir-raħal ingħata l-istatus ta' belt fl-1954 wara fużjoni mal-villaġġ ġar ta' Okorogawa.</p>
<p>Fl-20 ta' Marzu 2006, Nikkō assorbiet il-belt fil-qrib ta' Imaichi, ir-raħal ta' Ashio (mid-Distrett ta' Kamitsuga), ir-raħal ta' Fujihara, u l-villaġġ ta' Kuriyama (it-tnejn li huma mid-Distrett ta' Shioya), biex tinħoloq dik li issa hija magħrufa uffiċjalment bħala l-belt ġdida u mwessa' ta' Nikkō. Il-muniċipju tal-belt il-ġdida jinsab fl-eks muniċipju tal-belt ta' Imaichi; l-eks muniċipju tal-belt ta' Nikkō City issa huwa magħruf bħala l-Uffiċċju Sekondarju tal-Belt u tal-Muniċipju ta' Nikkō.</p>
Sit ta' Wirt Dinji
<figure><caption>Il-Pagoda ta' Toshugu</caption></figure>
<p>Is-Santwarji u t-Tempji ta' Nikkō ġew iddeżinjati bħala Sit ta' Wirt Dinji tal-Unesco fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (i)</hi> "Rappreżentazzjoni ta' kapulavur frott il-kreattività tal-bniedem", ladarba s-santwarji u t-tempji ta' Nikkō huma riflessjoni ta' ħila arkitettonika u artistika tal-għaġeb u dan joħroġ fid-dieher permezz tal-integrazzjoni armonjuża tal-binjiet f'foresta u f'sit naturali mħejji min-nies; <hi rend="bold">il-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem", ladarba s-santwarji u t-tempji ta' Nikkō huma turija perfetta tal-istil arkitettoniku tal-perjodu Edo kif applikat għas-santwarji <ref target="https://mt.wikipedia.org/wiki/Xintoiżmu">Xintoisti</ref> u għat-tempji <ref target="https://mt.wikipedia.org/wiki/Buddiżmu">Buddisti</ref>; u <hi rend="bold">l-kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju", ladarba s-santwarji u t-tempji ta' Nikkō, flimkien mal-ambjent ta' madwarhom, huma eżempju straordinarju ta' ċentru reliġjuż Ġappuniż tradizzjonali, assoċjat mal-perċezzjoni Xintoista tar-relazzjoni bejn il-bniedem u n-natura, fejn il-muntanji u l-foresti għandhom tifsira sagra u huma oġġetti ta' venerazzjoni, f'prattika reliġjuża li għadha ferm ħajja sa llum.<ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref></p>
<figure><caption>L-iskultura famuża tax-xadini ta' rajt ma rajtx, smajt ma smajtx</caption></figure>
Governanza
<figure><caption>Il-muniċipju ta' Nikkō</caption></figure>
<p>Nikkō għandha sistema ta' governanza ta' kunsill immexxi minn sindku elett direttament b'leġiżlatura unikamerali tal-belt magħmula minn 24 membru. Nikkō tikkontribwixxi żewġ membri lill-Assemblea Prefetturali ta' Tochigi. F'termini ta' <ref target="https://mt.wikipedia.org/wiki/Politika">politika</ref> nazzjonali, il-belt hija parti mit-tieni distrett ta' Tochigi tal-kamra inferjuri tad-dieta tal-Ġappun.</p>
Ekonomija
<p>Nikkō tiddependi ħafna fuq it-turiżmu lejn is-siti storiċi u xeniċi tagħha u l-lukandi bil-fawwara jaħarqu. Il-produzzjoni tal-enerġija idroelettrika, l-ipproċessar tal-ikel, u l-industrija tal-estrazzjoni tal-metalli mingħajr ħadid huma komponenti importanti wkoll tal-ekonomija.</p>
Edukazzjoni
<p>Nikkō għandha 23 skola primarja pubblika, 12-il skola medja pubblika u tliet skejjel primarji u medji pubbliċi flimkien operati mill-gvern tal-belt. Il-belt għandha tliet skejjel post sekondarji pubbliċi operati mill-Bord Prefetturali tal-<ref target="https://mt.wikipedia.org/wiki/Edukazzjoni">Edukazzjoni</ref> ta' Tochigi. Il-prefettura topera wkoll skola waħda tal-edukazzjoni speċjali għall-persuni b'diżabbiltà.</p>
<p>Skejjel postsekondarji:</p>
<list type="unordered"><item>l-Iskola Postsekondarja Prefetturali ta' Nikko Meiho f'Tochigi</item>
<item>l-Iskola Postsekondarja Prefetturali ta' Imaichi f'Tochigi</item>
<item>l-Iskola Postsekondarja Vokazzjonali Prefetturali ta' Imaichi f'Tochigi</item></list>
Trasport
<figure><caption>Il-Linja Ferrovjarja ta' Nikkō</caption></figure>
Ferroviji
<p>Il-linja tal-Lvant tas-Sistema Ferrovjarja Ġappuniża – il-Linja Ferrovjarja ta' Nikkō</p>
<list type="unordered"><item>Fubasami - Shimotsuke-Ōsawa - Imaichi - Nikkō</item></list>
<p>Is-Sistema Ferrvjarja ta' Tōbu – il-Linja Ferrovjarja ta' Tōbu Nikkō</p>
<list type="unordered"><item>Shimo-Goshiro - Myōjin - Shimo-Imaichi - Kami-Imaichi - Tōbu Nikkō</item></list>
<p>Is-Sistema Ferrvjarja ta' Tōbu – il-Linja Ferrovjarja ta' Tōbu Kinugawa</p>
<list type="unordered"><item>Shimo-Imaichi - Daiya-Mukō - Ōkuwa - Shin-Takatoku - Kosagoe - il-<ref target="https://mt.wikipedia.org/wiki/Pjazza">Pjazza</ref> Dinjija ta' Tobu - Kinugawa-Onsen - Kinugawa-Kōen - Shin-Fujiwara</item></list>
<p>Is-Sistema Ferrovjarja ta' Yagan</p>
<list type="unordered"><item>Shin-Fujiwara - Ryūōkyō - Kawaji-Onsen - Kawaji-Yumoto - Yunishigawa-Onsen - Nakamiyori-Onsen - Kamimiyori-Shiobara-Onsenguchi - Ojika-Kōgen</item></list>
<p>Is-Sistema Ferrovjarja ta' Watarase Keikoku</p>
<list type="unordered"><item>Haramukō - Tsūdō - Ashio - Matō</item></list>
Awtostradi
<list type="unordered"><item>It-Triq Express ta' Tōhoku – Yaita IC, Yaita-Kita PA</item>
<item>It-Triq ta' Nikkō Utsunomiya – Kiyotaki IC, Nikko IC, Imaichi IC, Dosawa IC, Osawa IC</item>
<item>Ir-Rotta Nazzjonali 119</item>
<item>Ir-Rotta Nazzjonali 120</item>
<item>Ir-Rotta Nazzjonali 121</item>
<item>Ir-Rotta Nazzjonali 122</item>
<item>Ir-Rotta Nazzjonali 352</item>
<item>Ir-Rotta Nazzjonali 400</item>
<item>Ir-Rotta Nazzjonali 461</item></list>
Attrazzjonijiet
<list type="unordered"><item>It-Triq taċ-Ċedru ta' Nikkō</item>
<item>Il-Ġnien Botaniku ta' Nikkō</item>
<item>Il-Villa Imperjali ta' Tamozawa</item>
<item>Is-Santwarji u t-Tempji ta' Nikkō (Nikkō Tōshō-gū, is-Santwarju ta' Futarasan, u t-Tempju ta' Rinnō-ji)</item>
<item>Nikkō Tōshō-gū
<list type="unordered"><item>L-<ref target="https://mt.wikipedia.org/wiki/Skultura">iskultura</ref> tal-<ref target="https://mt.wikipedia.org/wiki/Injam">injam</ref> tat-tliet <ref target="https://mt.wikipedia.org/wiki/Xadina">xadini</ref> għorriefa tar-"rajt ma rajtx, smajt ma smajtx"</item></list></item>
<item>Rinnō-ji
<list type="unordered"><item>Il-Mawżolew ta' Taiyū-in</item>
<item>Il-Ġnien ta' Shōyō-en</item></list></item>
<item>Is-Santwarju ta' Futarasan</item>
<item>Il-Lag ta' Chūzenji</item>
<item>Edo Wonderland Nikko Edomura (park storiku rikreattiv)</item>
<item>Nikkō hija magħrufa ferm għax-xadini tagħha li jduru qrib il-belt fix-xitwa sabiex ifittxu l-ikel.</item>
<item>L-<ref target="https://mt.wikipedia.org/wiki/Statwa">istatwi</ref> ta' Jizō Bosatsu fil-Mixja ta' Kanman. Skont leġġenda fost in-nies tal-lokal, f'din il-mixja ftit 'il barra mill-belt, jekk wieħed jgħodd l-istatwi hu u miexi f'direzzjoni u jerġa' jgħoddhom fid-direzzjoni lura, in-numru ta' statwi jkun differenti.</item>
<item>L-Abiss ta' Kanmangafuchi huwa post li fforma mil-<ref target="https://mt.wikipedia.org/wiki/Lava">lava</ref> tal-iżbroffar tal-Vulkan Nantai<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item></list>
Sport
<figure><caption>Iċ-ċentru tal-iskejzjar ta' Nikkō</caption></figure>
<p>Nikkō tospita lin-Nikkō Ice Bucks fil-Lega Asjatika tal-Hockey fuq is-Silġ. L-Arena tas-Silġ ta' Nikkō Kirifuri ospitat il-Kampjonati tad-Dinja tan-Nisa tal-Hockey fuq is-Silġ (Diviżjoni I) f'April 2007.
Hemm ukoll stabbiliment tal-iskejzjar veloċi (bl-<ref target="https://mt.wikipedia.org/wiki/Lingwa_Ingliża">Ingliż</ref>: speed skating).</p>
Ġemellaġġi
<list type="unordered"><item>Rapid City, South Dakota, l-<ref target="https://mt.wikipedia.org/wiki/Stati_Uniti">Istati Uniti</ref>, ġemellata mis-7 ta' Frar 1993</item>
<item><ref target="https://mt.wikipedia.org/wiki/Tainan">Tainan</ref>, <ref target="https://mt.wikipedia.org/wiki/Taiwan">Taiwan</ref>, ġemellata bħala ħbiberija mis-16 ta' Jannar 2009</item>
<item>Odawara, il-Prefettura ta' Kanagawa, ġemellata mid-19 ta' Diċembru 1980</item></list>
Nies notevoli
<list type="unordered"><item>Masaru Ibuka, imprenditur, kofundatur tas-Sony<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item>Shoma Sato, plejer professjonali tal-<ref target="https://mt.wikipedia.org/wiki/Baseball">baseball</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item>Akio Fukuda, <ref target="https://mt.wikipedia.org/wiki/Politiku">politiku</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item>Tomikazu Fukuda, politiku<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item></list>
</text></body></html>