<html><body><text id="wikipedia_mt_wikipedia_org__5928.html" ns="0" revid="268878" sourceurl="https://mt.wikipedia.org/wiki/Erin_Serracino_Inglott" title="Erin Serracino Inglott" type="wikipedia">Erin Serracino Inglott<figure><caption>Erin Serracino Inglott</caption></figure>
<p><hi rend="bold">Erin Serracino Inglott</hi> (twieled <ref target="https://mt.wikipedia.org/wiki/L-Isla">l-Isla</ref> fis-16 ta' Ottubru 1904 – miet fit-22 ta' Awwissu 1983) kien drammaturgu, <ref target="https://mt.wikipedia.org/wiki/Poeta">poeta</ref>, rumanzier, <ref target="https://mt.wikipedia.org/wiki/Kittieb">kittieb</ref> ta' novelli, <ref target="https://mt.wikipedia.org/wiki/Lessikoloġija">lessikografu</ref>, filologu u traduttur <ref target="https://mt.wikipedia.org/wiki/Malta">Malti</ref>.</p>
Bijografija
<p>Erin kien bin Antonio Serracino u Pia Inglott.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Studja fil-Liċeo (1915-1920) u fl-<ref target="https://mt.wikipedia.org/wiki/Università_ta'_Malta">Università ta' Malta</ref> u ħa kors tal-Letteratura (1921-1924). Sa minn żgħożitu Erin kellu kilba għall-kotba. Daħal fis-Servizz Ċivili (1927-1963) u serva għal xi żmien bħala segretarju tal-Università ta' Malta. </p>
<p>Fl-1993 iżżewweġ lil Leonilda Gatt u ma baqax joqgħod l-Isla iżda mar joqgħod <ref target="https://mt.wikipedia.org/wiki/Bormla">Bormla</ref>, fi Triq Santa Margerita u baqa' joqgħod hemm sakemm miet. Fi żmien il-gwerra iżda, kien mar joqgħod għal ftit żmien, <ref target="https://mt.wikipedia.org/wiki/Birkirkara">Birkirkara</ref>. Kellhom ħamest itfal, tliet ibniet u żewġ subien. F'Bormla, Erin Serracino Inglott kien jattendi l-<hi rend="italic">Literary and Debating Society</hi>, soċjetà maqtugħa għalkollox mill-attivitajiet <ref target="https://mt.wikipedia.org/wiki/Politika">politiċi</ref> li l-iskop ewlieni tagħha kien li jsiru laqgħat dwar il-kitba, il-movimenti letterarji u suġġetti oħra varji. B'hekk tħajjar biex isir membru tal-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>. Kien jaf l-<ref target="https://mt.wikipedia.org/wiki/Lingwa_Ingliża">Ingliż</ref>, it-<ref target="https://mt.wikipedia.org/wiki/Lingwa_Taljana">Taljan</ref>, il-<ref target="https://mt.wikipedia.org/wiki/Lingwa_Latina">Latin</ref>, il-<ref target="https://mt.wikipedia.org/wiki/Lingwa_Franċiża">Franċiż</ref>, l-<ref target="https://mt.wikipedia.org/wiki/Lingwa_Spanjola">Ispanjol</ref>, il-<ref target="https://mt.wikipedia.org/wiki/Lingwa_Ġermaniża">Ġermaniż</ref> u r-<ref target="https://mt.wikipedia.org/wiki/Lingwa_Russa">Russu</ref>. </p>
<p>Erin Serracino Inglott kellu tliet delizzji prinċipali: il-lingwa, l-iskakki u l-<ref target="https://mt.wikipedia.org/wiki/Mużika">mużika</ref>. Dawn it-tliet delizzji kibru miegħu fl-interess u fl-importanza għax ma kienx jaf b'medjokrità u jieqaf hemm, imma kellu fih sens profond li kien iġiegħlu jħoss li kull xogħol li jidħol għalih għandu jkollu fuqu t-timbru tal-kompetenza u tal-kreatività.</p>
<p>Fl-iskakki Erin rebaħ il-kampjonat diversi drabi<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u fis-sena 1938 mar <ref target="https://mt.wikipedia.org/wiki/Brighton">Brighton</ref> jikkompeti maċ-ċampjin dinji fejn ġab dro f'logħba li ħajritu jkompli miexi fit-triq tas-suċċess. </p>
<p>Għalkemm kien iqatta' ħafna sigħat jikteb, xorta kien isib il-ħin għall-familja. Kienu jgħidu r-rużarju flimkien, joħroġ mal-familja u wkoll jeħodhom jgħumu, basta x'ħin irid hu. Kien iħobb ħafna l-<ref target="https://mt.wikipedia.org/wiki/Annimal">annimali</ref> u skont ibnu, Erin Serracino Inglott kellu ammorin li kien jgħid ir-rużarju magħhom. Kien wasal lejn l-aħħar tal-kitba tad-<ref target="https://mt.wikipedia.org/wiki/Dizzjunarju">dizzjunarju</ref>, <hi rend="italic">Il-Miklem Malti</hi>, meta miet fl-età ta' 78 sena.</p>
Xogħlijiet
<list type="unordered"><item><hi rend="italic">Il-miklem Malti</hi> – ġabra ta' kliem li jinsab fl-ilsien Malti mill-eqdem magħruf u miktub, ukoll dak li m'għadux jingħad, sal-iġded magħżul u milqugħ, li beda jingħad, miktub kif jixraq bit-tiswijiet meħtieġa, u mogħni bit-tifsir tan-nisel <ref target="https://mt.wikipedia.org/wiki/Semitiku">Semitiku</ref> jew Rumanz skont is-<ref target="https://mt.wikipedia.org/wiki/Sengħa">sengħa</ref>/ix-xogħol ta' Erin Serracino Inglott, Klabb Kotba Maltin, <ref target="https://mt.wikipedia.org/wiki/Malta">Malta</ref>, 1975-1989.</item></list>
Drammi
<list type="unordered"><item><hi rend="italic">Razju Vidal</hi>, G. Muscat, Malta, 1941</item>
<item><hi rend="italic">Ir-raġel li ħadha mal-mewt</hi>, Malta, 1945</item>
<item><hi rend="italic">Il-barrani</hi>, A.C. Aquilina, Malta, 1956</item>
<item><hi rend="italic">Ir-raħeb</hi>, Klabb Kotba Maltin, Malta, 1971</item>
<item><hi rend="italic">Ir-raġel li twieled mill-gdid</hi> (dramm fi tliet atti), Malta, 1971</item>
<item><hi rend="italic">Il-wiċċ u l-qalb</hi> (buzzett f'att wieħed), Malta, 1971</item>
<item><hi rend="italic">Il-bażużlu</hi>, Klabb Kotba Maltin, Malta, 1978</item>
<item><hi rend="italic">Il-Kerjoti</hi> (u żewg drammi oħra), Pubblikazzjonijiet Indipendenza, Malta, 1993</item></list>
Traduzzjonijiet
<list type="unordered"><item><hi rend="italic">It-taħbila tal-kamra s-safra</hi>, rumanz ta' <ref target="https://mt.wikipedia.org/wiki/Gaston_Leroux">Gaston Leroux</ref> (<hi rend="italic">Mystere de la chambre jaune</hi>). Giov. Muscat, Malta, 1947</item>
<item><hi rend="italic">Dante Alighieri: Id-divina commedia bil-Malti. L-infern. xxxix</hi> Stamperija tal-Gvern, Malta, 1964</item>
<item><hi rend="italic">Il-qarnita: ġrajja oħra ta' Routetabille miktuba minn Gaston Leroux</hi>, Stamperija Nazzjonali, Malta, 1972</item></list>
Poeżija
<list type="unordered"><item><hi rend="italic">Is-sabiħ u l-ikrah</hi> (1939)</item>
<item><hi rend="italic">Ix-xita</hi> (1945)</item>
<item><hi rend="italic">Nemel</hi> (1946)</item>
<item><hi rend="italic">Xi ħaġa baqa'</hi> (1947)</item>
<item><hi rend="italic">Lil G. B. S</hi> (1947)</item>
<item><hi rend="italic">Ġesù u l-Madliena</hi> (1948)</item>
<item><hi rend="italic">Sunetti tal-gwerra</hi> (1948)</item>
<item><hi rend="italic">Talba lil ommi mejta</hi> (1950)</item>
<item><hi rend="italic">Xejn...</hi> (1950)</item>
<item><hi rend="italic">Jahweh</hi> (1967)</item>
<item><hi rend="italic">Lill-mewt</hi> (1967)</item></list>
Ix-xita
<p>L-iżjed <ref target="https://mt.wikipedia.org/wiki/Poeżija">poeżija</ref> popolari ta' Erin Serracino Inglott hi bla dubju <hi rend="italic">Ix-xita</hi> (1945):</p>

Novelli
<list type="unordered"><item><hi rend="italic">Dwiem</hi>, Il-Malti, Settembru 1944</item></list>
Artikli oħra
<list type="unordered"><item><hi rend="italic">Ħsibijiet imxerrda</hi>, Il-Malti, Mejju, 1940</item>
<item><hi rend="italic">Nisel</hi>, Il-Malti, Mejju, 1947</item>
<item><hi rend="italic">Il-palk ta' żgħużiti</hi>, 1966<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item>
<item><hi rend="italic">Fehmti Dwar Xi Problemi fl-Ortografija tal-Malti</hi>, Il-Malti, 1977</item></list>
</text></body></html>