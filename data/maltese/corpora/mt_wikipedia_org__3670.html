<html><body><text id="wikipedia_mt_wikipedia_org__3670.html" ns="0" revid="249924" sourceurl="https://mt.wikipedia.org/wiki/Bit" title="Bit" type="wikipedia">Bit
<p><hi rend="bold">Bit</hi> hu <ref target="https://mt.wikipedia.org/wiki/Numru_diġitali">numru diġitali</ref> fis-sistema tan-numri binari (<ref target="https://mt.wikipedia.org/wiki/Bażi_(matematika)">bażi</ref> 2). Eżempju, in-numru 10010111 hu twil 8 bits.  Numri binari huma kważi dejjem użati bħala l-unità bażika ta' informazzjoni ġewwa apparat ta' ħżin tal-informazzjoni u <ref target="https://mt.wikipedia.org/wiki/Trażmissjoni_(telekomunikazzjoni)">komunikazzjoni</ref> diġitali tal-<ref target="https://mt.wikipedia.org/wiki/Kompjuter">kompjuter</ref>.</p>
Numru Binarju
<p><ref target="https://mt.wikipedia.org/wiki/Claude_Shannon">Claude E. Shannon</ref> kien l-ewwel li uża l-kelma <hi rend="italic">bit</hi> f'karta li ħareġ fl-1948. Hu atribwixxa l-oriġini tal-kelma lil <ref target="https://mt.wikipedia.org/wiki/John_W._Tukey">John W. Tukey</ref>, li kien kitibha f'nota ġewwa l-<ref target="https://mt.wikipedia.org/wiki/Laboratorji_Bell">Laboratorji Bell</ref> fid-9 ta' Jannar 1947 fejn hu qassar <hi rend="italic">numru binaru</hi> fil-kelma sempliċi <hi rend="italic">bit</hi>. Interessanti wkoll li <ref target="https://mt.wikipedia.org/wiki/Vannevar_Bush">Vannevar Bush</ref> kien kiteb fis-sena 1936 dwar "bits ta' informazzjoni" li setgħu jiġu maħżuna ġewwa <hi rend="italic"><ref target="https://mt.wikipedia.org/wiki/Punch_card">punch cards</ref></hi> użati dak iż-żmien ġewwa kompjuters mekkaniċi.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Bit fi ħżin ta' informazzjoni hu bħal swiċċ tad-dawl; jista' jkun mixgħul (1) jew mitfi (0). Bit hu allura assoċjat man-numru wieħed jew in-numru xejn, vera jew falz, indikatur li hu <hi rend="italic">mixgħul</hi> jew <hi rend="italic">mitfi</hi>, jew iktar ġenerali, kwantita ta' informazzjoni li tqabbel żewġ oġġetti: jew wieħed jew l-ieħor. <ref target="https://mt.wikipedia.org/wiki/Gregory_Bateson">Gregory Bateson</ref> ddefinixxa l-bit bħala "id-differenza li tagħmel id-differenza". </p>
<p>Bit hi l-iżgħar unità fir-rigward ta' ħżin ta' informazzjoni fil-kompjuters.</p>
Abbrevjazjoni u simbolu
<p>Għad m'hemm l-ebda qbil fuq simboli li għandhom jirrapreżentaw bit jew <ref target="https://mt.wikipedia.org/wiki/Byte">byte</ref>. Wieħed mill-istandards <ref target="https://mt.wikipedia.org/wiki/IEC_60027">IEC 60027</ref> tal-<ref target="https://mt.wikipedia.org/wiki/Kumissjoni_Internazzjonali_Elettroteknika">Kumissjoni Internazzjonali Elettroteknika</ref>, li tispeċifika li "bit" għandu jkun is-simbolu li jirrapreżenta bit wieħed (għaldaqshekk "kbit" jirrapreżenta kilobit).  Dan l-istandard ma jispeċifikax simbolu għall-byte.</p>
<p>Standard ieħor komuni, <ref target="https://mt.wikipedia.org/wiki/IEEE_1541">IEEE 1541</ref>, jispeċifika li <hi rend="italic">b</hi> għandu jintuża għall-bit waqt li <hi rend="italic">B</hi> għandu jintuża għall-byte. Din hi konvenzjoni użata ħafna fid-dinja tal-kompjuters iżda għadha ma ġietx aċċettata internazjonalment għax:</p>
<list type="unordered"><item>dawn iż-żewġ simboli diġa għandhom użu ieħor: "b" għal <ref target="https://mt.wikipedia.org/wiki/Barn_(unita)">barn</ref> u "B" għal <ref target="https://mt.wikipedia.org/wiki/Decibel">bel</ref>;</item>
<item>"bit" hi diġa abbrevjazjoni għal "numru binarju" u għaldaqstant ma tantx hemm raġuni għala għandu jkun hemm abbrevjazjoni ulterjuri;</item>
<item>hu normali li jintuża ittra kapitali biss meta s-simbolu jew unità jkun issemma' wara xi persuna (ara eżempju <ref target="https://mt.wikipedia.org/wiki/Claude_Émile_Jean-Baptiste_Litre">Claude Émile Jean-Baptiste Litre</ref>);</item>
<item><hi rend="italic">b</hi> hu ġieli wżat ukoll għal byte, meta <hi rend="italic">bit</hi> tintuża għal bit.</item></list>
Iktar minn bit wieħed
<p><ref target="https://mt.wikipedia.org/wiki/Byte">Byte</ref> hi magħmulha minn tmien (8) bits, għalkemm dan ma kienx dejjem hekk għax <hi rend="italic">byte</hi> kienet tirreferi għal kollezzjoni innifisha.  Erbgħa bits hi magħrufha bħala <hi rend="italic"><ref target="https://mt.wikipedia.org/wiki/Nibble">nibble</ref></hi>.</p>
<p>"<ref target="https://mt.wikipedia.org/wiki/Word_(Kompjuters)">Word</ref>" hi wżata għal numru ikbar ta' bits iżda d-daqs mħux standard definit.  Ħafna drabi tirrapreżenta d-daqs ta' reġistru wieħed ġewwa <ref target="https://mt.wikipedia.org/wiki/CPU">CPU</ref>. Fl-arkittetura tal-kompjuters <ref target="https://mt.wikipedia.org/wiki/IA-32">IA-32</ref> 16-il bit huma <hi rend="italic">word</hi> (u għaldaqstant 32 bits huma msejħa <ref target="https://mt.wikipedia.org/wiki/Dword">word doppju</ref> jew dword), iżda jeżistu arkitetturi f'daqsijiet għal word ta' 8, 32, 64, 80 u oħrajn.</p>
<p>Terminoloġiji għal kwantitajiet kbar ta' bits jistgħu jiġu ffurmati billi napplikaw prefissi li soltu jintużaw, eżempju, <ref target="https://mt.wikipedia.org/wiki/Kilo">kilobit</ref> (<ref target="https://mt.wikipedia.org/wiki/Kbit">kbit</ref>), <ref target="https://mt.wikipedia.org/wiki/Mega">megabit</ref> (<ref target="https://mt.wikipedia.org/wiki/Mbit">Mbit</ref>) u <ref target="https://mt.wikipedia.org/wiki/Giga">gigabit</ref> (<ref target="https://mt.wikipedia.org/wiki/Gbit">Gbit</ref>). Biss għad hemm ħafna konfużjoni rigward id-daqs ta' dawn l-abbrevjazjonijiet.</p>
<p>Rati ta' bdil ta' informazzjoni fit-<ref target="https://mt.wikipedia.org/wiki/Telekomunikazjoni">telekomunikazjoni</ref> u ġewwa <ref target="https://mt.wikipedia.org/wiki/Network_ta'_kompjuters">network ta' kompjuters</ref> huma ġeneralment deskritti bħala <ref target="https://mt.wikipedia.org/wiki/Bits_fis-sekonda">bits fis-sekonda</ref> (<hi rend="italic">bps</hi>), li mhix l-istess bħal <ref target="https://mt.wikipedia.org/wiki/Baud">baud</ref>.</p>
</text></body></html>