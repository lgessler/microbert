<html><body><text id="wikipedia_mt_wikipedia_org__9101.html" ns="0" revid="215640" sourceurl="https://mt.wikipedia.org/wiki/Liebru_l-%C4%A1ebel_a%C4%A7mar_ta%27_Natal" title="Liebru l-ġebel aħmar ta' Natal" type="wikipedia">Liebru l-ġebel aħmar ta' Natal
<p>Il-<hi rend="bold">Liebru l-ġebel aħmar ta' Natal</hi> jew <hi rend="bold">Liebru l-ġebel aħmar il-kbir</hi> jew <hi rend="bold">Fenek aħmar ta' Natal</hi> li huwa magħruf xjentifikament bħala <hi rend="italic"><ref target="https://mt.wikipedia.org/wiki/Pronolagus_crassicaudatus">Pronolagus crassicaudatus</ref></hi>, huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Notturn">notturn</ref> u solitarju tal-<ref target="https://mt.wikipedia.org/wiki/Familja_(bijoloġija)">familja</ref> <ref target="https://mt.wikipedia.org/wiki/Leporidae">Leporidae</ref> fl-<ref target="https://mt.wikipedia.org/wiki/Ordni">ordni</ref> <ref target="https://mt.wikipedia.org/wiki/Lagomorpha">Lagomorpha</ref> mifrux fil-<ref target="https://mt.wikipedia.org/wiki/Kontinent">kontinent</ref> <ref target="https://mt.wikipedia.org/wiki/Afrika">Afrikan</ref>. Dan il-<ref target="https://mt.wikipedia.org/wiki/Leporidu">leporidu</ref> bħaż-żewġ <ref target="https://mt.wikipedia.org/wiki/Speċi">speċi</ref> l-oħra tal-<ref target="https://mt.wikipedia.org/wiki/Ġeneru">ġeneru</ref> <hi rend="italic"><ref target="https://mt.wikipedia.org/wiki/Pronolagus">Pronolagus</ref></hi>, għalkemm jissejjaħ "<ref target="https://mt.wikipedia.org/wiki/Liebru_l-ġebel">Liebru l-ġebel</ref>" huwa speċi ta' <ref target="https://mt.wikipedia.org/wiki/Fenek">fenek</ref>.</p>
<p>Dan il-liebru huwa l-ikbar fost it-tliet speċi ta' <ref target="https://mt.wikipedia.org/wiki/Liebru_l-ġebel">liebri l-ġebel</ref> u għandu pil ta' lewn griż imnaqqax bil-kannella man-naħa tad-dahar, filwaqt dak tas-sider, id-denb u l-erba' saqajn huma ta' lewn ħamrani kulur is-sadid. Liebru adult jista' jkun bejn 42 u 50 ċentimetru eskluż id-denb li jista' jkun minn 6 sa 14-il <ref target="https://mt.wikipedia.org/wiki/Ċentimetru">ċentimetru</ref> twil.</p>
<p>Il-Liebru l-ġebel aħmar il-kbir għandu firxa f'abitat kollu ġebel u rdum mal-ġnub ta' għoljiet u muntanji u fil-madwar u din hija r-raġuni minn fejn oriġina l-isem komuni ta' din l-ispeċi.</p>
Riproduzzjoni
<p>Ftit hemm informazzjoni dwar kif jirriproduċi l-liebru l-ġebel aħmar ta' Natalż. L-unika tagħrif fiċ-ċert huwa li boton minn żarmuġ 1 sa 2 jitwieldu għomja, bi ftit jew xejn pil u totalment dipendenti fuq l-omm bħall-<ref target="https://mt.wikipedia.org/wiki/Fenek">fniek</ref> kollha l-oħra wara tqala jew ġestazzjoni ta' madwar 30 jum.</p>
Distribuzzjoni
<p>Il-liebru l-ġebel aħmar ta' Natal jinsab jgħix lejn in-Nofsinhar tal-kontinent tal-<ref target="https://mt.wikipedia.org/wiki/Afrika">Afrika</ref> u huwa mifrux fil-Lvant tar-Repubblika tal-Afrika t'Isfel minn Natal sal-provinċa ta' Kap, fil-Lvant ta' <ref target="https://mt.wikipedia.org/wiki/Lesoto">Lesoto</ref>, fin-Nofsinhar ta' <ref target="https://mt.wikipedia.org/wiki/Sważiland">Sważiland</ref> u fit-tarf estrem tan-Nofsinhar tal-<ref target="https://mt.wikipedia.org/wiki/Możambikk">Możambikk</ref>.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item>Familja <ref target="https://mt.wikipedia.org/wiki/Leporidae">Leporidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Pronolagus">Pronolagus</ref></hi>
<list type="unordered"><item><hi rend="bold">Liebru l-ġebel aħmar ta' Natal</hi> jew <hi rend="bold">Liebru l-ġebel aħmar il-kbir</hi> <hi rend="italic"><ref target="https://mt.wikipedia.org/wiki/Pronolagus_crassicaudatus">Pronolagus crassicaudatus</ref></hi>
<list type="unordered"><item>Sottospeċi</item>
<item><hi rend="italic"><ref target="https://mt.wikipedia.org/wiki/Pronolagus_crassicaudatus_crassicaudatus">Pronolagus crassicaudatus crassicaudatus</ref></hi> (I. Geoffroy Saint-Hilaire, 1832)</item>
<item><hi rend="italic"><ref target="https://mt.wikipedia.org/wiki/Pronolagus_crassicaudatus_ruddi">Pronolagus crassicaudatus ruddi</ref></hi> (Thomas &amp; Schwann, 1905)</item></list></item></list></item></list></item></list></item></list>
Referenzi
<list type="unordered"><item>Lagomorph Specialist Group (1996).<ref target="http://www.iucnredlist.org/search/details.php/41293/all"><hi rend="italic">Pronolagus crassicaudatus</hi></ref>. Lista Ħamra tal-IUCN 2006.</item></list>
</text></body></html>