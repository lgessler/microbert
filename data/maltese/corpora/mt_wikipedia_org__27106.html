<html><body><text id="wikipedia_mt_wikipedia_org__27106.html" ns="0" revid="270096" sourceurl="https://mt.wikipedia.org/wiki/Abbazija_ta%27_Sankt_Gallen" title="Abbazija ta' Sankt Gallen" type="wikipedia">Abbazija ta' Sankt Gallen<figure><caption>Il-Katidral tal-Abbazija ta' Sankt Gallen</caption></figure>
<p>L-<hi rend="bold">Abbazija ta' Sankt Gallen</hi> (bil-Ġermaniż: <hi rend="italic"><hi rend="bold">Abtei Sankt Gallen</hi></hi>) hija abbazija xolta (747-1805) f'kumpless <ref target="https://mt.wikipedia.org/wiki/Reliġjon">reliġjuż</ref> <ref target="https://mt.wikipedia.org/wiki/Knisja_Kattolika">Kattoliku</ref> fil-belt ta' <ref target="https://mt.wikipedia.org/wiki/Sankt_Gallen">Sankt Gallen</ref>, l-<ref target="https://mt.wikipedia.org/wiki/Żvizzera">Iżvizzera</ref>. Il-monasteru Karolinġju ilu jeżisti mis-719 u sar prinċipat indipendenti bejn is-sekli 9 u 13, u għal bosta sekli kien waħda mill-abbaziji Benedettini ewlenin fl-<ref target="https://mt.wikipedia.org/wiki/Ewropa">Ewropa</ref>. L-abbazija ġiet stabbilita minn San Otmar fil-post fejn San Gallus kien waqqaf l-eremitaġġ tiegħu. Il-librerija tal-abbazija hija waħda mill-eqdem libreriji monastiċi fid-<ref target="https://mt.wikipedia.org/wiki/Id-Dinja">dinja</ref>. Il-belt ta' Sankt Gallen oriġinat bħala insedjament madwar l-abbazija. Wara s-sekolarizzazzjoni tal-abbazija għall-ħabta tal-1800, l-abbazija preċedenti saret <ref target="https://mt.wikipedia.org/wiki/Katidral">katidral</ref> fl-1848. Mill-1983, iż-żona tal-abbazija tniżżlet fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
Twaqqif
<p>Għall-ħabta tas-612, Gallus, skont it-tradizzjoni patri u dixxiplu <ref target="https://mt.wikipedia.org/wiki/Repubblika_tal-Irlanda">Irlandiż</ref> ta' San Columbanus, stabbilixxa eremitaġġ fis-sit li mbagħad sar il-monasteru. Huwa għex fiċ-ċella tiegħu sa <ref target="https://mt.wikipedia.org/wiki/Mewt">mewtu</ref> fis-646, u ġie midfun hemmhekk<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> f'Arbon. Wara, in-nies tal-post ivvenerawh bħala qaddis u talbu ħdejn il-qabar tegħu għall-interċessjoni tiegħu fi żminijiet ta' periklu.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Il-katidral minn ġewwa</caption></figure>
<p>Wara li Gallus miet, <ref target="https://mt.wikipedia.org/wiki/Charles_Martel">Charles Martel</ref> ħatar lil Otmar bħala kustodju tar-relikwi ta' San Gallus. Jingħataw diversi dati differenti għat-twaqqif tal-monasteru, fosthom is-719<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref>, is-720<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref>, is-747<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u nofs is-seklu 8.<ref target="https://mt.wikipedia.org/wiki/Il-Paġna_prinċipali#cite_note-:4-6">[6]</ref> Matul ir-renju ta' <ref target="https://mt.wikipedia.org/wiki/Pepin_il-Qasir">Pepin il-Qasir</ref>, fis-seklu 8, Otmar waqqaf l-Abbazija ta' Sankt Gallen bi stil Karolinġju, fejn <ref target="https://mt.wikipedia.org/wiki/L-Arti">l-arti</ref>, il-lingwi, u x-<ref target="https://mt.wikipedia.org/wiki/Xjenza">xjenzi</ref> tkattru. L-abbazija kibret malajr u ħafna nies nobbli Alemanniċi saru patrijiet. Fl-aħħar tar-renju tas-Superjur tal-patrijiet Otmar, il-<hi rend="italic">Professbuch</hi> isemmi 53 isem. Żewġ patrijiet tal-Abbazija ta' Sankt Gallen, <ref target="https://mt.wikipedia.org/wiki/Magnus_von_Füssen">Magnus von Füssen</ref> u <ref target="https://mt.wikipedia.org/wiki/Theodor">Theodor</ref>, stabbilew il-monasteri f'<ref target="https://mt.wikipedia.org/wiki/Kempten">Kempten</ref> u f'<ref target="https://mt.wikipedia.org/wiki/Füssen">Füssen</ref> fir-reġjun ta' Allgäu. Biż-żieda fl-għadd ta' patrijiet, l-abbazija saret iktar b'saħħitha ekonomikament ukoll. Il-biċċa l-kbira tal-art f'Thurgau, f'Zürichgau u fil-bqija tal-Alemannja sa saħansitra Neckar ġiet ittrasferita lill-abbazija minħabba l-i<hi rend="italic">Stiftungen</hi>.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Taħt is-Superjur tal-patrijiet <ref target="https://mt.wikipedia.org/wiki/Waldo_ta'_Reichenau">Waldo ta' Reichenau</ref> (740-814), bdiet is-<ref target="https://mt.wikipedia.org/wiki/Sengħa">sengħa</ref> tal-ikkupjar tal-manuskritti u ssawwret il-librerija famuża tal-abbazija. Diversi patrijiet Anglo-Sassoni u Irlandiżi ġew biex jikkupjaw il-manuskritti. Fuq talba ta' <ref target="https://mt.wikipedia.org/wiki/Karlu_Manju">Karlu Manju</ref>, il-<ref target="https://mt.wikipedia.org/wiki/Papa_Adrijanu_I">Papa Adrijanu I</ref> bagħat <ref target="https://mt.wikipedia.org/wiki/Kantant">kantanti</ref> liturġiċi distinti minn <ref target="https://mt.wikipedia.org/wiki/Ruma">Ruma</ref>, li ppropagaw l-użu tal-kant liturġiku Gregorjan. Fis-744, in-nobbli Alemanniku Beata bigħ diversi proprjetajiet lill-abbazija sabiex jiffinanzja l-vjaġġ tiegħu lejn Ruma.<ref target="https://mt.wikipedia.org/wiki/Il-Paġna_prinċipali#cite_note-:5-7">[7]</ref></p>
Epoka tad-deheb
<figure><caption>Iż-żona tal-Abbazija ta' Sankt Gallen</caption></figure>
<p>Fis-seklu sussegwenti, Sankt Gallen daħlet f'kunflitt mal-Veskovat ta' Konstanz fil-qrib, li reċentement kienet kisbet il-ġurisdizzjoni fuq l-Abbazija ta' <ref target="https://mt.wikipedia.org/wiki/Reichenau">Reichenau</ref> fil-<ref target="https://mt.wikipedia.org/wiki/Lag_ta'_Konstanz">Lag ta' Konstanz</ref> (bil-Ġermaniż: <hi rend="italic">Bodensee</hi>). Dan il-kunflitt baqa' għaddej sa meta l-Imperatur <ref target="https://mt.wikipedia.org/wiki/Lwiġi_id-Devot">Lwiġi id-Devot</ref> (li mexxa mit-814 sat-840) ikkonferma fit-813 l-immedjatezza imperjali (bil-Ġermaniż: <hi rend="italic">Reichsunmittelbarkeit</hi>) tal-abbazija.<ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref> B'hekk l-abbazija saret Abbazija Imperjali (bil-Ġermaniż: <hi rend="italic">Reichsabtei</hi>). Ir-Re <ref target="https://mt.wikipedia.org/wiki/Lwiġi_l-Ġermaniż">Lwiġi l-Ġermaniż</ref> fit-833 ikkonferma l-immunità tal-abbazija u ppermetta l-patrijiet l-għażla ħielsa tas-Superjur tagħhom.<ref target="https://mt.wikipedia.org/wiki/Il-Paġna_prinċipali#cite_note-:5-7">[7]</ref> Finalment, fit-854, l-Abbazija ta' Sankt Gallen kisbet awtonomija sħiħa billi r-Re Lwiġi l-Ġermaniż irrilaxxa l-abbazija mill-obbligu li tħallas dieċmi lill-Isqof ta' Konstanz.</p>
<p>Minn dan iż-żmien sas-seklu 10, l-abbazija għaddiet minn epoka tad-deheb u ffjorixxiet. Ospitat diversi studjużi famużi, fosthom <ref target="https://mt.wikipedia.org/wiki/Notker_ta'_Liège">Notker ta' Liège</ref>, <ref target="https://mt.wikipedia.org/wiki/Notker_li_Jtemtem">Notker li Jtemtem</ref>, <ref target="https://mt.wikipedia.org/wiki/Notker_Labeo">Notker Labeo</ref>, <ref target="https://mt.wikipedia.org/wiki/Tuotilo">Tuotilo</ref> u <ref target="https://mt.wikipedia.org/wiki/Hartker">Hartker</ref> (li żviluppa l-kotba liturġiċi antifoniċi għall-abbazija). Matul is-seklu 9, knisja ikbar ġdida nbniet u l-librerija tkabbret. L-abbazija xtrat manuskritti dwar varjetà wiesgħa ta' suġġetti u saru bosta kopji. Iżjed minn 400 manuskritt ta' dak iż-żmien waslu sa żminijietna u għadhom fil-librerija.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Epoka tal-fidda
<figure><caption>L-<hi rend="italic">Appenzell</hi> u ċ-ċittadini ta' Sankt Gallen ġarrfu l-Abbazija ta' Rorschach fl-1489</caption></figure>
<p>Bejn id-924 u d-933, l-<ref target="https://mt.wikipedia.org/wiki/Ungerija">Ungeriżi</ref> heddew l-abbazija u l-kotba kellhom jitneħħew u jiġu ttrasferiti lejn il-<ref target="https://mt.wikipedia.org/wiki/Gżira_monastika_ta'_Reichenau">gżira monastika ta' Reichenau</ref> għas-sikurezza. Mhux il-kotba kollha ġew irritornati.</p>
<p>Fis-26 ta' April 937, kien hemm nirien li ħakmu u qerdu l-biċċa l-kbira tal-abbazija u l-insedjament tal-madwar, għalkemm il-librerija ma ġietx affettwata. Għall-ħabta tad-954, il-monasteru u l-binjiet ġew protetti bi swar madwarhom.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Fid-971/974, is-Superjuri tal-patrijiet Notker (li dwar kważi xejn mhu magħruf għajr li kien in-neputi ta'  <ref target="https://mt.wikipedia.org/wiki/Notker_Physicus">Notker Physicus</ref>) iffinalizza s-swar u l-insedjamenti tal-madwar reġgħu bdew jiġu f'Sankt Gallen. Fl-1006, l-abbazija kienet l-iktar post fit-Tramuntana fejn ġiet irreġistrata is-<ref target="https://mt.wikipedia.org/wiki/Supernova">supernova</ref> 1006.<ref target="https://mt.wikipedia.org/wiki/Il-Paġna_prinċipali#cite_note-:4-6">[6]</ref></p>
<p>Il-mewt tas-Superjuri tal-patrijiet <ref target="https://mt.wikipedia.org/wiki/Ulrich_II">Ulrich II</ref> fid-9 ta' Diċembru 1076 temmet l-epoka tal-fidda <ref target="https://mt.wikipedia.org/wiki/Kultura">kulturali</ref> tal-monasteru.<ref target="https://mt.wikipedia.org/wiki/Il-Paġna_prinċipali#cite_note-:5-7">[7]</ref></p>
Taħt il-Prinċpijiet-Superjuri tal-patrijiet
<figure><caption>Ballun tal-arja bl-għamla tal-Katidral tal-Abbazija ta' Sankt Gallen</caption></figure>
<p>Fl-1207, is-Superjur tal-patrijiet <ref target="https://mt.wikipedia.org/wiki/Ulrich_von_Sax">Ulrich von Sax</ref> sar Prinċep (bil-Ġermaniż: <hi rend="italic">Reichsfürst</hi>, jew sempliċement <hi rend="italic">Fürst</hi>) tal-<ref target="https://mt.wikipedia.org/wiki/Imperu_Ruman">Imperu Ruman Sagru</ref> permezz tar-Re Filippu tal-<ref target="https://mt.wikipedia.org/wiki/Ġermanja">Ġermanja</ref>. L-abbazija saret Abbazija Prinċipat (bil-Ġermaniż: <hi rend="italic">Reichsabtei</hi>). Peress li l-abbazija saret iktar involuta fil-<ref target="https://mt.wikipedia.org/wiki/Politika">politika</ref> lokali, daħlet f'perjodu fejn bdiet sejra lura. Il-belt ta' Sankt Gallen stess progressivament ma baqgħetx taħt it-tmexxija tas-Superjur tal-patrijiet, u kisbet l-immedjatezza imperjali. Sal-aħħar tas-seklu 15 ġiet rikonoxxuta bħala belt imperjali ħielsa.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref> Għall-ħabta tal-1353, ix-xirkiet, immexxija mix-xirka tan-nissieġa tad-drapp, kisbu l-kontroll tal-gvern ċiviku. Fl-1415, il-belt xtrat il-ħelsien tagħha mir-re Ġermaniż Sigismund. Matul is-seklu 14, l-umanisti tħallew jieħdu wħud mit-testi rari li kien hemm fil-librerija tal-abbazija.</p>
<p>Fl-aħħar tas-seklu 14 u fil-bidu tas-seklu 15, il-bdiewa tal-proprjetajiet personali tas-Superjur tal-patrijiet (magħrufa bħala <hi rend="italic">Appenzell</hi>, mil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">abbatis cella</hi> jiġifieri "ċella (għaldaqstant proprjetà) tas-Superjur tal-patrijiet") bdew jippruvaw jiksbu l-indipendenza. Fl-1401, faqqgħet l-ewwel Gwerra tal-<hi rend="italic">Appenzell</hi>, u wara r-rebħa tal-<hi rend="italic">Appenzell</hi> fi <ref target="https://mt.wikipedia.org/wiki/Stoss">Stoss</ref> fl-1405, saru alleati tal-Konfederazzjoni Żvizzera fl-1411. Matul il-Gwerer tal-<hi rend="italic">Appenzell</hi>, ir-raħal ta' Sankt Gallen spiss żammet mal-<hi rend="italic">Appenzell</hi> kontra l-abbazija. Għalhekk, meta l-<hi rend="italic">Appenzell</hi> għamlu alleanza mal-Iżvizzeri, ir-raħal ta' Sankt Gallen għamel l-istess ħaġa ftit xhur wara. Is-Superjur tal-patrijiet sar alleat ta' diversi membri tal-Konfederazzjoni Żvizzera (<ref target="https://mt.wikipedia.org/wiki/Zürich">Zürich</ref>, <ref target="https://mt.wikipedia.org/wiki/Lucerne">Lucerne</ref>, <ref target="https://mt.wikipedia.org/wiki/Schwyz">Schwyz</ref> u <ref target="https://mt.wikipedia.org/wiki/Glarus">Glarus</ref>) fl-1451, filwaqt li l-<hi rend="italic">Appenzell</hi> u Sankt Gallen saru membri sħaħ tal-Konfederazzjoni Żvizzera fl-1454. Imbagħad, fl-1457, ir-raħal ta' Sankt Gallen sar uffiċjalment ħieles mis-Superjur tal-patrijiet.<ref target="https://mt.wikipedia.org/wiki/Il-Paġna_prinċipali#cite_note-:4-6">[6]</ref></p>
<figure><caption>Dokument miktub bl-idejn minn Lwiġi l-Ġermaniż fit-856 u li jinsab fil-librerija tal-abbazija</caption></figure>
<p>Fl-1468, is-Superjur tal-patrijiet <ref target="https://mt.wikipedia.org/wiki/Ulrich_Rösch">Ulrich Rösch</ref>, xtara l-Kontea ta' Toggenburg mir-rappreżentanti tal-Kontijiet tagħha, wara li l-aħħar membri tal-familja mietu fl-1436. Fl-1487 huwa bena monasteru f'<ref target="https://mt.wikipedia.org/wiki/Rorschach">Rorschach</ref> mal-Lag ta' Konstanz, fejn ippjana li jmur jgħix. Madankollu, huwa ħabbat wiċċu ma' reżistenza qalila miċ-ċittadini ta' Sankt Gallen, mill-bqija tal-kleru, u min-nobbiltà tal-<hi rend="italic">Appenzell</hi> fil-Wied tar-<ref target="https://mt.wikipedia.org/wiki/Renu">Renu</ref>, li kienu mħassbin dwar il-proprjetajiet tagħhom. Ir-raħal ta' Sankt Gallen ried jirrestrinġi ż-żieda tal-poter fl-abbazija u fl-istess ħin ried iżid il-poter tar-raħal. Is-sindku ta' Sankt Gallen, <ref target="https://mt.wikipedia.org/wiki/Ulrich_Varnbüler">Ulrich Varnbüler</ref>, stabbilixxa kuntatt mal-bdiewa u mar-residenti tal-<hi rend="italic">Appenzell</hi> (immexxija mill-fanatiku <ref target="https://mt.wikipedia.org/wiki/Hermann_Schwendiner">Hermann Schwendiner</ref>), li kienu qed jistennew li jsibu opportunità biex idgħajfu lis-Superjur tal-patrijiet. Inizjalment, huwa pprotesta mas-Superjur tal-patrijiet u mar-rappreżentanti tal-erba' kantons tal-Konfederazzjoni (Zürich, Lucerne, Schwyz, u Glarus) kontra l-kostruzzjoni tal-abbazija l-ġdida f'Rorschach. Imbagħad, fit-28 ta' Lulju 1489, huwa ordna lil truppi armati minn Sankt Gallen u l-<hi rend="italic">Appenzell</hi> biex jeqirdu l-binjiet li diġà kienu bdew jinbnew. Meta s-Superjur tal-patrijiet ilmenta lill-Konfederati dwar id-danni u talab kumpens sħiħ, Varnbüler wieġeb b'kontroappell u f'kooperazzjoni ma' Schwendiner ċaħad l-isforzi ta' arbitraġġ tal-Konfederati mhux partiġjani. Huwa ta l-motivazzjoni lill-kleru minn Wil sa Rorschach biex ma jibqgħux leali lill-abbazija u tkellem kontra l-abbazija fil-laqgħa tar-raħal f'Waldkirch, fejn ġiet iffurmata l-lega popolari. Huwa kien fiduċjuż li l-erba' kantons ma kinux se jintervjenu bil-forza, minħabba t-tensjonijiet prevalenti bejn il-Konfederazzjoni u l-<ref target="https://mt.wikipedia.org/wiki/Lega_ta'_Swabja">Lega ta' Swabja</ref>. Huwa saħħaħ il-konvinzjoni tiegħu bis-saħħa tal-fatt li ċ-ċittadini ta' Sankt Gallen eleġġewh mill-ġdid sal-ogħla maġistratura fl-1490.<ref target="https://mt.wikipedia.org/wiki/Il-Paġna_prinċipali#cite_note-:4-6">[6]</ref></p>
Assoċjazzjoni tal-Konfederazzjoni Żvizzera
<figure><caption>Mappa tat-territorji tal-Abbazija ta' Sankt Gallen minn nofs is-seklu 15 sal-1798</caption></figure>
<p>Madankollu, fil-bidu tal-1490, l-erba' kantons iddeċidew li jżommu mad-dmir tagħhom fil-konfront tal-abbazija u invadew il-kanton ta' Sankt Gallen b'forza armata. In-nies tal-<hi rend="italic">Appenzell</hi> u l-kleru baxxew rashom quddiem din il-forza mingħajr reżistenza notevoli, filwaqt li l-belt ta' Sankt Gallen issieltet sal-aħħar. Madankollu, meta semgħu li l-kompatrijotti tagħhom ċedew, tilfu l-kunfidenza; ir-riżultat aħħari kien li kkonkludew patt ta' paċi li rrestrinġa ferm is-setgħat tal-belt u għabbiha b'penali serji u pagamenti ta' kumpens. Varnbüler u Schwendiner ħarbu lejn il-qorti imperjali tar-Re Massimiljanu u tilfu l-proprjetajiet kollha li kellhom f'Sankt Gallen u l-<hi rend="italic">Appenzell</hi>. Madankollu, id-dipendenza tas-Superjur tal-patrijiet fuq l-Iżvizzeri biex jappoġġawh, wasslet biex il-pożizzjoni tiegħu ssir qisha dik ta' "distrett sudditu".<ref target="https://mt.wikipedia.org/wiki/Il-Paġna_prinċipali#cite_note-:4-6">[6]</ref></p>
<figure><caption>Pjanta ta' Sankt Gallen fl-1642</caption></figure>
<p>Ir-raħal adotta r-<ref target="https://mt.wikipedia.org/wiki/Riformazzjoni">Riformazzjoni</ref> fl-1524, filwaqt li l-abbazija baqgħet Kattolika, u dan xekkel ir-relazzjonijiet bejn ir-raħal u l-abbazija. Kemm is-Superjur tal-patrijiet kif ukoll rappreżentant tar-raħal ġew ammessi fit-Tagsatzung Żvizzeru bħala l-eqreb assoċjati tal-Konfederazzjoni.</p>
<p>Fis-seklu 16, l-abbazija ġiet assedjata minn gruppi <ref target="https://mt.wikipedia.org/wiki/Kalviniżmu">Kalvinisti</ref>, u ħafna mill-kotba antiki ġew sparsi 'l hemm u 'l hawn. Fl-1530, is-Superjur tal-patrijiet Diethelm beda r-restawr li waqqaf id-deklin u wassal għal espansjoni tal-iskejjel u l-librerija.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Taħt is-Superjur tal-patrijiet Piju (1630-1674) infetħet stamperija. Fl-1712, matul il-Gwerra ta' Toggenburg, imsejħa wkoll it-Tieni Gwerra ta' Villmergen, xi kontenut tal-Abbazija ta' Sankt Gallen insteraq mill-Iżvizzeri. Huma ħadu l-biċċa l-kbira tal-kotba u tal-manuskritti lejn Zürich u lejn <ref target="https://mt.wikipedia.org/wiki/Bern">Bern</ref>. Għas-sigurtà, l-abbazija kellha titlob il-protezzjoni taċ-ċittadini tar-raħal ta' Sankt Gallen. Sal-1457, iċ-ċittadini tar-raħal kienu s-servi (il-ħaddiema tal-art fewdali) tal-abbazija, iżda l-poter tagħhom kiber tant li saħansitra kienu qed jipproteġu lill-abbazija.</p>
Tmiem tal-Prinċpijiet-Superjuri tal-patrijiet
<p>Wara t-taqbid, l-abbazija xorta waħda kienet l-ikbar belt-stat reliġjuż fl-Iżvizzera, b'iktar minn 77,000 abitant.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Tentattiv finali ta' espansjoni tal-abbazija rriżulta fit-twaqqigħ tal-biċċa l-kbira tal-monasteru <ref target="https://mt.wikipedia.org/wiki/Medjuevu">Medjevali</ref>. L-istrutturi l-ġodda, fosthom il-katidral tal-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Peter_Thumb">Peter Thumb</ref> (1681-1766)<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, ġew iddisinjati fl-aħħar stil <ref target="https://mt.wikipedia.org/wiki/Barokk">Barokk</ref> u nbnew bejn l-1755 u l-1768. L-abbazija kbira u mżejna l-ġdida ma baqgħetx monasteru għal żmien twil wisq. Fl-1798, il-poter sekolari tal-Prinċep-Superjur tal-patrijiet tneħħa, u l-abbazija ġiet sekolarizzata. Il-patrijiet tkeċċew u ġew ittrasferiti f'abbaziji oħra. L-abbazija saret sede separata fl-1846, bil-knisja tal-abbazija bħala l-katidral tagħha u porzjon tal-binjiet monastiċi għall-isqof.</p>
Teżori kulturali
<figure><caption>Il-Pjanta antika tat-816-830</caption></figure>
<p>Il-librerija tal-Abbazija ta' Sankt Gallen hija rikonoxxuta bħala waħda mill-iktar libreriji Medjevali rikki fid-dinja. Fiha waħda mill-iktar kollezzjonijiet komprensivi ta' kotba Medjevali bikrin fil-parti tal-Ewropa fejn jiġi mitkellem l-iktar il-Ġermaniż. Sal-2005, il-librerija kellha iktar minn 160,000 ktieb, u 2,100 kienu miktubin bl-idejn. Kważi nofs il-kotba miktubin bl-idejn huma ta' żmien il-Medju Evu u 400 minnhom għandhom iktar minn 1,000 sena. Dan l-aħħar l-i<hi rend="italic">Stiftsbibliothek</hi> nediet proġett għad-diġitalizzazzjoni tal-kollezzjoni imprezzabbli ta' manuskritti, li sa Diċembru 2009 kien fiha 355 dokument disponibbli fuq is-sit web tal-<hi rend="italic">Codices Electronici Sangallenses</hi>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Minn ġewwa, il-librerija għandha stil <ref target="https://mt.wikipedia.org/wiki/Rokokò">Rokokò</ref> mill-isbaħ b'injam imnaqqax u llostrat, bl-istukko u biż-żebgħa biex jinkiseb effett kumplessiv. Ġiet iddisinjata mill-arkitett Peter Thumb u hija miftuħa għall-pubbliku. Barra minn hekk, fiha jiġu organizzati wirjiet kif ukoll kunċerti u avvenimenti oħra.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Wieħed mill-iktar dokumenti interessanti fl-i<hi rend="italic">Stiftsbibliothek</hi> huwa kopja tal-<hi rend="italic">Institutiones grammaticae</hi> ta' <ref target="https://mt.wikipedia.org/wiki/Prixjanu">Prixjanu</ref> li fiha l-<ref target="https://mt.wikipedia.org/wiki/Poeżija">poeżija</ref> <hi rend="italic">Is acher in gaíth in-nocht...</hi> miktuba bl-Irlandiż Antik.</p>
<p>Il-librerija tippreserva wkoll dokument uniku tas-seklu 9, magħruf bħala l-Pjanta ta' Sankt Gallen, l-unika tpinġija arkitettonika maġġuri eżistenti minn bejn wieħed u ieħor perjodu ta' 700 sena bejn il-waqgħa tal-Imperu Ruman tal-Punent u s-seklu 13. Il-pjanta li tfasslet qatt ma twettqet effettivament, u ngħatat dak l-isem minħabba li kienet miżmuma fil-librerija tal-monasteru Medjevali famuż, fejn baqgħet sa llum. Il-pjanta kienet ideal ta' x'kellu jkollu monasteru ddisinjat u fornut tajjeb, skont kif ħareġ minn wieħed mis-<ref target="https://mt.wikipedia.org/wiki/Sinodu">Sinodi</ref> li saru f'<ref target="https://mt.wikipedia.org/wiki/Aachen">Aachen</ref> għar-riforma tal-monastiċiżmu fl-Imperu tal-Franki matul is-snin bikrin tal-Imperatur Lwiġi d-Devot (bejn it-814 u t-817).</p>
<figure><caption>Il-faċċata tal-katidral</caption></figure>
<p>It-tpinġija tal-aħħar tas-seklu 9 ta' <ref target="https://mt.wikipedia.org/wiki/Pawlu_l-Appostlu">San Pawl</ref> jipprietka quddiem folla aġitata ta' Lhud u ġentili, parti minn kopja ta' epistoli ta' San Parl prodotta fil-monasteru u kkonservata hemmhekk, ġiet inkluża f'wirja ta' tpinġijiet Medjevali fil-Metropolitan Museum of Art fil-<ref target="https://mt.wikipedia.org/wiki/Belt_ta'_New_York">Belt ta' New York</ref> fis-sajf tal-2009.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Sit ta' Wirt Dinji
<p>L-Abbazija ta' Sankt Gallen ġiet iddeżinjata bħala Sit ta' Wirt Dinji tal-UNESCO fl-1983 bħala "eżempju perfett ta' monasteru Karolinġju kbir".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla: <hi rend="bold">il-kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Nies notevoli tal-abbazija
<figure><caption>Il-librerija tal-Abbazija ta' Sankt Gallen</caption></figure>
Lista tas-Superjuri tal-patrijiet
<p>Kien hemm total ta' 73 Super tal-patrijiet fit-tmun (inkluż sitt anti-Superjuri tal-patrijiet) bejn is-719 u l-1805. Kollezzjoni kompluta ta' bijografiji tas-Superjuri tal-patrijiet ġiet ippubblikata minn <ref target="https://mt.wikipedia.org/wiki/Henggeler">Henggeler</ref> fl-1929. Tabella tal-ismijiet tas-Superjuri tal-patrijiet kompluta bl-istemmi tagħhom ġiet stampata minn <ref target="https://mt.wikipedia.org/wiki/Beat_Jakob_Anton_Hiltensperger">Beat Jakob Anton Hiltensperger</ref> fl-1778. Din li ġejja hi lista tas-Superjuri tal-patrijiet:<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<list type="unordered"><item>San Otmar (719-759)</item>
<item>John (759/60-782)</item>
<item>Ratpert (782)</item>
<item>Waldo (782-784)</item>
<item>Werdo (784-812)</item>
<item>Wolfleoz (812-816)</item>
<item>Gozbert (816-837); espanda l-binjiet, beda l-kollezzjoni tal-kotba għal-librerija</item>
<item>Bernwig (837-840/41)</item>
<item>Engilbert I (840/841)</item>
<item>Grimald (841-872)</item>
<item>Hartmut (872-883)</item>
<item>Bernhard (883-890)</item>
<item>Solomon (890-919), Superjur tal-patrijiet ta' 11-il monasteru ieħor u Isqof ta' Konstanz</item>
<item>Hartmann (922-925)</item>
<item>Engilbert II (925-933)</item>
<item>Thieto (933-942)</item>
<item>Craloh (942-958)
<list type="unordered"><item>Anno (953–954), anti-Superjur tal-patrijiet</item></list></item>
<item>Purchart I (958-971)</item>
<item>Notker (971-975), in-neputi ta' Notker Physicus</item>
<item>Ymmo (976-984)</item>
<item>Ulrich I (984-990)</item>
<item>Kerhart (990-1001)</item>
<item>Purchart II (1001-1022)</item>
<item>Thietpald (1022-1034)</item>
<item>Nortpert (1034-1072)</item>
<item>Ulrich II (1072-1076)</item>
<item>Ulrich ta' Eppenstein (1077-1121)
<list type="unordered"><item>Lutold (1077-bejn wieħed u ieħor l-1083), anti-Superjur tal-patrijiet</item>
<item>Werinhar (1083-1086), anti-Superjur tal-patrijiet</item></list></item>
<item>Manegold von Mammern (1121-1133)
<list type="unordered"><item>Heinrich von Twiel (1121-1122), anti-Superjur tal-patrijiet</item></list></item>
<item>Werinher (1133-1167)</item>
<item>Ulrich von Tegerfelden (1167-1199)</item>
<item>Ulrich von Veringen (1199-1200)</item>
<item>Heinrich von Klingen (1200-1204)</item>
<item>Ulrich von Sax (1204-1220), Lord ta' Hohensax u l-ewwel Prinċep-Superjur tal-patrijiet</item>
<item>Rudolf von Güttingen (1220-1226)</item>
<item>Konrad von Bussnang (1226-1239)</item>
<item>Walter von Trauchburg (1239-1244)</item>
<item>Berchtold von Falkenstein (1244-1272)</item>
<item>Ulrich von Güttingen (1272-1277)
<list type="unordered"><item>Heinrich von Wartenberg (1272-1274), anti-Superjur tal-patrijiet</item></list></item>
<item>Rumo von Ramstein (1277-1281)</item>
<item>Wilhelm von Montfort (1281-1301)
<list type="unordered"><item>Konrad von Gundelfingen (1288-1291), anti-Superjur tal-patrijiet sponsorjat minn Rudolfu I tal-Ġermanja</item></list></item>
<item>Heinrich von Ramstein (1301-1318)</item>
<item>Hiltbold von Werstein (1318-1329)</item>
<item>Rudolf von Montfort (1330-1333)</item>
<item>Hermann von Bonstetten (1333-1360)</item>
<item>Georg von Wildenstein (1360-1379)</item>
<item>Kuno von Stoffeln (1379-1411)</item>
<item>Heinrich von Gundelfingen (1411-1418)</item>
<item>Konrad von Pegau (1418-1419)</item>
<item>Heinrich von Mansdorf (1419-1426)</item>
<item>Eglolf Blarer (1426-1442)</item>
<item>Kaspar von Breitenlandenberg (1442-1463)</item>
<item>Ulrich Rösch (1463-1491), xtara l-Kontea ta' Toggenburg u fl-1487 bena monasteru f'Rorschach</item>
<item>Gotthard Giel von Glattburg (1491-1504)</item>
<item>Franz Gaisberg (1504-1529), Superjur tal-patrijiet meta seħħet ir-Riformazzjoni</item>
<item>Kilian Germann (1529-1530), elett biex jiġi evitat li r-Riformazzjoni tidħol fl-abbazija</item>
<item>Diethelm Blarer von Wartensee (1530-1564), espanda l-abbazija u huwa magħruf bħala t-tielet fundatur minħabba x-xogħol tiegħu fl-abbazija</item>
<item>Otmar Kunz (1564-1577)</item>
<item>Joachim Opser (1577-1594)</item>
<item>Bernhard Müller (1594-1630)</item>
<item>Pius Reher (1630-1654)</item>
<item>Gallus Alt (1654-1687)</item>
<item>Cölestin Sfondrati (1687-1696)</item>
<item>Leodegar Bürgisser (1696-1717)</item>
<item>Joseph von Rudolphi (1717-1740)</item>
<item>Cölestin Gugger von Staudach (1740-1767)</item>
<item>Beda Angehrn (1767-1796)</item>
<item>Pankraz Vorster (1796-1805)</item></list>
Sorijiet
<list type="unordered"><item>Santa Wiborada (mietet fid-926), l-ewwel mara li ġiet kanonizzata formalment mill-Knisja Kattolika</item></list>
</text></body></html>