<html><body><text id="wikipedia_mt_wikipedia_org__25686.html" ns="0" revid="261115" sourceurl="https://mt.wikipedia.org/wiki/Ta%27_Bakkja" title="Ta' Bakkja" type="wikipedia">Ta' Bakkja<p><hi rend="bold">Ta' Bakkja</hi> hija żona f’<ref target="https://mt.wikipedia.org/wiki/Malta">Malta</ref>, fil-limiti ta’ <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>.</p>
Ilma tal-pjan
<p>Il-provvista tal-ilma hija tħassib kostanti fil-Gżejjer Maltin, l-iktar minħabba l-<ref target="https://mt.wikipedia.org/wiki/Klima_ta'_Malta">klima</ref> tagħhom. Ix-xhur tas-sajf spiss ikunu mingħajr qatra xita. Barra minn hekk, id-domanda u l-konsum tal-ilma jkunu l-ogħla fix-xhur tas-sajf ukoll. Ix-xita li tinżel fix-xhur tax-xitwa spiss tinżel qliel u f’daqqa u tispiċċa l-baħar minflok tilħaq tiskula fl-art. Għaldaqstant, il-provvista tal-ilma tbati biex tlaħħaq mad-domanda.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Malta tiddependi fuq ir-riżervi taħt l-art tal-ilma tal-pjan. L-ilma jinġabar f’sistema mifruqa ta’ mini tal-ilma bħal dawk Ta’ Bakkja jew <ref target="https://mt.wikipedia.org/wiki/Ta’_Kandja">Ta’ Kandja</ref>, li jinsabu f’medja ta’ 97 metru taħt l-art.</p>
<p>Il-Gżejjer Maltin mimlijin mini u passaġġi taħt l-art imħaffrin ġol-franka tul is-snin għal skopijiet differenti, fosthom il-produzzjoni tal-ilma tal-pjan. L-iktar mini tal-ilma popolari x’aktarx huma dawk f’Ta’ Kandja, iżda dawk f’Ta’ Bakkja, għalkemm inqas magħrufin, probabbli huma iktar sbieħ minħabba l-istat naturali tagħhom. Mill-mini tal-ilma f’Ta’ Bakkja, il-Water Services Corporation (il-Korporazzjoni tas-Servizzi tal-Ilma) tiġbor madwar 6% tal-ilma tal-pjan fil-Gżejjer Maltin, li mbagħad jitħallat mal-ilma mill-impjanti tal-<ref target="https://mt.wikipedia.org/wiki/Osmosi_inversa">osmosi inversa</ref> u jitwassal għand il-konsumaturi Maltin u <ref target="https://mt.wikipedia.org/wiki/Għawdex">Għawdxin</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>F’garaxx f’Ta’ Bakkja, hemm daħla li tagħti għal parti moħbija tal-gżejjer li kienet ġiet imħaffra mill-<ref target="https://mt.wikipedia.org/wiki/Renju_Unit">Brittaniċi</ref> bl-għajnuna tal-Maltin fil-bidu tas-snin 50 tas-seklu 20.</p>
<figure><caption>Wieħed mill-impjanti tal-ippumpjar tal-ilma tal-pjan f’<ref target="https://mt.wikipedia.org/wiki/Għajnsielem">Għajnsielem</ref></caption></figure>
<p>Il-mini tal-ilma f’Ta’ Bakkja jagħtu lejn sitt direzzjonijiet differenti, u kollha fihom tul ta’ xi metru, għajr waħda minnhom li hi itwal u li hi kollegata ma’ sistema simili oħra. Huwa stmat li kull qatra ta’ xita li tinżel fuq il-Gżejjer Maltin tieħu bejn 40 u 50 sena biex tiskula minn ġol-blat u tasal sa dawn il-mini tal-ilma. Permezz ta’ dan il-proċess ta’ filtrazzjoni naturali, l-ilma (l-iktar mix-xita) jilħaq il-livell tal-baħar. Peress li l-ilma f’dawn il-mini huwa ilma ħelu, jibqa’ f’wiċċ l-ilma baħar, u b’hekk jiffaċilita l-ġbir u l-ġestjoni tal-ilma mwettqa mill-Korporazzjoni tas-Servizzi tal-Ilma.</p>
<p>Minn dawn il-mini tal-ilma f’Ta’ Bakkja, l-aqwa ilma tal-pjan jittieħed b’mod sostenibbli lejn ġibjuni f’<ref target="https://mt.wikipedia.org/wiki/Ta’_Qali">Ta’ Qali</ref> u jitħallat mal-ilma li l-Korporazzjoni tipproduċi fl-impjanti tal-osmosi inversa.</p>
<p>Il-Gżejjer Maltin għandhom 11-il impjant tal-ippumpjar tal-ilma bħal dak f’Ta’ Bakkja u dawn jipprovdu 40% tal-provvista tal-ilma. Is-60% li jifdal, tiġi mill-impjanti tal-osmosi inversa.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
</text></body></html>