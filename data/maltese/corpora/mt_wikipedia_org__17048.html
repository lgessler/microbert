<html><body><text id="wikipedia_mt_wikipedia_org__17048.html" ns="0" revid="270696" sourceurl="https://mt.wikipedia.org/wiki/Stanislav_%C5%A0est%C3%A1k" title="Stanislav Šesták" type="wikipedia">Stanislav Šesták
<p><hi rend="bold">Stanislav Šesták</hi> (<ref target="https://mt.wikipedia.org/wiki/Demjata">Demjata</ref>, <ref target="https://mt.wikipedia.org/wiki/16_ta'_Diċembru">16 ta' Diċembru</ref> <ref target="https://mt.wikipedia.org/wiki/1982">1982</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Slovakkja">Slovakk</ref> li jilgħab bħala <ref target="https://mt.wikipedia.org/wiki/Attakkant">attakkant</ref> mal-klabb Tork ta' <ref target="https://mt.wikipedia.org/wiki/Bursaspor">Bursaspor</ref> u mat-<ref target="https://mt.wikipedia.org/wiki/Tim_nazzjonali_tal-futbol_tas-Slovakkja">tim nazzjonali tas-Slovakkja</ref>.</p>
Karriera
Klabb
Slovakkja
<p>L-ewwel togħma ta' futbol professjonali Šesták irċivieha mill-klabb ta' <ref target="https://mt.wikipedia.org/wiki/1._FC_Tatran_Prešov">Tatran Prešov</ref>. F'Diċembru tal-2001, ingħaqad ma' <ref target="https://mt.wikipedia.org/wiki/ŠK_Slovan_Bratislava">Slovan Bratislava</ref>, fost l-aqwa klabbs tal-pajjiż. Sentejn wara ġie ċedut lil <ref target="https://mt.wikipedia.org/wiki/MŠK_Žilina">Žilina</ref> fejn fl-ewwel sena tiegħu rebaħ il-kampjonat nazzjonali tal-2002–03. F'dak l-istaġun u ta' wara huwa spiċċa fir-raba' post fost l-iskorers (bi 13 u 17-il gowl rispettivament) u t-tieni fl-2006–07 bi 15-il gowl.</p>
Bochum
<p>Fis-7 ta' Ġunju 2007, Šesták għamel il-pass il-kbir u ffirma kuntratt ta' erba' snin ma' <ref target="https://mt.wikipedia.org/wiki/VfL_Bochum">Bochum</ref> li jimmilta fil-<ref target="https://mt.wikipedia.org/wiki/Fußball-Bundesliga">Bundesliga Ġermaniża</ref>. Id-debutt tiegħu wasal fil-11 ta' Awwissu fil-konfront kontra <ref target="https://mt.wikipedia.org/wiki/SV_Werder_Bremen">Werder Bremen</ref> li ntemmet 2–2 fejn anke skorja l-ewwel gowl tiegħu. Fit-tielet ġurnata tal-kampjonat, skorja l-gowl tal-vantaġġ kontra <ref target="https://mt.wikipedia.org/wiki/Hamburger_SV">Amburgu</ref> fir-rebħa ta' 2–1. L-ewwel doppjetta tiegħu waslet fid-29 ta' Settembru kontra <ref target="https://mt.wikipedia.org/wiki/1._FC_Nürnberg">Norimberga</ref>. Hu temm l-istaġun bi 13-il gowl fejn spiċċa fil-ħames post tal-klassifika tal-aqwa skorers.</p>
<p>It-tieni staġun tiegħu fil-Ġermanja kien imtappan minn problemi fiżiċi. Wara bidu diskret b'żewġ gowls fi tmien partiti, fl-isfida kontra <ref target="https://mt.wikipedia.org/wiki/VfB_Stuttgart">Stuttgart</ref> hu kiser is-subgħajn ta' saqajh u kellu jibqa' barra għal xahar. Meta rritorna rritorna għall-gowls kontra l-<ref target="https://mt.wikipedia.org/wiki/Hertha_BSC">Hertha Berlin</ref>, u bi tripletta kontra <ref target="https://mt.wikipedia.org/wiki/TSG_1899_Hoffenheim">Hoffenheim</ref> u doppjetta kontra <ref target="https://mt.wikipedia.org/wiki/SV_Werder_Bremen">Werder Bremen</ref>. Fis-7 ta' Marzu sofra minn tiċrita muskolari li ħallietu barra għal xi ġimgħat.</p>
<p>Fl-ewwel ġurnata tal-<ref target="https://mt.wikipedia.org/wiki/Fußball-Bundesliga_2009–10">istaġun 2009–10</ref> hu skorja t-tielet gowl li kompliet ir-rimonta fuq <ref target="https://mt.wikipedia.org/wiki/Borussia_Mönchengladbach">Borussia Mönchengladbach</ref> minn 3–0 minn taħt għal 3–3. Dak l-istaġun kellu jintemm fuq togħma qarsa hekk kif Bochum ġew relegati għall-<ref target="https://mt.wikipedia.org/wiki/2._Fußball-Bundesliga">2. Fußball-Bundesliga</ref>, b'Šesták jiskorja 6 gowls. Fit-tliet staġuni li għamel mal-klabb hu kien l-aqwa skorer tat-tim.</p>
Turkija
<p>Għall-istaġun 2010–11, Šesták ingħaqad b'self ma' <ref target="https://mt.wikipedia.org/wiki/MKE_Ankaragücü">Ankaragücü</ref> fejn kien fost erba' plejers oħra Slovakki fl-iskwadra. L-ewwel gowl tiegħu wasal fit-22 ta' Awwissu 2010, kontra <ref target="https://mt.wikipedia.org/wiki/Manisaspor">Manisaspor</ref> fir-rebħa ta' 3–0. Bil-mod il-mod fil-ġimgħat ta' wara beda jidħol fil-vena tal-gowls. Hu skorja gowl fir-rebħa ta' 4–2 kontra <ref target="https://mt.wikipedia.org/wiki/Galatasaray_SK">Galatasaray</ref> u gowl fit-tazza nazzjonali kontra <ref target="https://mt.wikipedia.org/wiki/Fenerbahçe_SK">Fenerbahçe</ref> f'konfront li ntemm 4–2. Fit-12 ta' Diċembru 2010, skorja doppjetta fil-kampjonat kontra Fenerbahçe hekk kif il-partita spiċċat 2–1. Fit-13 ta' Marzu 2011, skorja l-ewwel tripletta tiegħu fit-Turkija hekk kif għen biex Ankaragücü jegħlbu lil Galatasaray bl-iskor ta' 3–1.</p>
<p>Wara l-istaġun ta' self, ingħaqad b'mod definittiv ma' <ref target="https://mt.wikipedia.org/wiki/Bursaspor">Bursaspor</ref>.</p>
Internazzjonali
<p>Mat-<ref target="https://mt.wikipedia.org/wiki/Tim_nazzjonali_tal-futbol_tas-Slovakkja">tim nazzjonali Slovakk</ref> iddebutta fl-2004. L-ewwel gowl tiegħu wasal fit-13 ta' Ottubru 2007 kontra <ref target="https://mt.wikipedia.org/wiki/Tim_nazzjonali_tal-futbol_ta'_San_Marino">San Marino</ref>, partita valida għall-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">kwalifikazzjoni għall-Kampjonati Ewropej 2008</ref>. Fil-fażi ta' <ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)">kwalifikazzjoni għat-Tazza tad-Dinja 2010</ref> hu skorja 6 gowls mit-22 tal-Islovakkja li għenu sabiex il-pajjiż jikkwalifika għall-fażi finali fl-<ref target="https://mt.wikipedia.org/wiki/Afrika_t'Isfel">Afrika t'Isfel</ref>. B'dan in-numru ta' gowls hu kien l-aqwa skorers tat-tim nazzjonali u s-sitt wieħed fost l-iskorers kollha f'din il-fażi. Fil-kompetizzjoni proprja hu lagħab tnejn mill-erba' partiti li t-tim lagħab.</p>
Unuri
Klabb
<p> <hi rend="bold">MŠK Žilina</hi></p>
<list type="unordered"><item><ref target="https://mt.wikipedia.org/wiki/Superliga_Slovakka">Superliga Slovakka</ref>: 2003–04, 2006–07</item>
<item><ref target="https://mt.wikipedia.org/wiki/Super_Cup_Slovakka">Super Cup Slovakka</ref>: 2004, 2007</item></list>
Ħoloq esterni

<list type="unordered"><item><ref target="http://www.national-football-teams.com/v2/player.php?id=8478">Profil</ref> fuq National Football Teams</item>
<item>(DE)  <ref target="https://www.fussballdaten.de/person/sestakstanislav/">Il-Paġna prinċipali</ref> fuq fussballdaten.de</item></list>
</text></body></html>