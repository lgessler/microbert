<html><body><text id="wikipedia_mt_wikipedia_org__15130.html" ns="0" revid="263515" sourceurl="https://mt.wikipedia.org/wiki/%C4%8Aensu_Tabone" title="Ċensu Tabone" type="wikipedia">Ċensu Tabone
<p><hi rend="bold">Ċensu Tabone</hi> (<ref target="https://mt.wikipedia.org/wiki/Rabat_(Għawdex)">Rabat</ref>, <ref target="https://mt.wikipedia.org/wiki/30_ta'_Marzu">30 ta' Marzu</ref> <ref target="https://mt.wikipedia.org/wiki/1913">1913</ref> - <ref target="https://mt.wikipedia.org/wiki/San_Ġiljan">San Ġiljan</ref>, 14 ta' Marzu 2012) huwa figura politika <ref target="https://mt.wikipedia.org/wiki/Malta">Maltija</ref> fejn serva bħala r-raba' <ref target="https://mt.wikipedia.org/wiki/President_ta'_Malta">President ta' Malta</ref> mill-1989 sal-1994.</p>
Tfulija
<p>Ċensu Tabone twieled fil-belt <ref target="https://mt.wikipedia.org/wiki/Għawdex">Għawdxija</ref> tar-<ref target="https://mt.wikipedia.org/wiki/Rabat_(Għawdex)">Rabat</ref>. Iben Niccolò Tabone u Elisa née Calleja. Huwa kien l-iżgħar fost għaxar ulied. Missieru kien l-ewwel tabib Malti li studja fl-<ref target="https://mt.wikipedia.org/wiki/Ingilterra">Ingilterra</ref> u serva bħala tabib distrettwali f'Għawdex. Miet għall-għarrieda fl-età ta' 59 sena. Sentejn wara, meta kellu 11-il sena, Ċensu Tabone niżel Malta biex jieħu l-edukazzjoni tiegħu fil-<ref target="https://mt.wikipedia.org/wiki/Kulleġġ_San_Alwiġi">Kulleġġ San Alwiġi</ref>.</p>
Tabib
<p>Mill-<ref target="https://mt.wikipedia.org/wiki/Università_ta'_Malta">Università ta' Malta</ref>, fl-1933 iggradwa bħala spiżjar u tabib tal-mediċina fl-1937. Matul it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> Ċensu Tabone serva ta' Uffiċjal Mediku mar-<ref target="https://mt.wikipedia.org/wiki/Royal_Malta_Artillery">Royal Malta Artillery</ref>. Fl-ewwel jiem tal-gwerra huwa ħelisha mill-mewt meta bomba tal-għadu splodiet u waqqgħet parti mill-kwartieri tal-armata. Fl-1946 huwa kiseb diploma fl-<ref target="https://mt.wikipedia.org/wiki/Oftalmoloġija">oftalmoloġija</ref> mill-<ref target="https://mt.wikipedia.org/wiki/Università_ta'_Oxford">Università ta' Oxford</ref>. Ftit wara kiseb ukoll diploma fil-mediċina oftalmoloġika mir-Royal College of Surgeons tal-Ingilterra. Ħadem ukoll fil-Moorfields Eye Hospital ta' Londra.  </p>
<p>Fl-1948, Tabone tqabbad jissuperviżjonizza l-kampanja kontra t-<ref target="https://mt.wikipedia.org/wiki/Trakoma">trakoma</ref>. Bl-isforzi tiegħu, din il-marda nqerdet għal kollox minn Għawdex. Huwa tqabbad mill-<ref target="https://mt.wikipedia.org/wiki/Organizazzjoni_Dinjija_tas-Saħħa">Organizazzjoni Dinjija tas-Saħħa</ref> (WHO) jorganizza kampanji simili fit-<ref target="https://mt.wikipedia.org/wiki/Tajwan">Tajwan</ref>, l-<ref target="https://mt.wikipedia.org/wiki/Indoneżja">Indonesja</ref> u l-<ref target="https://mt.wikipedia.org/wiki/Iraq">Iraq</ref>. Kien membru u konsulent tal-<hi rend="italic">panel</hi> internazzjonali ta' esperti dwar it-trakoma tad-WHO. Bejn is-snin 1957 u 1960 huwa serva fuq il-Kunsill tal-Università ta' Malta. Qatta' wkoll xi żmien jien jgħallem ukoll fl-istess università. Huwa għen biex fl-1954 titwaqqaf l-Assoċjazzjoni Medika ta' Malta, li wara sar il-president onorarju tagħha. </p>
Politika
<p>Ċensu Tabone ma daħalx żgħir fil-politika, u fil-fatt ikkontesta għall-ewwel darba l-elezzjoni ġenerali meta kellu 50 sena, fl-1962. Għal ħafna snin kien membru parlamentari f'isem il-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>. Hu ħaddan diversi karigi f'dan il-partit, fosthom membru tal-Kumitat Eżekuttiv, Segretarju Ġenerali u Deputat Mexxej tal-Partit. Kien Ministru tax-Xogħol fis-snin sittin u Ministru tal-Affarijiet Barranin fis-snin tmenin. Kien membru ta' diversi kumitati tal-<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref>. Huwa waqqaf l-Akkademja għall-Iżvilupp tal-Ambjent Demokratiku (AŻAD), li taghha kien President bejn l-1976 u l-1988.</p>
<p>Barra minn xtutna, l-inizjattivi tiegħu wasslu sabiex <ref target="https://mt.wikipedia.org/wiki/Ġnus_Magħquda">in-Nazzjonijiet Magħquda</ref> welldet il-Pjan ta' Vjenna għal Azzjoni favur l-Anzjani. L-istess organizzazzjoni stabilixxiet il-Klima bħala Wirt Komuni tal-Umanità. Huwa kien ressaq mozzjoni quddiem in-Nazzjonijiet Magħquda bħala Ministru tal-Affarijiet Barranin, biex din tiddikjara l-klima tad-dinja bħala patrimonju komuni tal-umanità.</p>
President
<p>Fis-16 ta' Marzu, 1989, Ċensu Tabone irriżenja minn Ministru tal-Affarijiet Barranin u minn membru parlamentari, biex fl-4 ta' April tal-istess sena nħatar <ref target="https://mt.wikipedia.org/wiki/President_ta'_Malta">President ta' Malta</ref>. Waħda minn uliedu, Helen, tgħid li “Bejn l-1987 u l-1989 kien Ministru tal-Affarijiet Barranin u kien rwol li vera kien iħobb. Kien għal qalbu ħafna f'din il-pożizzjoni u għalhekk għall-ewwel kien ħadha ftit bi kbira. Kien xtaq jagħmel aktar f'din il-pożizzjoni."</p>
<p>Iżda <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, li nnominah għall-kariga, jgħid li ma kien hemm l-ebda reżistenza min-naħa ta' Tabone. “Ċensu kien diġà jidher bħala 'father figure' kemm fil-partit kif ukoll fil-pajjiż, u kien magħruf mhux biss bħala politiku imma wkoll bħala tabib u President tal-union tat-tobba. Kien għażla naturali għall-kariga ta' President tar-Reppublika, u għalhekk il-fatt li ntgħażel la kienet sorpriża għalih u lanqas għall-pajjiż.”.</p>
<p>Bħala President, Tabone serva sal-1994. Meta ġie biex jispiċċa, il-Kap tal-Oppożizzjoni <ref target="https://mt.wikipedia.org/wiki/Alfred_Sant">Alfred Sant</ref> kien ried li tinbidel il-Kostituzzjoni biex Tabone jkun jista' jservi terminu ieħor.</p>
Familja
<p>Ċensu Tabone żżewweġ lil Maria Wirth fit-23 ta' Novembru 1941. L-attur Malti ta' Hollywood <ref target="https://mt.wikipedia.org/wiki/Joseph_Calleia">Joseph Calleia</ref> kien prim kuġin tiegħu.</p>
Monument
<p>Fl-4 ta' Diċembru 2014, il-Prim Ministru <ref target="https://mt.wikipedia.org/wiki/Joseph_Muscat">Joseph Muscat</ref> kixef monument f'ġieħu fil-Balluta, San Ġiljan, fejn għex għal ħafna żmien. F'dan id-diskors, huwa ħalla l-karti biex għamel apoloġija lill-familja ta' Ċensu Tabone għall-bojkott li l-Partit Laburista kien għamel lill-Presidenza ta' Tabone fl-1989.</p>
Ħoloq esterni
<list type="unordered"><item><ref target="http://president.gov.mt/dr_censu_tabone">Paġna fuq is-sit uffiċjali tal-President ta' Malta</ref></item></list>
</text></body></html>