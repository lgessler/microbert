<html><body><text id="wikipedia_mt_wikipedia_org__25746.html" ns="0" revid="261547" sourceurl="https://mt.wikipedia.org/wiki/Cynthia_Turner" title="Cynthia Turner" type="wikipedia">Cynthia Turner
<p><hi rend="bold">Cynthia Turner</hi> (1932 – l-1 ta’ Frar 2021) kienet pjanista Maltija. Hija kienet waħda mill-iktar pjanisti magħrufa f’<ref target="https://mt.wikipedia.org/wiki/Malta">Malta</ref> kif ukoll fost l-iktar mużiċisti rinomati.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Daqqet il-<ref target="https://mt.wikipedia.org/wiki/Pjanu">pjanu</ref> fuq diversi palkijiet, fuq ir-radju bil-kejbil, fuq ir-<ref target="https://mt.wikipedia.org/wiki/Radju">radju</ref> u fuq it-<ref target="https://mt.wikipedia.org/wiki/Televiżjoni">televiżjoni</ref> f’Malta, fl-<ref target="https://mt.wikipedia.org/wiki/Italja">Italja</ref>, fi <ref target="https://mt.wikipedia.org/wiki/Franza">Franza</ref>, fil-<ref target="https://mt.wikipedia.org/wiki/Ġermanja">Ġermanja</ref> u fl-<ref target="https://mt.wikipedia.org/wiki/Eġittu">Eġittu</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fil-15 ta’ Novembru 1967 hija daqqet  quddiem ir-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref> matul spettaklu <ref target="https://mt.wikipedia.org/wiki/Mużika">mużikali</ref> rjali li seħħ fit-<ref target="https://mt.wikipedia.org/wiki/Teatru_Manoel">Teatru Manoel</ref>.</p>
<p>Cynthia Turner ingħatat diversi premjijiet. Saret chevalier dans L'Order des Palmes Académiques (kavallier fl-Ordni tal-Akkademiċi Distinti) fi Franza u soċja fir-Royal Academy of Music (l-Akkademja Rjali tal-Mużika) f’<ref target="https://mt.wikipedia.org/wiki/Londra">Londra</ref>, ir-<ref target="https://mt.wikipedia.org/wiki/Renju_Unit">Renju Unit</ref>. Barra minn hekk, saret membru tal-Ordni Nazzjonali tal-Mertu fl-2004, li huwa wieħed mill-ogħla unuri li jista’ jingħata f’Malta.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Cynthia Turner ngħatat Sħubija Onorarja għall-Għomor mill-Kunsill Nazzjonali tan-Nisa għall-kontribut tagħha fil-mużika f’Malta u speċjalment għad-dedikazzjoni tagħha fil-Kumitat tal-Mużika tal-Kunsill.</p>
<p>Fl-1987, il-Kunsill Nazzjonali tan-Nisa stabbilixxa l-Kompetizzjoni tal-Mużika ta’ <ref target="https://mt.wikipedia.org/wiki/Bice_Mizzi">Bice Mizzi Vassallo</ref>; Cynthia Turner kienet interessata ferm f’din il-kompetizzjoni, u ssieħbet fil-kumitat organizzattiv u ppresjediet il-panel tal-għoti tal-premjijiet fl-edizzjonijiet kollha tal-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Personali
<p>Cynthia Turner twieldet fil-Belt Valletta fl-1932 u attendiet l-iskola tal-Kunvent tas-Sacré-Cœur. Kienet miżżewġa lil <ref target="https://mt.wikipedia.org/wiki/Anthony_Caruana">Anthony Caruana</ref> u miegħu kellha żewġ subien: Nicholas u Christopher. Kellha wkoll ħames neputijiet. Cynthia Turner batiet minn fratturi fl-għadam ta’ ġenbha u tal-polz u lejn l-aħħar ta’ ħajjitha mardet bil-<ref target="https://mt.wikipedia.org/wiki/Marda">marda</ref> tal-<ref target="https://mt.wikipedia.org/wiki/Coronavirus">coronavirus</ref> f’Malta f’nofs il-<ref target="https://mt.wikipedia.org/wiki/Pandemija_tal-COVID-19_tal-2019–20">pandemija tal-COVID-19</ref>. Hija mietet fl-1 ta’ Frar 2021 tal-età ta’ 88 sena.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>