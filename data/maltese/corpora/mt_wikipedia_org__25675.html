<html><body><text id="wikipedia_mt_wikipedia_org__25675.html" ns="0" revid="266629" sourceurl="https://mt.wikipedia.org/wiki/Santiago_de_Compostela" title="Santiago de Compostela" type="wikipedia">Santiago de Compostela<figure><caption>Kartolina tal-belt ta’ Santiago de Compostela</caption></figure>
<p><hi rend="bold">Santiago de Compostela</hi> hija l-belt kapitali tal-komunità awtonoma ta’ <ref target="https://mt.wikipedia.org/wiki/Galizia">Galizja</ref>, fil-Majjistral ta’ <ref target="https://mt.wikipedia.org/wiki/Spanja">Spanja</ref>, b’popolazzjoni ta’ 96,405 abitant.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-belt oriġinat madwar is-santwarju ta’ San Ġakbu l-Kbir, li issa sar il-Katidral ta’ Santiago de Compostela, bħala d-destinazzjoni tal-<ref target="https://mt.wikipedia.org/wiki/Pellegrinaġġ_ta’_San_Ġakbu">Pellegrinaġġ ta’ San Ġakbu</ref>, pellegrinaġġ <ref target="https://mt.wikipedia.org/wiki/Knisja_Kattolika">Kattoliku</ref> ewlieni li ilu jsir mid-disa’ seklu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-1985, iċ-Ċentru Storiku tal-belt ta’ Santiago de Compostela ġie ddeżinjat <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>. Il-Pellegrinaġġ ta’ San Ġakbu nnifsu sar Sit ta’ Wirt Dinji separat fl-1993.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-belt għandha klima miti ħafna għal-latitudni tagħha u fix-xitwa tinżel xita qawwija ħafna minħabba l-prossimità relattiva tagħha għall-irjieħ prevalenti mis-sistemi ta’ pressjoni baxxa tal-<ref target="https://mt.wikipedia.org/wiki/Oċean_Atlantiku">Atlantiku</ref>.</p>
Etimoloġija
<p><hi rend="italic">Santiago</hi> ġejja mill-evoluzzjoni tal-Galizjan lokali tal-<ref target="https://mt.wikipedia.org/wiki/Lingwa_Latina">Latin</ref> Vulgari <hi rend="italic">Sanctus Iacobus</hi>, jiġifieri “San Ġakbu”. Skont leġġenda, <hi rend="italic">Compostela</hi> ġejja mil-Latin <hi rend="italic">Campus Stellae</hi> (jiġifieri “għalqa tal-kewkba"); madankollu, fil-verità jidher li din il-frażi diffiċilment setgħet wasslet għall-kelma <hi rend="italic">Compostela</hi> moderna skont l-evoluzzjoni normali mil-Latin għall-Galizjan <ref target="https://mt.wikipedia.org/wiki/Medjuevu">Medjevali</ref>.</p>
<p>Teoriji oħra tal-<ref target="https://mt.wikipedia.org/wiki/Etimoloġija">etimoloġija</ref> jgħidu li t-tieni parti ta’ isem il-belt ġejja mil-Latin <hi rend="italic">compositum</hi>, li bil-Latin Vulgari lokali kienet <hi rend="italic">Composita Tella</hi>, li tfisser “post tad-dfin”, jew sempliċement mil-Latin <hi rend="italic">compositella</hi>, li tfisser “komposta tajjeb ħafna” (b’referenza għall-belt). Hemm postijiet oħra fil-Galizja li għandhom din il-kelma bħala parti mit-toponimu tagħhom.</p>
Il-belt
<figure><caption>Ħabbata differenti taċ-ċentru storiku</caption></figure>
<p>Il-katidral jinsab fuq naħa waħda tal-pjazza ewlenija taċ-ċentru storiku ta’ din il-belt li baqgħat ippreservata tant tajjeb tul is-sekli. Skont leġġenda Medjevali, il-katavru tal-appostlu Ġakbu l-Kbir ġie ttrasportati lejn Galizja għad-dfin fis-sena 813 u l-post tad-dfin instab minn ragħaj li segwa kewkba tiddi fis-sema sa dak il-post.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Inizjalment, dak il-post tad-dfin ġie msejjaħ l-Għolja Libredon u t-topografija fiżika tal-post spiss kienet twassal biex l-irjieħ prevalenti mill-baħar ikeċċu s-sħab minn fuq l-għolja u r-ragħaj jibqa’ jagħraf il-post preċiż anke binhar.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Ir-ragħaj irrapporta l-iskoperta tiegħu minnufih lill-<ref target="https://mt.wikipedia.org/wiki/Isqof_Teodomiro">Isqof Teodomiro</ref> ta’ <ref target="https://mt.wikipedia.org/wiki/Iria">Iria</ref>. L-isqof iddikjara li l-katavru kien dak tal-appostlu Ġakbu l-Kbir u immedjatament għarraf lir-<ref target="https://mt.wikipedia.org/wiki/Re_Alfonsu_II">Re Alfonsu II</ref> f’<ref target="https://mt.wikipedia.org/wiki/Oviedo">Oviedo</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Sabiex San Ġakbu jingħata ġieħ, il-katidral inbena fuq il-post fejn jintqal li kien instab il-katavru tiegħu. Il-leġġenda, li kienet tinkludi bosta avvenimenti mirakulużi, ippermettiet lill-Kattoliċi jsaħħu l-appoġġ għall-belt tagħhom fit-Tramuntana ta’ Spanja waqt il-<ref target="https://mt.wikipedia.org/wiki/Kruċjata">Kruċjati</ref> Kristjani kontra l-<ref target="https://mt.wikipedia.org/wiki/Musulmani">Musulmani</ref>, iżda wasslet ukoll għat-tkabbir u għall-iżvilupp tal-belt.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fuq in-naħa tal-Punent tal-<hi rend="italic">Praza do Obradoiro</hi> hemm il-binja eleganti tas-seklu 18 tal-<hi rend="italic">Pazo de Raxoi</hi> (il-Palazz ta’ Raxoi), li issa tintuża bħala l-binja tal-muniċipju, u fuq il-lemin tal-katidral hemm l-Hostal dos Reis Católicos, li twaqqaf fl-1492 mill-Monarki Kattoliċi, Isabella ta’ Kastilja u Ferdinandu II t’Aragona, bħala ospizju tal-pellegrini (illum lukanda lussuża jew Parador). Il-faċċata tal-katidral li tagħti fuq il-Pjazza ta’ Obradoiro, tidher fuq il-muniti tar-<ref target="https://mt.wikipedia.org/wiki/Ram">ram</ref> ċ-ċenteżmi tal-<ref target="https://mt.wikipedia.org/wiki/Ewro">ewro</ref> (€0.01, €0.02, u €0.05).<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Santiago de Compostela hija wkoll belt universitarja u l-Università tal-belt ilha li ġiet stabbilita mill-bidu tas-seklu 16. Il-binja ċentrali tal-università tidher l-aħjar mill-alkova fil-park muniċpali l-kbir li jinsab fiċ-ċentru tal-belt.</p>
<p>Fiċ-ċentru storiku tal-belt hemm ħafna toroq dojoq iserrpu li huma mimlijin binjiet storiċi. Il-parti l-ġdida tal-belt mad-dawra kollha taċ-ċentru storiku għandha inqas karattru u hija pjuttost urbana.</p>
<p>Santiago de Compostela tieħu l-ħajja mhux ħażin wara nżul ix-xemx. Kemm fil-parti l-ġdida tal-belt (<hi rend="italic">a zona nova</hi> bil-Galizjan, <hi rend="italic">la zona nueva</hi> jew <hi rend="italic">ensanche</hi> bl-<ref target="https://mt.wikipedia.org/wiki/Lingwa_Spanjola">Ispanjol</ref>) u fil-parti l-antika (<hi rend="italic">a zona vella</hi> bil-Galizjan, <hi rend="italic">la zona vieja</hi> jew <hi rend="italic">zona monumental</hi> bl-Ispanjol), taħlita tajba ta’ residenti mhux wisq imdaħħlin fiż-żmien u studenti żgħażagħ iżommu l-belt ħajja sas-sigħat bikrin ta’ filgħodu speċjalment fi tmiem il-ġimgħa. Wieħed mill-ikbar parks tal-belt, <hi rend="italic">Parque da Alameda</hi>, jinsab fil-parti l-ġdida ta’ Santiago de Compostela.</p>
<p>Il-belt issellef isimha wkoll lil wieħed mill-Ordnijiet militari ta’ Spanja: Santiago, <ref target="https://mt.wikipedia.org/wiki/Calatrava">Calatrava</ref>, Alcántara u Montesa.</p>
<p>Santiago de Compostela hija waħda mill-iktar ċentri ekonomiċi importanti tal-Galizja u hija wkoll is-sede ta’ organizzazzjonijiet bħall-Assoċjazzjoni għall-Kummerċ Ugwali u Ġust, Pangaea.</p>
Klima
<p>Skont il-klassifikazzjoni klimatika ta’ Köppen, Santiago de Compostela għandha klima oċeanika miti, bi sjuf normali sa sħan bi ftit xita, u bi xtiewi mhux kiefra imma b’ħafna xita. L-irjieħ prevalenti mill-Atlantiku flimkien mal-muntanji tal-madwar, iwasslu biex Santiago de Compostela jkollha wieħed mill-ogħla ammonti ta’ xita fi Spanja kollha, bħala medja: xi 1,550 millimetru fis-sena. Ix-xtiewi ma jkunux kiefra, minkejja l-belt tinsab pjuttost ’il ġewwa mill-baħar u f’altitudni ta’ 370 metru. Il-ġlata tifforma biss minn Diċembru sa Frar, b’medja ta’ 13-il jum biss fis-sena. Il-borra rari tinżel, b’massimu ta’ xi jumejn jew tlieta bħala medja fis-sena. It-temperatura qajla titla’ iktar minn 35 °C (95 °F).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>

Storja
<p>Iż-żona fejn tinsab il-belt ta’ Santiago de Compostela kienet <ref target="https://mt.wikipedia.org/wiki/Ċimiterju">ċimiterju</ref> <ref target="https://mt.wikipedia.org/wiki/Ruma">Ruman</ref> sar-raba’ seklu<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> u kienet okkupata mill-<ref target="https://mt.wikipedia.org/wiki/Żvevi">Iżvevi</ref> sal-bidu tal-ħames seklu, meta insedjaw il-Galizja u l-<ref target="https://mt.wikipedia.org/wiki/Portugall">Portugall</ref> matul il-waqgħa inizjali tal-<ref target="https://mt.wikipedia.org/wiki/Imperu_Ruman">Imperu Ruman</ref>. Iktar ’il quddiem, iż-żona ġiet attribwita lill-Isqof ta’ Iria Flavia (fis-sitt seklu), fil-partizzjoni magħrufa iktar bħala <hi rend="italic">Parochiale Suevorum</hi>, li ġiet ordnata mir-<ref target="https://mt.wikipedia.org/wiki/Re_Teodoru">Re Teodoru</ref>. Fil-585, l-insedjament ġie anness mal-kumplament tar-<ref target="https://mt.wikipedia.org/wiki/Renju_tal-Iżvevi">Renju tal-Iżvevi</ref> minn <ref target="https://mt.wikipedia.org/wiki/Leoviġildu">Leoviġildu</ref> bħala s-sitt provinċja tar-<ref target="https://mt.wikipedia.org/wiki/Renju_tal-Viżigoti">Renju tal-Viżigoti</ref>.</p>
<p>Wara li x’aktarx ġiet invaża mill-<ref target="https://mt.wikipedia.org/wiki/Għarab">Għarab</ref> bejn is-sena 711 sas-sena 739, il-belt ġiet inkorporata fir-<ref target="https://mt.wikipedia.org/wiki/Renju_tal-Asturji">Renju tal-Asturji</ref> lejn is-sena 750.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Xi mkien bejn is-sena 818 u s-sena 842, matul ir-renju ta’ Alfonsu II tal-Asturji<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>, l-isqof Teodoru ta’ Iria stqarr li sab il-katavru (jew il-fdalijiet tiegħu) li seta’ jiġi attribwit lil San Ġakbu l-Kbir. Din l-iskopertà ġiet aċċettata parzjalment għaliex <ref target="https://mt.wikipedia.org/wiki/Leo_III">Leo III</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref> u <ref target="https://mt.wikipedia.org/wiki/Karlu_Manju">Karlu Manju</ref>—li miet fis-sena 814—kienu rrikonoxxew l-Asturji bħala renju u lil Alfonsu II bħala re, u kien irnexxielhom jistabbilixxu rabtiet politiċi u ekkleżjastiċi mill-qrib.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Viċin il-post tal-iskopertà, ġew stabbiliti insedjament ġdid u ċentru ta’ pellegrinaġġ, skont kif iddokumenta l-awtur Uswardu fis-sena 865<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>, u li sas-seklu 10 ingħata l-isem ta’ <hi rend="italic">Compostella</hi>.</p>
<p>Il-<ref target="https://mt.wikipedia.org/wiki/Kult">kult</ref> ta’ San Ġakbu ta’ Compostela kien wieħed minn ħafna li emerġew fit-Tramuntana tal-<ref target="https://mt.wikipedia.org/wiki/Peniżola_Iberika">Peniżola Iberika</ref> matul is-sekli 10 u 11, peress li l-ħakkiema ta’ dawk iż-żminijiet kienu jħeġġu l-kulti tagħhom stess li kienu jkunu speċifiċi għar-reġjun, bħal ta’ <ref target="https://mt.wikipedia.org/wiki/Santa_Eulalia">Santa Eulalia</ref> f’<ref target="https://mt.wikipedia.org/wiki/Oviedo">Oviedo</ref> u <ref target="https://mt.wikipedia.org/wiki/Sant’Emiljanu">Sant’Emiljanu</ref> f’Kastilja.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Wara li ċ-ċentru tal-poter politiku tal-Asturji mexa minn Oviedo għal <ref target="https://mt.wikipedia.org/wiki/León">León</ref> fis-sena 910, il-belt saret iktar rilevanti politikament, u diversi rejiet tal-Galizja u ta’ León ġew akklamati mil-familji nobbli tal-Galizja u inkurunati u kkonsagrati mill-isqof lokali fil-katidral, fosthom <ref target="https://mt.wikipedia.org/wiki/Ordoño_IV">Ordoño IV</ref> fis-sena 958<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>, <ref target="https://mt.wikipedia.org/wiki/Bermudo_II">Bermudo II</ref> fis-sena 982, u <ref target="https://mt.wikipedia.org/wiki/Alfonsu_VII">Alfonsu VII</ref> fl-1111, filwaqt li l-belt saret il-belt kapitali tar-Renju tal-Galizja. Iktar ’il quddiem, ir-rejiet tas-seklu 12 ġew midfuna wkoll fil-katidral, fosthom <ref target="https://mt.wikipedia.org/wiki/Fernando_II">Fernando II</ref> u <ref target="https://mt.wikipedia.org/wiki/Alfonsu_IX">Alfonsu IX</ref>, l-aħħar Rejiet ta’ León u ta’ Galizja qabel ma ngħaqdu f’renju wieħed, jiġifieri r-Renju ta’ Kastilja.</p>
<p>Matul is-seklu 10 u fl-ewwel snin tas-seklu 11, il-<ref target="https://mt.wikipedia.org/wiki/Vikingi">Vikingi</ref> ppruvaw jassaltaw il-belt<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>—fil-fatt il-Galizja fis-sagi Nordiċi hija magħrufa bħala <hi rend="italic">Jackobsland</hi> jew <hi rend="italic">Gallizaland</hi>—u l-isqof <ref target="https://mt.wikipedia.org/wiki/Sisenandu_II">Sisenandu II</ref>, li nqatel f’battalja kontrihom fis-sena 968<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>, ordna l-kostruzzjoni ta’ fortizza bis-swar biex il-belt sagra tiġi protetta. Fis-sena 997, il-belt ġiet assaltata u parzjalment meqruda minn <ref target="https://mt.wikipedia.org/wiki/Ibn_Abi_Aamir">Ibn Abi Aamir</ref> (magħruf bħala <ref target="https://mt.wikipedia.org/wiki/Al-Mansur">al-Mansur</ref>), il-mexxej tal-Andalusija li kien akkumpanjat minn esponenti Kristjani għoljin, li kienu xxaħħmu biex jingħataw sehem mir-rikkezzi tal-belt.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Madankollu, il-kmandant tal-Andalusija ma wera l-ebda interess fir-relikwi li allegatament huma ta’ San Ġakbu. Bħala tweġiba għal dawn l-isfidi, l-isqof <ref target="https://mt.wikipedia.org/wiki/Cresconio">Cresconio</ref>, f’nofs is-seklu 11, iffortifika l-belt kollha, u bena swar u torrijiet difensivi.</p>
<figure><caption>Il-kripta tal-Katidral ta’ Santiago de Compostela</caption></figure>
<p>Skont xi awturi, sa nofs is-seklu 11, il-belt kienet diġà saret post ta’ pellegrinaġġ pan-Ewropew<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>, filwaqt li oħrajn isostnu li l-kult ta’ San Ġakbu, sas-sekli 11-12s, kien kult tal-Galizja biss, appoġġat mir-rejiet tal-Asturji u ta’ León biex jintogħġbu mal-Galizja.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Fis-seklu ta’ wara, Santiago de Compostela saret santwarju Kattoliku ewlieni, wara biss dawk ta’ Ruma u ta’ <ref target="https://mt.wikipedia.org/wiki/Ġerusalemm">Ġerusalemm</ref>. Fis-seklu 12, taħt l-isqof <ref target="https://mt.wikipedia.org/wiki/Diego_Gelmírez">Diego Gelmírez</ref>, il-belt saret djoċesi moqdija minn arċisqof, u b’hekk attirat popolazzjoni kbira u multinazzjonali. Taħt it-tmexxija ta’ dan il-prelat, iċ-ċittadini rribellaw, immexxija mill-kunsill lokali, u taw bidu għal tradizzjoni lajka ta’ konfrontazzjoni maċ-ċittadini—li ssieltu għall-awtogovernanza—kontra l-isqof lokali, il-mexxejja lajċi u ġurisdizzjonali tal-belt u tat-territorju fewdali semiindependenti tat-<hi rend="italic">Terra de Santiago</hi> (“l-art ta’ San Ġakbu”). Il-qofol f’din il-konfrontazzjoni ntlaħaq fis-seklu 14, meta l-prelat il-ġdid, il-Franċiż <ref target="https://mt.wikipedia.org/wiki/Bérenger_de_Landore">Bérenger de Landore</ref>, ordni l-iġġustizzjar tal-kunsilliera tal-belt fil-kastell tiegħu ta’ <hi rend="italic">A Rocha Forte</hi>, wara li kien stedinhom għal taħditiet.</p>
<p>Santiago de Compostela nħakmet mill-Franċiżi fil-Gwerer ta’ Napuljun u nsterqulha ħafna mir-rikkezzi tagħha; b’riżultat ta’ dan, il-fdalijiet li kienu ġew attribwiti lill-appostlu ntilfu għal kważi seklu, u baqgħu moħbija fil-kripta tal-katidral.</p>
<p>Fl-iskavi li twettqu fil-katidral matul is-sekli 19 u 20, ġiet skoperta <hi rend="italic">cella memoriae</hi> jew <hi rend="italic">martyrium</hi> Rumana, u madwarha fi żmien ir-Rumani u l-Iżvevi kien hemm ċimiterju żgħir li mbagħad ġie abbandunat. Din il-<hi rend="italic">martyrium</hi>, li hija evidenza tal-eżistenza ta’ post Kristjan sagru antik, xi kultant ġiet attribwita lil <ref target="https://mt.wikipedia.org/wiki/Prixiljanu">Prixiljanu</ref>, għalkemm mingħajr provi ulterjuri.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Sit ta’ Wirt Dinji
<figure><caption>Veduta taċ-ċentru storiku ta’ Santiago de Compostela</caption></figure>
<p>Prattikament, fil-belt ta’ Santiago de Compostela hemm żewġ Siti ta’ Wirt Dinji tal-UNESCO: iċ-Ċentru Storiku tal-belt li ġie ddeżinjat fl-1985 u r-rotot tal-Pellegrinaġġ ta’ San Ġakbu fi Spanja li fl-1993 iddaħħlu fil-lista tal-UNESCO u fl-2015 ġew inklużi rotot oħra fl-istess sit.</p>
<p>L-UNESCO rrikonoxxiet il-valur universali straordinarju taċ-ċentru storiku ta’ Santiago de Compostela abbażi ta’ tliet kriterji tal-għażla li huma: il-kriterju (i) “Rappreżentazzjoni ta’ kapulavur frott il-kreattività tal-bniedem”; il-kriterju (ii) “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u l-kriterju (vi) “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”.</p>
</text></body></html>