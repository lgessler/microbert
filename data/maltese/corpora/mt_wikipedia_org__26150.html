<html><body><text id="wikipedia_mt_wikipedia_org__26150.html" ns="0" revid="274329" sourceurl="https://mt.wikipedia.org/wiki/Maltin" title="Maltin" type="wikipedia">Maltin<figure><caption>Il-bandiera ta’ Malta</caption></figure>
<p>Il-<hi rend="bold">Maltin</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Maltese</hi>, bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Maltesi</hi>) huma nazzjon u grupp etniku indiġenu ta’ <ref target="https://mt.wikipedia.org/wiki/Malta">Malta</ref> li jitkellmu bil-<ref target="https://mt.wikipedia.org/wiki/Lingwa_Maltija">Malti</ref>, lingwa <ref target="https://mt.wikipedia.org/wiki/Semitiku">Semitika</ref>. Malta hija gżira f’nofs il-<ref target="https://mt.wikipedia.org/wiki/Baħar_Mediterran">Baħar Mediterran</ref>. Inklużi fil-grupp etniku definit mill-Maltin hemm ukoll l-<hi rend="italic">Għawdxin</hi> (bl-Ingliż: <hi rend="italic">Gozitans</hi>, bit-Taljan: <hi rend="italic">Gozitani</hi>) li jgħixu fil-gżira ta’ <ref target="https://mt.wikipedia.org/wiki/Għawdex">Għawdex</ref>.</p>
Storja
Pitturi tas-seklu 18 ta’ <ref target="https://mt.wikipedia.org/wiki/Abraham-Louis-Rodolphe_Ducros">Abraham-Louis-Rodolphe Ducros</ref> li juru nies Għawdxin libsin ilbies tradizzjonali<p>Il-Maltin attwali, ikkaratterizzati mill-użu tal-lingwa Maltija u mill-<ref target="https://mt.wikipedia.org/wiki/Knisja_Kattolika">Kattoliċiżmu Ruman</ref>, huwa d-dixxendenti – għalkemm b’ħafna taħlit u ibridizzazzjoni – tal-kolonjalisti minn <ref target="https://mt.wikipedia.org/wiki/Sqallija">Sqallija</ref> u <ref target="https://mt.wikipedia.org/wiki/Kalabrija">Calabria</ref> li reġgħu popolaw il-gżejjer Maltin fil-bidu tat-tieni millennju wara perjodu ta' żewġ sekli ta’ depopolazzjoni li segwiet il-ħakma Għarbija mill-<ref target="https://mt.wikipedia.org/wiki/Aglabidi">Aglabidi</ref> fit-870 W.K.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Studju ġenetiku ta’ Capelli <hi rend="italic">et al.</hi> jindika li Malta bilkemm kienet abitata fil-bidu tas-seklu għaxra u x’aktarx li ġiet popolata mill-ġdid minn insedjaturi minn Sqallija u minn Calabria li kienu jitkellmu bis-Sikulo-Għarbi (Għarbi li kien mitkellem Sqallija).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-abitanti preċedenti tal-gżejjer – il-<ref target="https://mt.wikipedia.org/wiki/Feniċi">Feniċi</ref>, ir-<ref target="https://mt.wikipedia.org/wiki/Imperu_Ruman">Rumani</ref>, u l-<ref target="https://mt.wikipedia.org/wiki/Biżantini">Biżantini</ref> –  ma ħallewx ħafna traċċi, peress li ħafna mill-ismijiet tal-postijiet intesew jew ġew sostitwiti. In-<ref target="https://mt.wikipedia.org/wiki/Normanni">Normanni</ref> rnexxielhom jaħkmu l-gżira fl-1091 u kkonvertew lill-abitanti kollha għall-Kristjaneżmu sal-1249. Dan il-proċess ta’ Kristjanizzazzjoni mill-ġdid witta t-triq għall-evoluzzjoni tal-lingwa Maltija mid-djalett Sikulo-Għarbi li issa huwa estint.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-influwenzi fuq il-popolazzjoni wara dan ġew diskussi bil-qawwa fost l-istoriċi u l-ġenetisti. Il-kwistjoni dwar l-oriġini hija waħda kkumplikata minħabba bosta fatturi, fosthom l-istorja mqallba ta’ Malta magħmula minn sensiela ta’ invażjonijiet u ħakmiet, b’perjodi twal ta’ depopolazzjoni segwiti minn perjodi ta’ immigrazzjoni lejn Malta u żwiġijiet bejn il-Maltin u l-barranin mill-pajjiżi tal-Mediterran, tal-<ref target="https://mt.wikipedia.org/wiki/Ewropa_tal-Punent">Punent tal-Ewropa</ref> u tan-<ref target="https://mt.wikipedia.org/wiki/Ewropa_t'Isfel">Nofsinhar tal-Ewropa</ref> li ħakmu lil Malta. Fost il-ħafna influwenzi demografiċi fuq il-gżira nsibu:</p>
<list type="unordered"><item>L-eżilju lejn Malta tal-popolazzjoni maskili kollha tar-raħal ta’ <ref target="https://mt.wikipedia.org/wiki/Celano">Celano</ref> (l-<ref target="https://mt.wikipedia.org/wiki/Italja">Italja</ref>) fl-1223</item>
<item>It-tneħħija tal-kumplament tal-Għarab minn Malta fl-1224</item>
<item>L-istazzjonar ta’ truppi Swabjani u Taljani Sqallin f’Malta fl-1240</item>
<item>Mewġiet oħra ta’ ripopolazzjoni Ewropea matul is-seklu 13<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item>Il-wasla ta’ diversi eluf ta’ suldati <ref target="https://mt.wikipedia.org/wiki/Aragoniżi">Aragoniżi</ref> (jiġifieri Katalani, Valenzjani, Majjorkani u Aragoniżi proprja, minn <ref target="https://mt.wikipedia.org/wiki/Spanja">Spanja</ref>) mill-1283 sal-1425.</item>
<item>L-insedjament f’Malta ta’ familji nobbli minn Sqallija (l-Italja) u mill-Kuruna ta’ Aragon bejn l-1372 u l-1450</item>
<item>Il-wasla ta’ bosta eluf ta’ baħrin, suldati u skjavi Griegi minn <ref target="https://mt.wikipedia.org/wiki/Rodi">Rodi</ref> mal-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta’ San Ġwann</ref> fl-1530</item>
<item>L-introduzzjoni ta’ diversi eluf ta’ ħaddiema Sqallin fl-1551 u mill-ġdid fl-1566</item>
<item>L-emigrazzjoni ta’ xi 891 eżiljat Taljan lejn Malta matul ir-<hi rend="italic">Risorgimento</hi> fl-1849</item>
<item>L-istazzjonar ta’ xi 22,000 uffiċjal tas-servizz <ref target="https://mt.wikipedia.org/wiki/Renju_Unit">Brittaniku</ref> f’Malta mill-1807 sal-1979 (numru żgħir biss minnhom baqgħu fil-gżejjer)<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, kif ukoll Brittaniċi oħra u Irlandiżi li stabbilew ruħhom Malta tul iż-żmien</item>
<item>L-emigrazzjoni tal-massa li seħħet wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref> u fis-snin 60 u 70 tas-seklu 20. Ħafna Maltin telqu mill-gżira lejn ir-Renju Unit, l-<ref target="https://mt.wikipedia.org/wiki/Awstralja">Awstralja</ref>, il-<ref target="https://mt.wikipedia.org/wiki/Kanada">Kanada</ref> u l-<ref target="https://mt.wikipedia.org/wiki/Stati_Uniti">Istati Uniti tal-Amerka</ref>. Wara l-adeżjoni ta’ Malta fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref> fl-2004, inħolqu wkoll komunitajiet ta’ espatrijati f’pajjiżi Ewropej bħall-<ref target="https://mt.wikipedia.org/wiki/Belġju">Belġju</ref>.</item></list>
<p>Maż-żmien, id-diversi mexxejja ta’ Malta ppubblikaw il-fehma tagħhom stess dwar l-etniċità tal-popolazzjoni.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-Kavallieri ta’ Malta ċekknu r-rwol tal-<ref target="https://mt.wikipedia.org/wiki/Iżlam">Iżlam</ref> f’Malta u ppromovew l-idea ta’ preżenza Kattolika Rumana kontinwa.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Ġenetika
<figure><caption>Distribuzzjonijiet tal-kromożoma Y fl-Ewropa. Il-Maltin għandhom distribuzzjoni simili ta’ aplogruppi tal-Y-DNA bħat-Taljani tan-Nofsinhar tal-Italja</caption></figure>
<p>L-aplogruppi tal-Y-DNA jinstabu fil-frekwenzi li ġejjin f’Malta: R1 (35.55% inkluż 32.2% R1b), J (28.90% inkluż 21.10% J2 u 7.8% J1), I (12.20%), E (11.10% inkluż 8.9% E1b1b), F (6.70%), K (4.40%), P (1.10%). L-aplogruppi R1 u I huma tipiċi fil-popolazzjonijiet Ewropej u l-aplogruppi E, K, F u J jikkonsistu minn arbli tar-razza b’distribuzzjoni differenzjali l-iktar fil-Lvant Nofsani u fit-Tramuntana tal-<ref target="https://mt.wikipedia.org/wiki/Afrika">Afrika</ref>. L-istudju ta’ Capelli <hi rend="italic">et al</hi>. ikkonkluda li l-irġiel kontemporanji ta’ Malta x'aktarx oriġinaw min-Nofsinhar tal-Italja.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-istudju jindika wkoll li Malta bilkemm kienet abitata fil-bidu tas-seklu għaxra u x’aktarx kienet reġgħet ġiet popolata minn insedjaturi minn Sqallija u minn Calabria li kienu jitkellmu bis-Sikulo-Għarbi. Dawn is-sejbiet jikkonfermaw l-evidenza onomastika u lingwistika ppreżentata fl-1993 minn <ref target="https://mt.wikipedia.org/wiki/Geoffrey_Hull">Geoffrey Hull</ref>, li rintraċċa l-eqdem kunjomijiet Maltin fin-Nofsinhar u fix-Xlokk ta’ Sqallija, speċjalment fid-distrett ta’ <ref target="https://mt.wikipedia.org/wiki/Agrigento">Agrigento</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>L-istudju ta’ Capelli <hi rend="italic">et al</hi>. tal-2015 għamel raggruppament tal-markaturi ġenetiċi Maltin tal-irġiel ma’ dawk minn Sqallija u minn Calabria, b’input minuskolu mil-Lvant tal-Mediterran b’affinità ġenetika mal-<ref target="https://mt.wikipedia.org/wiki/Libanu">Libanu</ref> Kristjan.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Studju ieħor imwettaq mill-ġenetisti <ref target="https://mt.wikipedia.org/wiki/Spencer_Wells">Spencer Wells</ref> (2017) u <ref target="https://mt.wikipedia.org/wiki/Pierre_Zalloua">Pierre Zalloua</ref> tal-Università Amerikana ta’ <ref target="https://mt.wikipedia.org/wiki/Bejrut">Bejrut</ref> sostna li iktar minn 50% tal-kromożomi Y mill-irġiel Maltin jaf għandhom oriġini Feniċi.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Madankollu, ta’ min jinnota li dan l-istudju mhuwiex rieżaminat mill-pari u hemm studji ewlenin li jikkontradiċu s-sejbiet tiegħu, u li juru bil-provi li l-Maltin għandhom antenati komuni mat-Taljani tan-Nofsinhar tal-Italja, b’input ġenetiku negliġibbli mil-Lvant tal-Mediterran jew mill-Afrika ta’ Fuq.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Kultura
<figure><caption>Qabel is-snin 70 tas-seklu 20, in-nisa Maltin storikament kienu jilbsu l-għonnella, libsa tradizzjonali li saret simbolu ta’ identità Maltija, devozzjoni reliġjuża u pudur<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></caption></figure>
<p>Il-kultura ta’ Malta hija riflessjoni ta’ diversi kulturi li ġew f’kuntatt mal-Gżejjer Maltin tul is-sekli, inkluż kulturi Mediterranji ġirien, u l-kulturi tan-nazzjonijiet li ħakmu lil Malta għal perjodi twal ta’ żmien qabel l-<ref target="https://mt.wikipedia.org/wiki/Jum_l-Indipendenza_(Malta)">indipendenza</ref> tagħha fl-1964.</p>
<p>Il-kultura ta’ Malta moderna ġiet deskritta bħala “mudell rikk ta’ tradizzjonijiet, twemmin u prattiki”, li huwa r-riżultat ta’ “proċess twil ta’ adattament, assimilazzjoni u fertilizzazzjoni trasversali ta’ twemmin u ta’ drawwiet minn diversi sorsi konfliġġenti”. Kienet soġġetta għall-istess proċessi kumplessi u storiċi li wittew it-triq għat-taħlita lingwistika u etnika li tiddefinixxi min huma l-Maltin u l-Għawdxin illum.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Lingwa
<p>Il-Maltin jitkellmu l-Malti, lingwa vernakulari ibrida unika li bażikament hija Semitika iżda b’<hi rend="italic">superstratum</hi> <ref target="https://mt.wikipedia.org/wiki/Lingwi_Rumanzi">Rumanz</ref></p>
<figure><caption><hi rend="italic"><ref target="https://mt.wikipedia.org/wiki/Cantilena">Il-Kantilena</ref></hi> ta’ <ref target="https://mt.wikipedia.org/wiki/Pietru_Caxaro">Pietru Caxaro</ref>, l-eqdem test bil-lingwa Maltija, is-seklu 15</caption></figure>
<p>(Taljan) imponenti, u miktuba bl-alfabett Latin fil-forma standard tiegħu. Il-lingwa ġejja mis-Sikulo-Għarbi, djalett estint tal-Għarbi li kien mitkellem fi Sqallija min-nies indiġeni li dak iż-żmien kienu maqsuma fir-<ref target="https://mt.wikipedia.org/wiki/Reliġjon">reliġjon</ref> fi Kristjani tar-rit Grieg u Musulmani li l-antenati reċenti tagħhom kienu Sqallin ikkonvertiti mill-Kristjaneżmu.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Tul l-istorja ta’ Malta, il-lingwa adottat ammonti kbar ta’ kelmiet fil-vokabularju mill-<ref target="https://mt.wikipedia.org/wiki/Lingwa_Sqallija">Isqalli</ref> u mit-Taljan, isselfet ammont inqas ta’ kliem mill-Ingliż (l-angliċiżmi huma iktar komuni fil-Malti kollokjali milli fil-lingwa letterarja), u sselfet ftit għexieren ta’ kelmiet mill-Franċiż. Numru kbir ta’ kelmiet u idjomi li jidhru Għarab mal-ewwel daqqa t’għajn huma fil-fatt traduzzjonijiet ta’ kelmiet misselfa (kalki) mill-Isqalli u mit-Taljan li ftit li xejn jagħmlu sens għal kelliema ta’ lingwi oħra ġejjin mill-<ref target="https://mt.wikipedia.org/wiki/Lingwa_Għarbija">Għarbi</ref>.</p>
<p>Il-Malti sar lingwa uffiċjali ta’ Malta fl-1934, minflok it-Taljan u flimkien mal-Ingliż. Huwa stmat li hemm madwar 371,900 kelliem tal-Malti f’Malta, bi statistika li tikkwota li 100% tal-popolazzjoni kapaċi titkellem bil-Malti, 88% bl-Ingliż, 66% bit-Taljan u 17% bil-Franċiż, li juri grad ikbar ta’ ħiliet lingwistiċi mill-biċċa l-kbira ta’ pajjiżi Ewropej oħra.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Fil-fatt, il- <ref target="https://mt.wikipedia.org/wiki/Multilingwiżmu">multilingwiżmu</ref> huwa fenomenu komuni f’Malta, bl-Ingliż, bil-Malti u xi kultant bit-Taljan li jintużaw fil-ħajja ta’ kuljum. Filwaqt li l-Malti huwa l-lingwa nazzjonali, ġie ssuġġerit li bl-axxendenza tal-Ingliż tista’ tibda sseħħ bidla fil-lingwa; għalkemm stħarriġ li jmur lura għall-2005 issuġġerixxa li l-persentaġġ ta’ Maltin li jitkellmu bil-Malti bħala l-lingwa materna tagħhom f’Malta baqa’ għoli (97%).<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Reliġjon
<p>Il-Kostituzzjoni ta’ Malta tipprevedi l-libertà tar-reliġjon imma tistabbilixxi l-Kattoliċiżmu Ruman bħala r-reliġjon tal-istat. Il-popolazzjoni Maltija oriġinali kienet Kristjana tar-rit Biżantin (Grieg), bħall-komunitajiet Kristjani iktar antiki ta’ Sqallija. Konsegwentement, l-iktar saff antik tal-vokabularju liturġiku bil-Malti jikkonsisti minn kliem Grieg u Għarbi (dan tal-aħħar użat fil-qima mis-Sqallin tar-rit Biżantin li kienu jitkellmu bl-Għarbi matul l-okkupazzjoni Musulmana). Ir-rit Ruman (bil-Latin bħala l-lingwa liturġika) ġie impost fil-gżejjer kollha fil-bidu tas-seklu erbatax, għalkemm il-knisja Kattolika Griega ġiet stabbilita mill-ġdid wara l-1530 mill-Kavallieri ta’ San Ġwann għas-segwaċi tagħhom minn Rodi u minn inħawi oħra tal-<ref target="https://mt.wikipedia.org/wiki/Greċja">Greċja</ref>.</p>
<p>Malta hija deskritta fil-<ref target="https://mt.wikipedia.org/wiki/Atti_tal-Appostli">Ktieb tal-Atti tal-Appostli</ref> (Atti 27:39-42 u Atti 28:1-11) bħala l-post fejn <ref target="https://mt.wikipedia.org/wiki/Pawlu_l-Appostlu">Pawlu l-Appostlu</ref> safa nawfragu fi triqtu lejn <ref target="https://mt.wikipedia.org/wiki/Ruma">Ruma</ref> biex jgħaddi mill-proċess ġudizzjarju. Freedom House u l-<hi rend="italic">World Factbook</hi> jirrappurtaw li 98% tal-Maltin huma Kattoliċi (l-iktar tar-rit Ruman, b’minoranza tar-rit Biżantin), u b’hekk in-nazzjon huwa wieħed mill-iktar pajjiżi Kattoliċi fid-dinja.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Emigrazzjoni
<figure><caption>Mafkar tal-Migranti Tfal, fix-Xatt tal-<ref target="https://mt.wikipedia.org/wiki/Valletta">Belt Valletta</ref>, li jfakkar it-310 migranti tfal Maltin li vvjaġġaw lejn l-Awstralja bejn l-1950 u l-1965.</caption></figure>
<p>Malta ilha pajjiż ta’ emigrazzjoni, b’komunitajiet Maltin kbar jgħixu f’pajjiżi oħra li jitkellmu bl-Ingliż kif ukoll fi <ref target="https://mt.wikipedia.org/wiki/Franza">Franza</ref></p>
<p>L-emigrazzjoni tal-massa qabdet ġmielha fis-seklu 19, u laħqet il-quċċata tagħha fid-deċennji ta’ wara t-Tieni Gwerra Dinjija.</p>
<p>L-emigrazzjoni kienet inizjalment lejn il-pajjiżi tat-Tramuntana tal-Afrika (partikolarment l-<ref target="https://mt.wikipedia.org/wiki/Alġerija">Alġerija</ref>, it-<ref target="https://mt.wikipedia.org/wiki/Tuneżija">Tuneżija</ref> u l- <ref target="https://mt.wikipedia.org/wiki/Eġittu">Eġittu</ref>); iktar ’il quddiem l-emigranti Maltin bdew imorru lejn ir-Renju Unit, l-Istati Uniti, il-Kanada u l-Awstralja.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Fadal ftit traċċi tal-komunitajiet Franċiżi-Maltin fit-Tramuntana tal-Afrika, peress li l-biċċa l-kbira minnhom ġew spostati, wara li bdew ifeġġu l-movimenti tal-indipendenza, lejn postijiet bħal Franza (speċjalment lejn Marsilja u r-Rivjera), ir-Renju Unit jew l-Awstralja. Il-Franċiżi-Maltin huma kulturalment distinti mill-Maltin minn Malta, fis-sens li tal-ewwel baqgħu marbuta mal-użu tal-lingwa Taljana (spiss, iżda mhux dejjem, flimkien mal-Malti) kif ukoll jitkellmu bil-Franċiż.</p>
<p>Għalkemm l-emigrazzjoni ma baqgħetx tkun fenomenu soċjali sinifikanti, għad hemm komunitajiet Maltin importanti fl-Awstralja, fil-Kanada, fl-Istati Uniti u fir-Renju Unit. L-emigrazzjoni naqset b’mod drammatiku wara nofs is-snin sebgħin tas-seklu 20 u minn dak iż-żmien ’l hawn ma baqgħetx fenomenu soċjali sinifikanti. Minn meta Malta ssieħbet fl-Unjoni Ewropea fl-2004, iffurmaw komunitajiet ta’ espatrijati f’għadd ta’ pajjiżi Ewropej, partikolarment fil-Belġju u fil-<ref target="https://mt.wikipedia.org/wiki/Lussemburgu">Lussemburgu</ref>.</p>
</text></body></html>