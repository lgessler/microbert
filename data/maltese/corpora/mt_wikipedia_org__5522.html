<html><body><text id="wikipedia_mt_wikipedia_org__5522.html" ns="0" revid="271549" sourceurl="https://mt.wikipedia.org/wiki/Tony_Nicholl" title="Tony Nicholl" type="wikipedia">Tony Nicholl


<p><hi rend="bold">Tony Nicholl</hi> (<ref target="https://mt.wikipedia.org/wiki/Tas-Sliema">Tas-Sliema</ref>, <ref target="https://mt.wikipedia.org/wiki/1_ta'_Jannar">1 ta' Jannar</ref> <ref target="https://mt.wikipedia.org/wiki/1916">1916</ref> – <ref target="https://mt.wikipedia.org/wiki/11_ta'_Marzu">11 ta' Marzu</ref> <ref target="https://mt.wikipedia.org/wiki/1999">1999</ref>) kien plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref> li huwa meqjus bħala wieħed mill-aqwa li qatt dehru fix-xena Maltija.</p>
Karriera
Bidu tal-karriera
<p>Ta' disa' snin beda jilgħab fit-tim tal-iskola primarja ta' <ref target="https://mt.wikipedia.org/wiki/Tas-Sliema">Tas-Sliema</ref> bħala <ref target="https://mt.wikipedia.org/wiki/Gowlkiper">gowlkiper</ref>, pożizzjoni li ma tantx irnexxielu jagħmel tant suċċess fiha. Meta ngħaqad mat-tim ta' Sliema Rovers, li kienu iddeċidew li jtuħ ċans li juri t-talent tiegħu, Tony Nicholl sab il-pożizzjoni ideali tiegħu, dik ta' <ref target="https://mt.wikipedia.org/wiki/Attakkant">attakkant</ref>.</p>
L-era tal-Wanderers
<p>Mal-ewwel ftit suċċess li beda jagħmel mar-Rovers mill-ewwel beda jolqot l-għajn tat-tim l-iktar famuż ta' Tas-Sliema, is-<ref target="https://mt.wikipedia.org/wiki/Sliema_Wanderers_FC">Sliema Wanderers</ref>, li kisbu l-firma tal-plejer fl-<ref target="https://mt.wikipedia.org/wiki/1932">1932</ref>. Mal-Wanderers għamel suċċess kbir u sploda bħala wieħed mill-aqwa skorers letali li qatt eżistew. B'kollox magħhom skorja total impressjonanti ta' 260 gowl f'291 logħba. Dawk kienu żmenijiet sbieħ għall-futbol Malti fejn in-nies kienu jinġabru fil-<ref target="https://mt.wikipedia.org/wiki/Gżira_Stadium">Gżira Stadium</ref> biex jaraw il-logħob tal-kampjonat u Tony Nicholl kien wiehed mill-istilel li kienu jiġu mfaħħra. Nicholl kien attakant b'saħħtu u kuraġġjuż hekk kif ma kienx jibża' mill-kuntrasti u kien skorer implakabbli.</p>
<p>Mal-Wanderers rebaħ għal tmien darbiet it-titlu personali tal-aqwa skorer, fosthom erba' snin infila. Mal-Wanderers rebaħ 9 <ref target="https://mt.wikipedia.org/wiki/Kampjonati_tal-futbol_Malti">kampjonati nazzjonali</ref>, 8 tazez, 7 Cassar Cups u 6 Scicluna Cups.</p>
<p>Nicholl qatta' l-karriera kollha tiegħu mal-Wanderers ħlief għal żewġ staġuni separati li hu qatta' mat-tim <ref target="https://mt.wikipedia.org/wiki/Belt_Valletta">Belti</ref> ta' <ref target="https://mt.wikipedia.org/wiki/Valletta_FC">Valletta</ref> fl-1943–44 u 1946–47.</p>
Unuri
Klabb
<p> <hi rend="bold">Sliema Wanderers</hi></p>
<list type="unordered"><item><ref target="https://mt.wikipedia.org/wiki/Premier_League_Malti">Premier League Malti</ref>: 1932–33, 1933–34, 1935–36, 1937–38, 1938–39, 1939–40, 1953–54, 1955–56, 1956–57</item>
<item><ref target="https://mt.wikipedia.org/wiki/Tazza_ta'_Malta">Tazza ta' Malta</ref>: 1934–35, 1935–36, 1936–37, 1939–40, 1947–48, 1950–51, 1951–52, 1955–56</item>
<item>Tazza Cassar: 1933–34, 1934–35, 1937–38, 1938–39, 1945–46, 1955–56, 1956–57</item>
<item>Tazza Scicluna: 1949–50, 1950–51, 1953–54, 1954–55, 1955–56, 1956–57</item></list>
Individwali
<list type="unordered"><item><ref target="https://mt.wikipedia.org/wiki/Plejer_tas-Sena_tal-MFA">Plejer tas-Sena tal-MFA</ref>: 1955–56</item>
<item>L-Aqwa Skorer tal-Kampjonat: 1934–35 (11-il gowl), 1937–38 (5 gowls), 1938–39 (8 gowls), 1939–40 (18-il gowl), 1944–45 (6 gowls), 1945–46 (22 gowl), 1948–49 (11-il gowl), 1953–54 (12-il gowl)</item></list>
Aqra aktar
<list type="unordered"><item>Il-pubblikazzjoni "Seklu ta' Kisbiet" li tfakkar il-mitt sena mit-twaqqif tal-klabb Slimiż, b'artiklu fuq Tony Nicholl</item></list>
</text></body></html>