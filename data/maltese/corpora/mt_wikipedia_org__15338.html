<html><body><text id="wikipedia_mt_wikipedia_org__15338.html" ns="0" revid="258503" sourceurl="https://mt.wikipedia.org/wiki/Feria_del_Sol_(M%C3%A9rida)" title="Feria del Sol (Mérida)" type="wikipedia">Feria del Sol (Mérida)<figure><caption>Is-<hi rend="italic">Circo Monumental</hi> ta' Mérida</caption></figure>
<p>Il-<hi rend="bold">Feria Internacional del Sol</hi>, magħrufa wkoll bħala <hi rend="bold">Carnival Taurino de America</hi>, huwa festival kulturali internazzjonali li jiżvolġi fil-belt ta' <ref target="https://mt.wikipedia.org/wiki/Mérida_(Veneżwela)">Mérida</ref>, fil-<ref target="https://mt.wikipedia.org/wiki/Veneżwela">Veneżwela</ref>, matul ix-xahar ta' <ref target="https://mt.wikipedia.org/wiki/Frar">Frar</ref>. Il-festival jinvolvi <ref target="https://mt.wikipedia.org/wiki/Ġlied_tal-barrin">kompetizzjonijiet ta' barrin</ref>, wirjiet kulturali, kummerċjali u żootekniċi, kunċerti, sfilati, diversi attivitajiet sportivi u l-ħatra ta' reġina tal-fiera (<hi rend="italic">La Reina del Sol</hi>).</p>
Storja
<figure><caption>Panorama tal-<hi rend="italic">Plaza de Toros Roman Eduardo Sandia</hi>, Mérida</caption></figure>
<p>Fil-belt ta' Mérida, waħda mill-eqdem bliet tal-Veneżwela, ma kienux jsiru fieri bħalma kienu jsiru fil-bliet ta' <ref target="https://mt.wikipedia.org/wiki/San_Cristóbal_(Veneżwela)">San Cristóbal</ref>, <ref target="https://mt.wikipedia.org/wiki/Barquisimeto">Barquisimeto</ref>, <ref target="https://mt.wikipedia.org/wiki/Maracaibo">Maracaibo</ref> u <ref target="https://mt.wikipedia.org/wiki/Táriba">Táriba</ref>. Għal din ir-raġuni, grupp ta' residenti tal-post ġiethom l-idea li jibnu arena tal-barrin (<hi rend="italic">Plaza de Toros</hi>), sabiex Mérida setgħet tidħol fpst l-aktar fieri importanti tal-pajjiż, liema fieri kellhom diġà prestiġju konsiderevoli fit-territorji nazzjonali kollha.</p>
L-ewwel edizzjoni
<p>Għall-bidu l-fieri, li kienu jsiru fl-ewwel jiem ta' Diċembru, kellhom il-funzjoni li jiċċelebraw il-festa tal-<ref target="https://mt.wikipedia.org/wiki/Immakulata_Kunċizzjoni">Immakulata Kunċizzjoni</ref>; għalhekk, in-nies iffissaw id-data tal-fieri għad-9 u l-10 ta' Diċembru. Għal dan l-avveniment ġew imsejjħa <ref target="https://mt.wikipedia.org/wiki/Torero">toreri</ref> famuż bħal César Faraco, Manuel Benítez "El Cordobés", Francisco Rivera "Paquirri", Julio Aparicio, Curro Girón, Paco Camino u l-Messikan Juan Cañedo, u ġew użati barrin ta' Félix Rodríguez ("Achury Viejo" u "Ambaló"), ilkoll ġejjin mill-<ref target="https://mt.wikipedia.org/wiki/Kolombja">Kolombja</ref>.</p>
<p>L-ewwel ġlieda ma seħħitx minħabba li saret xita qawwija li wasslet sabiex l-inawgurazzjoni tal-avveniment tiġi posposta għal ġurnata oħra, u għalhekk iż-żewġ ġlidiet saru fit-tieni jum. Għal dik il-ġurnata ġiet stabbilita li ssir ġlieda filgħodu u l-oħra wara nofsinhar, b'din l-okkażjoni tkun l-ewwel waħda fejn saru żewġ ġlidiet fl-istess pjazza u fl-istess jum fil-Veneżwela.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Edizzjonijiet suċċessivi
<figure><caption>Ir-<hi rend="italic">Reina del Sol</hi> 2009</caption></figure>
<p>Fl-1968, il-fiera ma saritx, imma fit-13 ta' April tal-istess sena saret <hi rend="italic">corrida</hi> nhar <ref target="https://mt.wikipedia.org/wiki/Sibt_il-Għid">Sibt il-Għid</ref>. F'dik l-okkażjoni, il-barrin Kolombjani ġew miġġielda minn Alfredo Leal, Curro Girón u Pepe Cáceres. Minħabba l-kundizzjonijiet meteoroloġiċi tax-xahar ta' Diċembru, ftit li xejn xierqa għall-organizzazzjoni ta' fiera, ġie deċiż li l-fiera ssir matul iċ-ċelebrazzjonijiet tal-Karnival taħt l-isem ta' "Feria del Sol" (Fiera tax-Xemx). Fl-1969, saret l-ewwel fiera li kienet tinkludi tliet ġlidiet tal-barrin nhar il-15, 16 u 17 ta' Frar.</p>
<p>Minn dakinhar 'l hawn, il-fiera saret bil-mod il-mod waħda mill-aktar importanti fil-Veneżwela u fid-dinja tal-ġlidiet tal-barrin.</p>
Biblijografija
<list type="unordered"><item>(IT)  Guide EDT/Lonely Planet, <hi rend="italic">Venezuela</hi>, EDT srl, 2007, <ref target="https://mt.wikipedia.org/wiki/Special:BookSources/8860401577">ISBN 88-6040-157-7</ref></item>
<item>(EN)  Susan Brushaber, Arnold Greenberg, <hi rend="italic">Venezuela Alive</hi>, (Alive Guides Series, Hunter Travel Guides), Hunter Publishing, Inc, 1998 <ref target="https://mt.wikipedia.org/wiki/Special:BookSources/155650800X">ISBN 1-55650-800-X</ref></item></list>


Ħoloq esterni
<list type="unordered"><item>(ES)  <ref target="http://www.feriadelsol.net/">Sit uffiċjali ta' Feria del Sol</ref></item></list>
</text></body></html>