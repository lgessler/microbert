<html><body><text id="wikipedia_mt_wikipedia_org__27183.html" ns="0" revid="270319" sourceurl="https://mt.wikipedia.org/wiki/Monasteru_Rjali_ta%27_Santa_Marija_ta%27_Guadalupe" title="Monasteru Rjali ta' Santa Marija ta' Guadalupe" type="wikipedia">Monasteru Rjali ta' Santa Marija ta' Guadalupe<figure><caption>Il-faċċata tal-Monasteru Rjali ta' Santa Marija ta' Guadalupe</caption></figure>
<p>Il-<hi rend="bold">Monasteru Rjali ta'</hi> <hi rend="bold">Santa María of Guadalupe</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Real Monasterio de Nuestra Señora de Guadalupe</hi>) huwa stabbiliment monastiku <ref target="https://mt.wikipedia.org/wiki/Knisja_Kattolika">Kattoliku</ref> li nbena fis-seklu 14 u li jinsab f'<ref target="https://mt.wikipedia.org/wiki/Guadalupe">Guadalupe</ref>, f'<ref target="https://mt.wikipedia.org/wiki/Extremadura">Extremadura</ref>, <ref target="https://mt.wikipedia.org/wiki/Spanja">Spanja</ref>. Il-monasteru jinsab fil-parti t'isfel tan-naħa tal-Lvant tas-Sierra de las Villuercas u kien wieħed mill-ifjen monasteri importanti fil-pajjiż għal iktar minn erba' sekli. Il-monasteru tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1993.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<p>Il-monasteru oriġina fl-aħħar tas-seklu 13, meta ragħaj minn <ref target="https://mt.wikipedia.org/wiki/Cáceres">Cáceres</ref>, li kien jismu Gil Cordero, skopra <ref target="https://mt.wikipedia.org/wiki/Statwa">statwa</ref> tal-<ref target="https://mt.wikipedia.org/wiki/Santa_Marija">Madonna</ref> fix-xatt tax-xmara Guadalupe<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li apparentement kienet ġiet moħbija mill-abitanti lokali biex l-invażuri Għarab fi Spanja fis-714 ma jsibuhiex. Fil-post fejn ġiet skoperta l-istatwa, inbniet <ref target="https://mt.wikipedia.org/wiki/Kappella">kappella</ref> ddedikata lil Santa Marija ta' Guadalupe.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption>Funtana bi stil Mudéjar</caption></figure>
<p>Ir-Re <ref target="https://mt.wikipedia.org/wiki/Alfonso_XI">Alfonso XI</ref>, li żar il-kappella iktar minn darba, invoka lil Santa Marija ta' Guadalupe fil-Battalja ta' Rio Salado. Wara li kiseb ir-rebħa, huwa emmen fl-interċessjoni tal-Madonna, u ddikjara l-knisja ta' Guadalupe bħala santwarju rjali u wettaq programm estensiv ta' bini mill-ġdid.</p>
<p>Fl-1389, il-patrijiet Ġeronimiti ħadu f'idejhom il-monasteru u għamluh is-sede prinċipali tagħhom. Ix-xogħlijiet ta' kostruzzjoni komplew taħt l-awspiċji tal-ewwel pirjol tal-ordni, u fl-1474 <ref target="https://mt.wikipedia.org/wiki/Enriku_IV_ta'_Kastilja">Enriku IV ta' Kastilja</ref> ġie midfun f'Guadalupe, maġenb ommu.</p>
<p>Ir-Re <ref target="https://mt.wikipedia.org/wiki/Ferdinandu_II_ta'_Aragona">Ferdinandu II ta' Aragona</ref> ta s-<hi rend="italic">Sentencia Arbitral de Guadalupe</hi> fil-monasteru fil-21 ta' April 1486, u effettivament temm id-drawwiet kattivi ħafna li kellhom in-nobbli <ref target="https://mt.wikipedia.org/wiki/Medjuevu">Medjevali</ref> fil-Catalonia, u li kienu jittrattaw ħażin lir-raħħala u jobbligawhom jibqgħu jaħdmu fl-artijiet tagħhom.</p>
<p>Il-monasteru għandu assoċjazzjonijiet importanti mad-Dinja l-Ġdida, inkluż il-gżira ta' <ref target="https://mt.wikipedia.org/wiki/Guadeloupe">Guadeloupe</ref> fil-<ref target="https://mt.wikipedia.org/wiki/Baħar_Karibew">Karibew</ref>. <ref target="https://mt.wikipedia.org/wiki/Kristofru_Kolombu">Kristofru Kolombu</ref> għamel l-ewwel pellegrinaġġ tiegħu wara li skopra l-Amerka fl-1492 proprju fil-monasteru f'Extremadura u hemmhekk stess irringrazzja lil Alla tal-iskoperta li kien għamel.</p>
<p>Anke wara li l-patrijiet minn Guadalupe stabbilew il-monasteru famuż ta' <ref target="https://mt.wikipedia.org/wiki/Escorial">Escorial</ref>, li kien ferm eqreb tal-<ref target="https://mt.wikipedia.org/wiki/Belt_kapitali">belt kapitali</ref> rjali, <ref target="https://mt.wikipedia.org/wiki/Madrid">Madrid</ref>, il-monasteru ta' Santa Marija ta' Guadalupe żamm il-patroċinju rjali. Baqa' wkoll l-iktar kjostru importanti fi Spanja sal-Konfiska tal-monasteri fl-1835. Fis-seklu 20, il-monasteru reġa' ngħata l-ħajja mill-Ordni Franġiskana u l-<ref target="https://mt.wikipedia.org/wiki/Papa_Piju_XII">Papa Piju XII</ref> ddikjara s-santwarju bħala "Bażilika Papali Minuri" fl-1955.</p>
<figure><caption>Veduta panoramika tal-faċċata ewlenija u l-pjazza ċentrali.</caption></figure>
Sit ta' Wirt Dinji
<p>Il-Monasteru Rjali ta' Santa Marija ta' Guadalupe ġie ddeżinjat bħala Sit ta' Wirt Dinji tal-UNESCO fl-1993.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Monumenti
<figure><caption>L-istruttura Barokka ottagonali tal-kjostru bl-istukko</caption></figure>
<p>Il-monasteru, li l-arkitettura tiegħu evolviet tul is-sekli, għadu ddominat mit-<hi rend="italic">templo mayor</hi>, jew il-knisja prinċipali, li nbniet minn Alfonso XI u mis-suċċessuri immedjati tiegħu fis-sekli 14 u 15. Il-kappella tal-<ref target="https://mt.wikipedia.org/wiki/Pjazza">pjazza</ref> ddedikata lil Santa Catalina wkoll hija tas-seklu 15; din hija magħrufa għal grupp ta' oqbra ddekorati tas-seklu 17. Il-kappella tar-relikwarji tas-seklu 16 tagħti għal dik ta' Santa Catalina permezz tas-sagristija Barokka (1638-1647), imżejna minn fuq s'isfel b'serje ta' <ref target="https://mt.wikipedia.org/wiki/Pittura">pitturi</ref> ta' <ref target="https://mt.wikipedia.org/wiki/Zurbarán">Zurbarán</ref>.</p>
<p>Wara l-bażilika hemm il-Camarin de la Virgen, struttura Barokka ottagonali (1687-1696) bis-Sala impressjonanti bl-istukko ta' Marija Verġni u disa' pitturi ta' <ref target="https://mt.wikipedia.org/wiki/Luca_Giordano">Luca Giordano</ref>. Il-ġojjell ta' din is-sala mżejna huwa tron bl-istatwa tal-Madonna li għaliha ssemma dan il-monasteru.</p>
<p>Strutturi notevoli oħra jinkludu l-kjostru bi stil <ref target="https://mt.wikipedia.org/wiki/Mudéjar">Mudéjar</ref> (1389-1405), bil-portal Plateresk; il-kjostru tal-aħħar tal-Gotiku mill-1531-1533, u l-knisja l-ġdida, ikkummissjonata minn wieħed mid-dixxendenti ta' Kolombu fl-1730. B'xorti ħażina, il-palazz ta' <ref target="https://mt.wikipedia.org/wiki/Isabella_I_ta'_Kastilja">Isabella I ta' Kastilja</ref> (1487-1491) twaqqa' fl-1856.</p>
<p>Is-santwarju huwa maqsum fil-komponenti li ġejjin:</p>
<list type="unordered"><item>it-Torri tal-<hi rend="italic">Portería</hi></item>
<item>it-Tempju tal-Bażilika (li tlesta fis-seklu 15)</item>
<item>il-kjostru bi stil Mudéjar (li tlesta fis-seklu 14)</item>
<item>il-kjostru Gotiku u s-sala ta' lqugħ (li tlestew fis-seklu 14)</item>
<item>it-Tempju ta<ref target="https://mt.wikipedia.org/wiki/It-Trinità_Mqaddsa">t-Trinità Mqaddsa</ref> (li tlesta fis-seklu 18; mill-1978 sar Awditorju)</item>
<item>il-<ref target="https://mt.wikipedia.org/wiki/Mużew">Mużew</ref> tar-Rakkmu: li fih ilbies liturġiku magħmula bir-rakkmu fil-post bejn is-sekli 15 u 19<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item>
<item>il-Mużew tal-Kotba u tal-<hi rend="italic">Cantonal</hi>: b'wirja ta' iktar minn disgħin oġġett, <hi rend="italic">cantonal</hi> ġganteski (li huma biċċa għamara fejn jitpoġġew il-kotba liturġiċi kbar u li bihom min qed imexxi l-liturġija jista' jgħaddi minn ktieb għall-ieħor billi jdawwarhom) u żewġ passjonarji tas-seklu 15</item>
<item>il-Mużew tal-<ref target="https://mt.wikipedia.org/wiki/Skultura">Iskultura</ref> u tal-Pittura: li jinkludi pitturi magħmula minn <ref target="https://mt.wikipedia.org/wiki/Goya">Goya</ref> u <ref target="https://mt.wikipedia.org/wiki/El_Greco">El Greco</ref>, kif ukoll skulturi Anequín magħmula minn <ref target="https://mt.wikipedia.org/wiki/Egas_Cueman">Egas Cueman</ref> jew skultura ta' Kristu Msallab tal-avorju attribwita lil <ref target="https://mt.wikipedia.org/wiki/Mikelanġlu">Mikelanġlu</ref>. Il-pitturi ta' Zurbarán jinsabu fis-sagristija l-antika.</item></list>
Dfin
<list type="unordered"><item>Denis, Lord ta' Cifuentes</item></list>
</text></body></html>