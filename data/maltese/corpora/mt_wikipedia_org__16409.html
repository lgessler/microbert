<html><body><text id="wikipedia_mt_wikipedia_org__16409.html" ns="0" revid="269236" sourceurl="https://mt.wikipedia.org/wiki/Mary_Cassatt" title="Mary Cassatt" type="wikipedia">Mary Cassatt
<p><hi rend="bold">Mary Stevenson Cassatt</hi> (<ref target="https://mt.wikipedia.org/wiki/Pittsburgh">Pittsburgh</ref>, <ref target="https://mt.wikipedia.org/wiki/22_ta'_Mejju">22 ta' Mejju</ref> <ref target="https://mt.wikipedia.org/wiki/1844">1844</ref> – <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/14_ta'_Ġunju">14 ta' Ġunju</ref> <ref target="https://mt.wikipedia.org/wiki/1926">1926</ref>) kienet <ref target="https://mt.wikipedia.org/wiki/Pittur">pittriċi</ref> mill-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>. Għexet parti kbira mill-ħajja adulta tagħha fi <ref target="https://mt.wikipedia.org/wiki/Franza">Franza</ref>, fejn wara li saret ħabiba ta' <ref target="https://mt.wikipedia.org/wiki/Edgar_Degas">Edgar Degas</ref> esibiet mal-<ref target="https://mt.wikipedia.org/wiki/Impressjoniżmu">Impressjonisti</ref>. Cassatt spiss pinġiet xbihat tal-ħajja soċjali u privata tan-nisa, b'enfasi qawwija fuq ir-rabta intima bejn l-omm u uliedha.</p>
Ħajja bikrija
<p>Cassatt twieldet f '<ref target="https://mt.wikipedia.org/wiki/Allegheny,_Pennsylvania">Allegheny City</ref>, <ref target="https://mt.wikipedia.org/wiki/Pennsylvania">Pennsylvania</ref>, li issa hi parti minn <ref target="https://mt.wikipedia.org/wiki/Pittsburgh,_Pennsylvania">Pittsburgh</ref>. Twieldet ġo familja tat-tajjeb: missierha, Robert Simpson Cassat (aktar tard sar Cassatt), kien <hi rend="italic">stockbroker</hi> ta' suċċess u spekulatur tal-artijiet, u ommha, Katherine Kelso Johnston, kienet ġejja minn familja bankarja. Isem l-antenati kien Cossart<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Cassatt li kienet tiġi mill-bogħod mill-artista <ref target="https://mt.wikipedia.org/wiki/Robert_Henri">Robert Henri</ref> <ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, kienet waħda minn seba' aħwa, li tnejn minnhom mietu fi tfulithom. Il-familja tagħha marru lejn il-lvant tal-pajjiż, l-ewwel lejn <ref target="https://mt.wikipedia.org/wiki/Lancaster,_Pennsylvania">Lancaster, Pennsylvania</ref> u mbagħad lejn l-inħawi ta' <ref target="https://mt.wikipedia.org/wiki/Philadelphia">Philadelphia</ref>, fejn bdiet tmur l-iskola meta kellha 6 snin.</p>
<p>Cassatt trabbiet f'ambjent fejn l-ivvjaġġar kien meqjus bħala parti integrali mill-edukazzjoni; għaddiet 5 snin l-Ewropa u żaret ħafna mill-bliet kapitali, fosthom Londra, Pariġi, u Berlin. Matul is-safar tagħha tgħallmet il-Ġermaniż u l-Franċiż u kellha l-ewwel lezzjonijiet fis-disinn u l-mużika<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. X’aktarx iltaqgħet għall-ewwel darba max-xogħol tal-artisti Franċiżi <ref target="https://mt.wikipedia.org/wiki/Jean_Auguste_Dominique_Ingres">Ingres</ref>, <ref target="https://mt.wikipedia.org/wiki/Eugène_Delacroix">Delacroix</ref>, <ref target="https://mt.wikipedia.org/wiki/Jean-Baptiste-Camille_Corot">Corot</ref>, u <ref target="https://mt.wikipedia.org/wiki/Gustave_Courbet">Courbet</ref> fil-Fiera Dinjija ta' Pariġi tal-1855. F'din il-wirja kienu esibiti wkoll xi xogħlijiet ta' <ref target="https://mt.wikipedia.org/wiki/Edgar_Degas">Degas</ref> u <ref target="https://mt.wikipedia.org/wiki/Camille_Pissarro">Pissarro</ref>, li 'l quddiem it-tnejn kellhom ikunu kollegi u menturi tagħha<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Minkejja li l-familja tagħha kienet toġġezzjona li hi ssir artista professjonista, Cassatt bdiet tistudja l-pittura fl-Akkademja tal-Belle Arti ta' Pennsylvania f'Philadelphia, fl-età żgħira ta' 15-il sena<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Parti mill-inkwiet tal-ġenituri tagħha setgħet kienet li Cassatt kienet sejra tiġi esposta għal ideat femministi u għall-imġiba antikonformista ta' xi wħud mill-istudenti subien. Għalkemm madwar 20 fil-mija tal-istudenti kienu tfajliet, il-parti l-kbira minn dawn kienu jqisu l-arti bħala sengħa soċjalment siewja u ftit minnhom kienu ddeterminati daqs li kienet Cassatt biex jagħmlu l-arti l-karriera tagħhom.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>. Hi kompliet l-istudji tagħha matul is-snin tal-<ref target="https://mt.wikipedia.org/wiki/Gwerra_Ċivili_Amerikana">Gwerra Ċivili Amerikana</ref>. Fost l-istudenti sħabha kien hemm <ref target="https://mt.wikipedia.org/wiki/Thomas_Eakins">Thomas Eakins</ref>, li wara sar direttur tal-Akkademja diskuss ħafna.</p>
<p>Tilfet il-paċenzja bit-tagħlim li kien jimxi bil-mod ħafna u bl-attitudni kondixxenti tal-studenti u l-għalliema rġiel, u għalhekk ddeċidiet li tistudja l-<ref target="https://mt.wikipedia.org/wiki/Mastri_Antiki">mastri antiki</ref> waħidha. Aktar tard, qalet, "Ma kienx hemm xejn tagħlim" fl-Akkademja. L-istudenti nisa ma setgħux jużaw mudelli ħajjin (sa ftit aktar tard) u t-taħriġ prinċipali kien primarjament it-tpinġija mill-istatwi tal-ġips<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>.</p>
<p>Cassatt ddeċidiet li temm l-istudji tagħha (dak iż-żmien, l-ebda lawrja ma kienet tingħata). Wara li għelbet l-oġġezzjonijiet ta' missierha, marret Pariġi fl-1866, ma' ommha u l-ħbieb tal-familja bħala <hi rend="italic">chaperons</hi><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. Billi n-nisa ma setgħux jattendu l-<ref target="https://mt.wikipedia.org/wiki/École_des_Beaux-Arts">École des Beaux-Arts</ref>, applikat biex tistudja privatament taħt xi għalliema minn din l-iskola <ref target="https://mt.wikipedia.org/wiki/Il-Paġna_prinċipali#cite_note-Mathews,_1994,_p._31-9">[9]</ref> u ġiet aċċettata biex tistudja ma' <ref target="https://mt.wikipedia.org/wiki/Jean-Léon_Gérôme">Jean-Léon Gérôme</ref>, għalliem meqjus ħafna, magħruf għat-teknika iper-realistika tiegħu u għat-tpinġija ta' suġġetti eżotiċi. Ftit xhur wara Gérôme aċċetta wkoll lil Eakins bħala student<ref target="https://mt.wikipedia.org/wiki/Il-Paġna_prinċipali#cite_note-Mathews,_1994,_p._31-9">[9]</ref>. Cassatt biex iżżid mat-taħriġ artistiku tagħha kienet tmur kuljum il-<ref target="https://mt.wikipedia.org/wiki/Louvre">Louvre</ref> biex tikkopja l-pitturi. Biex tagħmel dan kellha l-permess meħtieġ (dawn il-permessi kienu joħorġu biex jikkontrollaw l-għadd ta' "kopisti", ħafna minnhom nisa mħallsin bil-ftit, li kuljum kienu jimtlew il-mużew biex ipinġu l-kopji għall-bejgħ). Il-mużew kien iservi wkoll bħala post fejn jiltaqgħu soċjalment il-Franċiżi u l-istudenti nisa Amerikani, li bħal Cassatt, ma kinux jitħallew jattendu l-kafejiet fejn il-avangwardja kienu jissoċjalizzaw. B'dan il-mod, l-artista ħabiba tagħha <ref target="https://mt.wikipedia.org/wiki/Elizabeth_Jane_Gardner">Elizabeth Jane Gardner</ref> iltaqgħet mal-pittur akkademiku famuż <ref target="https://mt.wikipedia.org/wiki/William-Adolphe_Bouguereau">William-Adolphe Bouguereau</ref> u u żżewġitu<ref target="https://mt.wikipedia.org/wiki/Il-Paġna_prinċipali#cite_note-Mathews,_1994,_p._32-10">[10]</ref>.</p>
<figure><caption><hi rend="italic">Id-dagħjsa</hi>, żejt fuq it-tila, <ref target="https://mt.wikipedia.org/wiki/National_Gallery_of_Art,_Washington">National Gallery of Art, Washington</ref></caption></figure>
<p>Lejn it-tmiem tal-1866, ingħaqdet ma' klassi tal-pittura mgħallma minn <ref target="https://mt.wikipedia.org/wiki/Charles_Chaplin_Joshua">Charles Chaplin</ref>, artista magħruf għall-pittura tal-ġeneru. Fl-1868, Cassatt studjat ukoll mal-artista <ref target="https://mt.wikipedia.org/wiki/Thomas_Couture">Thomas Couture</ref>, li s-suġġetti tiegħu kienu l-iżjed romantiċi u urbani<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>. Matul il-vjaġġi fil-kampanja, l-istudenti kienu jpinġu mill-ħajja, b'mod partikolari l-bdiewa jagħmlu xogħlhom ta' kuljum. Fl-1868, waħda mill-pitturi tagħha, <hi rend="italic">Il-mandolinista</hi>, ġiet aċċettata għall-ewwel darba mill-ġurija tal-għażla tas-Salon ta' Pariġi. Din il-pittura fl-istil <ref target="https://mt.wikipedia.org/wiki/Romantiċiżmu">Romantiku</ref> ta' <ref target="https://mt.wikipedia.org/wiki/Jean-Baptiste-Camille_Corot">Corot</ref> u Couture<ref target="https://mt.wikipedia.org/wiki/Il-Paġna_prinċipali#cite_note-12">[12]</ref>, hi waħda miż-żewġ pitturi mill-ewwel għaxar snin tal-karriera tagħha li nafu bihom illum<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>. Id-dinja tal-arti Franċiża kienet fil-proċess ta' bidla, billi artisti radikali bħal Courbet u <ref target="https://mt.wikipedia.org/wiki/Édouard_Manet">Manet</ref> kienu qegħdin jippruvaw jinqatgħu mit-tradizzjoni Akkademiku aċċettata u l-Impressjonisti kienu fis-snin formattivi tagħhom. Il-ħabiba ta' Cassatt, Eliza Haldeman, kitbet f'ittra tagħha li l-artisti "qegħdin iħallu l-istil tal-Akkademja u kull wieħed qiegħed ijfittex maniera ġdida, u għalhekk bħalissa kollox fil-kaos"<ref target="https://mt.wikipedia.org/wiki/Il-Paġna_prinċipali#cite_note-Mathews,_1994,_p._32-10">[10]</ref>. Cassatt, min-naħa l-oħra, baqgħet taħdem bil-maniera tradizzjonali, tissottometti x-xogħlijiet lis-Salon għal aktar minn għaxar snin, bi frustrazzjoni dejjem tikber.</p>
<p>Meta rritornat lejn l-Istati Uniti tard fis-sajf tal-1870 – kif kienet qiegħda tibda
l-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref> – Cassatt marret toqgħod mal-familja tagħha f'Altoona. Missierha baqa' kontra l-karriera li kienet għażlet u kien iħallas biss għall-affarijiet tagħha ta' kuljum, iżda mhux għall-affarijiet tal-arti<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>. Uriet żewġ pitturi tagħha f'gallerija f'New York u waqt li intgħoġbu minn ħafna, ħadd ma xtrahom. Kienet imdejqa wkoll bin-nuqqas ta' pitturi li setgħet tistudjaw waqt li kienet toqgħod fid-dar tal-villeġġjatura. Cassatt bdiet taħseb biex tabbandunaha l-arti, għax kienet determinata li taqla' x'tgħix. F'ittra ta' Lulju, 1871, kitbet hekk "Tlaqtu l-istudju tiegħi u qattajt ir-ritratt ta' missieri, u ili ma mmiss pinzell għal sitt ġimgħat u qatt ma ħa nagħmel hekk iżjed sakemm nara xi prospett li nerġa' mmur l-Ewropa. Nixtieq ħafna li nitlaq lejn il-punent fir-rebbiegħa u nsib xi impjieg hemm, imma għadni ma ddeċidejtx fejn"<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>. Marret tipprova xortiha Chicago imma tilfet xi pitturi tagħha tal-bidu fl-inċendju tal-1871<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>. Ftit wara, ix-xogħol tagħha ġibed l-attenzjoni tal-<ref target="https://mt.wikipedia.org/wiki/Arċisqof">Arċisqof</ref> ta' Pittsburgh, li taha kummissjoni biex tpinġilu żewġ kopji ta' pitturi ta' <ref target="https://mt.wikipedia.org/wiki/Correggio">Correggio</ref> f'<ref target="https://mt.wikipedia.org/wiki/F'Parma">f'Parma</ref>, l-<ref target="https://mt.wikipedia.org/wiki/Italja">Italja</ref>, u minn qabel taha flus biżżejjed biex tkopri l-ispejjeż tal-vjaġġ u parti mis-soġġorn. Bl-eċċitament kitbet, "O kemm jien miġnuna biex nibda naħdem, idejja jikluni u għajnejha jibku biex jerġgħu jaraw pittura suriet in-nies"<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>. Cassatt reġgħet telqet lejn l-Ewropa ma' Emily Sartain, pittriċi oħra minn familja minn Philadelphia magħrufa għall-arti.</p>
L-impressjoniżmu
<figure><caption><hi rend="italic">It-te</hi>, 1880, żejt fuq it-tila, <ref target="https://mt.wikipedia.org/wiki/Museum_of_Fine_Arts,_Boston">Museum of Fine Arts, Boston</ref></caption></figure>
<p>Ftit xhur wara li marret lura l-Ewropa fil-ħarifa tal-1871, il-prospetti ta' Cassatt kienu marru għall-aħjar sewwa. Il-pittura tagħha <hi rend="italic">Żewġ Nisa Jitfgħu il-Fjuri fil-Karnival</hi> intlaqgħet tajjeb fis-Salon tal-1872, u nxtrat. F'Parma kellha ħafna attenzjoni favorevoli u l-komunità artistika tal-belt appoġġatha u ħeġġitha: "Kullħadd f'Parma qiegħed jitkellem dwar Miss Cassatt u l-pittura tagħha, u kulħadd ħerqan li jsir jafha" Mathews<hi rend="italic"><ref target="https://mt.wikipedia.org/wiki/Il-Paġna_prinċipali#cite_note-18">[18]</ref>.</hi></p>
<p>Wara li lestiet il-kummissjoni għall-Arċisqof, Cassatt msrret <ref target="https://mt.wikipedia.org/wiki/Madrid">Madrid</ref> u <ref target="https://mt.wikipedia.org/wiki/Sivilja">Sivilja</ref>, fejn pinġiet sensiela ta' pitturi ta' suġġetti Spanjoli, fosthom <hi rend="italic">Żeffiena Spanjola Liebsa Mantilla tal-Bizzilla</hi> (1873, issa fil-<ref target="https://mt.wikipedia.org/wiki/National_Museum_of_American_Art">National Museum of American Art</ref>, <ref target="https://mt.wikipedia.org/wiki/Smithsonian_Institution">Smithsonian Institution</ref>). Fl-1874, iddeċidiet li tmur toqgħod Franza. Hi u oħta Lydia li ġiet toqgħod magħha kienu joqgħodu f'appartament. Cassatt kompliet tikkritika l-pulitka tas-Salon u l-gosti konvenzjonali li kienu jsaltnaw hemm. Ma kinetx iżżomm ruħha lura fil-kummenti tagħha, kif qal Sartain, li kiteb: "hi ħarxa wisq, tirrifjuta l-arti moderna kollha, tistmerr il-pitturi tas-Salon ta' <ref target="https://mt.wikipedia.org/wiki/Alexandre_Cabanel">Cabanel</ref>, <ref target="https://mt.wikipedia.org/wiki/Léon_Bonnat">Bonnat</ref>, u l-ismijiet kollha li drajna nirrispetaw"<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>. Cassatt indunat li x-xogħlijiet ta' artisti nisa kienu spiss jiġu rrefjutati b'disprezz jekk il-pittriċi ma jkolliex ħabib jew protettur fuq il-ġurija, u ma riedet titħabeb ma' ħadd biex il-ġurija tagħtiha preferenza<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>.
Iċ-ċiniżmu tagħha kiber meta waħda minn żewġ pitturi li ssottomettiet fl-1875 ma ġietx aċċettata mill-ġurija, u ġiet aċċettata s-sena ta' wara meta kienet skuratilha l-isfond biss. Kella x'tgħid ma' Sartain, li kien jaħseb li Cassatt żbukkata u egoista wisq. Minħabba d-dwejjaq li qabadha u l-kritika tagħha nfisha, Cassatt ddeċidiet li titlaq il-pitturi tal-ġeneru u taħdem fuq suġġetti aktar tal-moda, biex tattira kummissjonijiet għal ritratt mill-Amerikana tas-soċjetà barra l-pajjiż, iżda l-isforzi tagħha taw ftit frott għall-ewwel<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>.</p>
<figure><caption><ref target="https://mt.wikipedia.org/wiki/Edgar_Degas">Edgar Degas</ref>, <hi rend="italic">Ritratt tas-Sinjorina Cassatt, bilqiegħda bil-karti tal-logħob f'idejha</hi>, madwar 1876–1878, żejt fuq it-tila</caption></figure>
<p>Fl-1877, iż-żewġ pitturi li ppreżentat għas-Salon ma ġewx aċċettati, u għall-ewwel darba f'seba' snin ma kellha l-ebda xogħol muri fis-Salon<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>. F'dan il-mument ħażin fil-karriera tagħha, Edgar Degas stedinha biex turi x-xogħlijiet tagħha mal-<ref target="https://mt.wikipedia.org/wiki/Impressjoniżmu">Impressjonisti</ref>, grupp li waħidhom kienu bdew sensiela ta' wirjiet indipendenti fl-1874 li qajmu ħafna storbju. L-Impressjonisti (magħrufa wkoll bħala l-"Indipendenti" jew l-"Intransiġenti") ma' kellhom l-ebda manifest formali u kienu jvarjaw konsiderevolment fis-suġġetti u t-teknika tagħhom. Kellhom it-tendenza li jippreferu li jpinġu barra fil-beraħ u li jużaw kuluri jlelxu imqegħdin b’daqqiet ta' pinzell separati mingħajr taħlit minn qabel, biex l-għajn stess tgħaqqad il-kuluri b'mod "impressjonistiku". Il-kritiċi kienu ilhom iħambqu kontra l-Impressjonisti għal bosta snin. Henry Bacon, ħabib tal-aħwa Cassatt, kien jaħseb li l-Impressjonisti kienu radikali tant li kienu "morda b'xi marda tal-għajnejn li għadha mhux magħrufa"<ref target="https://mt.wikipedia.org/wiki/Il-Paġna_prinċipali#cite_note-23">[23]</ref>. Fosthom diġà kien hemm membru mara, il-pittriċi <ref target="https://mt.wikipedia.org/wiki/Berthe_Morisot">Berthe Morisot</ref>, li saret ħabiba u kollega ta' Cassatt.</p>
<p>Cassatt kienet tammira 'l Degas, li <ref target="https://mt.wikipedia.org/wiki/Pastell">pastell</ref> tiegħu kienu għamlet impressjoni qawwija fuqha meta fl-1875 rathom għall-ewwel darba f'tieqa ta' negozjant tal-arti. "Jiena kont immur u ngħattan imnieħri mat-tieqa u nassorbi kull ma nista' mill-arti tiegħu," qalet aktar tard. "Bidlitli ħajti. L-arti rajtha kif jien ridt naraha." <ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Allura aċċettat l-istedina ta' Degas bil-ħerqa u bdiet tħejji l-pitturi għall-wirja tal-Impressjonisti li kien imiss, ippjanata għall-1878, li (wara posponiment minħabba l-Fiera Dinjija) saret fl-10 ta' April, 1879. Ħassitha komda mal-Impressjonisti u appoġġat il-kawża tagħhom bl-entużjażmu. Qalet: "aħna qed iwettqu ġlieda ddisprata u neħtieġu l-forzi tagħna kollha”<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>. Ma setitx tiltaqa’ magħhom fil-kafejiet mingħajr ma n-nies jgħidu biha, u għalhek kienet tiltaqa' magħhom privatament u fil-wirjiet. Bdiet tittama li jkollha suċċess fil-bejgħ tal-pitturi lill-Pariġini sofistikati li kienu jippreferu l-<hi rend="italic">avant-garde</hi>. L-istil tagħha kiseb spontanjetà ġdida matul dawk l-aħħar sentejn. Qabel l-artista kienet dejjem taħdem ġewwa, u issa ħadet id-drawwa li ġġorr fuqha pitazz għall-iskizzi meta tkun barra jew fit-teatru, biex tħażeż ix-xeni li kienet tara quddiem għajnejha<ref target="https://mt.wikipedia.org/wiki/Il-Paġna_prinċipali#cite_note-26">[26]</ref>.</p>
<figure><caption><hi rend="italic">Is-sajf</hi>, madwar l-1894, żejt fuq it-tila</caption></figure>
<p>Fl-1877, missier u omm Cassat u oħtha Lydia ġew joqgħhodu magħha f 'Pariġi. Mary kienet tapprezza l-kumpanija tagħhom, peress li la hi u lanqas Lydia ma kienu żżewġu. Mary ħadet deċiżjoni minn kmieni f'ħajjitha li ż-żwieġ ma kienx kompatibbli mal-karriera tagħha. Lydia, li oħtha pinġiet ħafna drabi, kienet tbati minn perjodi rikorrenti ta' mard, u wara mewtha fl-1882, Cassatt damet ma setgħet terġa' tibda taħdem<ref target="https://mt.wikipedia.org/wiki/Il-Paġna_prinċipali#cite_note-27">[27]</ref>.</p><p>

Missier Cassatt kien jinsisti li l-kera tal-istudju fejn kienet taħdem u l-materjali għall-pittura kellhom jitħallsu mill-bejgħ tax-xogħlijiet tagħha, li kien għadu limitat ħafna. Billi kellha l-biżgħa li biex tlaħħaq kien ikollha tpinġi suġġetti poplari, Cassatt intefgħet taħdem fuq pitturi ta' kwalità għall-wirja Impressjonista li kienet tmiss. Tlieta mill-aħjar xogħlijiet tagħha mill-1878 kienu <hi rend="italic">Ritratt tal-Artista</hi> (awto-ritratt),<hi rend="italic">Tifla Żgħira fuq Pultruna Kaħla</hi>, u <hi rend="italic">Il-Qari ta' Le Figaro</hi> (ritratt ta' ommha).</p><figure><caption><hi rend="italic">Awtoritratt</hi> minn Mary Cassatt, madwar l-1878, <ref target="https://mt.wikipedia.org/wiki/Gwazz">gwazz</ref> fuq il-karta, <ref target="https://mt.wikipedia.org/wiki/Metropolitan_Museum_of_Art">Metropolitan Museum of Art</ref>, <ref target="https://mt.wikipedia.org/wiki/New_York_City">New York</ref></caption></figure><p>Degas kellu influwenza qawwija fuq Cassatt. Hi saret tas-sengħa ħafna fl-użu tal-pastelli u iktar tard pinġiet ħafna mix-xogħlijiet l-aktar importanti tagħha b'dan il-materjal. Degas għalliema wkoll l-<ref target="https://mt.wikipedia.org/wiki/Inċiżjoni">inċiżjoni</ref>, sengħa li hu kien mgħallem magħruf fiha. It-tnejn kienu jaħdmu flimkien għal xi żmien, u bit-tagħlim tiegħu il-ħila tagħha fid-disinn tqawwiet sewwa. Pinġiha f'sensiela ta' inċiżjonijiet li juru l-mawriet tagħhom lejn il-Louvre. Kellha sentimenti qawwija għalih imma tgħallmet ma tistenniex wisq min-natura kapriċċuża u temperamental tiegħu. Degas li kien sofistikat u dejjem liebes pulit, ta' 45 sena, kien spiss mistieden għall-pranzu għand il-familja Cassatt<ref target="https://mt.wikipedia.org/wiki/Il-Paġna_prinċipali#cite_note-28">[28]</ref>.</p>
<p>L-esebizzjoni Impressjonista tal-1879 kellha l-aktar suċċess sa dak iż-żmien, minkejja li ma ħadux sehem fiha <ref target="https://mt.wikipedia.org/wiki/Pierre_Auguste_Renoir">Renoir</ref>, <ref target="https://mt.wikipedia.org/wiki/Alfred_Sisley">Sisley</ref>, <ref target="https://mt.wikipedia.org/wiki/Édouard_Manet">Manet</ref> u <ref target="https://mt.wikipedia.org/wiki/Paul_Cézanne">Cézanne</ref>, li kienu qed jippruvaw għal darb'oħra jiksbu rikonoxximent fis-Salon. Permezz tal-isforzi ta' <ref target="https://mt.wikipedia.org/wiki/Gustave_Caillebotte">Gustave Caillebotte</ref>, li organizzat u assigura l-wirja, il-grupp għamel profitt u bigħ ħafna xogħlijiet, għalkemm il-kritika baqgħet ħarxa daqs kemm kienet qabel. Ir-<hi rend="italic">Revue des Deux Mondes</hi> kitbet, "M. Degas u Mlle. Cassatt biss jispikkaw ... u joffru xi attrazzjoni u xi skuża fil-wirja pretenzjuża mimlija tiżjin u tħażżiż infantili”<ref target="https://mt.wikipedia.org/wiki/Il-Paġna_prinċipali#cite_note-29">[29]</ref>.</p>
<p>Cassatt uriet ħdax-il xogħol, fosthom <hi rend="italic">Lydia fil-Palk, Liebsa Ġiżirana tal-Ġawhar, (Mara fil-Palk)</hi>. Għalkemm il-kritiċi qalu li l-kuluri ta' Cassatt kienu jgħatu wisq u li r-ritratti tagħha kienu preċiżi wisq biex isebbħu s-suġġetti, ix-xogħol tagħha ma tmaqdarx kif kien ta' <ref target="https://mt.wikipedia.org/wiki/Claude_Monet">Monet</ref>, li ċ-ċirkostanzi tiegħu kienu l-iżjed iddisprati fost l-Impressjonisti kollha ta' dak iż-żmien. Hi użat is-sehem tagħha tal-qligħ biex tixtri xogħol ta' Degas u ieħor ta' Monet<ref target="https://mt.wikipedia.org/wiki/Il-Paġna_prinċipali#cite_note-30">[30]</ref>. Ħadet sehem fil-Wirjiet Impressjonisti li missu fl-1880 u 1881, u baqgħet membru attiv taċ-ċirku Impressjonista sal-1886. Fl-1886, Cassatt daħħlet żewġ pitturi fl-ewwel wirja Impressjonista fl-Istati Uniti, organizzata min-negozjant tal-arti Pawl Durand-Ruel. Ħabibitha Louisine Elder iżżewġet lil Harry Havemeyer fl-1883, u b'Cassatt bħala konsulent, il-koppja bdiet tiġbor kollezzjoni kbira tal-pitturi Impressjonisti. Parti kbira mill-kollezzjoni vasta tagħhom issa qiegħda fil-<ref target="https://mt.wikipedia.org/wiki/Metropolitan_Museum_of_Art">Metropolitan Museum of Art</ref> fi New York City<ref target="https://mt.wikipedia.org/wiki/Il-Paġna_prinċipali#cite_note-31">[31]</ref>. Pinġiet ukoll bosta ritratti tal-membri tal-familja matul dak il-perjodu, li fosthom ir-<hi rend="italic">Ritratt ta' Alexander Cassatt u Ibnu Robert Kelso</hi> (1885) hu meqjus bħala wieħed mill-aħjar tagħha. Wara, l-istil ta' Cassatt żviluppa, u bidlet mill-Impressjoniżmu għal approċċ aktar dirett. Bdiet ukoll turi x-xogħlijiet tagħha fil-galleriji ta' New York. Wara l-1886, Cassatt ma baqgħetx tiddentifika ruħha ma' l-ebda moviment tal-arti u esperimentat b'varjetà ta' tekniki.</p>
Ħajjitha aktar tard
<figure><caption><hi rend="italic">Tifla fil-Banju (Il-Banju)</hi> ta' Mary Cassatt, 1893, żejt fuq it-tila, <ref target="https://mt.wikipedia.org/wiki/Art_Istitut_ta_'Chicago">Art Istitut ta 'Chicago</ref></caption></figure>
<p>Il-popolarità ta' Cassatt hi bbażata fuq sensiela twila ta' pitturi u stampi mpinġijin rigorożament, osservati bil-ħlewwa, iżda il-biċċa l-kbira mingħajr sentimentalità, fuq it-tema tal-omm u tifel jew tifla. Ix-xogħol bid-data l-aktar bikrija dwar dan is-suġġett huwa l-<ref target="https://mt.wikipedia.org/wiki/Puntasekka">puntasekka</ref> <hi rend="italic">Gardner Merfugħ minn Ommu</hi> (stampa immarkata "Jan/88" qiegħda fin-<ref target="https://mt.wikipedia.org/wiki/New_York_Public_Library">New York Public Library</ref>),<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> għalkemm pinġiet xi xogħlijiet qabel fuq dan is-suġġett. Xi wħud minn dawn ix-xogħlijiet juru l-qraba, il-ħbieb, jew il-klijenti, tagħha għalkemm aktar tard, ġeneralment użat mudelli professjonali fil-komposizzjonijiet li spiss ifakkruna fir-rappreżentazzjoniet tal-<ref target="https://mt.wikipedia.org/wiki/Madonna_bil-Bambin">Madonna bil-Bambin</ref> tar-<ref target="https://mt.wikipedia.org/wiki/Rinaxximent_Taljan">Rinaxximent Taljan</ref>. Wara l-1900, ikkonċentrat kważi għal kollox fuq suġġetti ta’ omm u wliedha.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref>.</p>
<p>Is-snin 1890s kienu l-iżjed żmien bieżel u kreattiv għal Cassatt. Kienet kisbet ċertu maturità u saret aktar diplomatika u anqas żbukkata fl-opinjonijiet tagħha. Saret ukoll xempju għal artisti Amerikani żgħażagħ li kienu jitolbuha l-parir tagħha. Fost dawn kien hemm <ref target="https://mt.wikipedia.org/wiki/Lucy_A._Bacon">Lucy A. Bacon</ref>, li Cassatt introduċiet lil <ref target="https://mt.wikipedia.org/wiki/Camille_Pissarro">Camille Pissarro</ref>. Għalkemm il-grupp Impressjonista kien xolja, Cassatt xorta kien għad kellha kuntatt ma' wħud mill-membri, fosthom Renoir, Monet u Pissarro.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref>.</p>
<p>Fl-1891, esibiet sensiela ta' puntasekki kuluriti oriġinali ħafna u <ref target="https://mt.wikipedia.org/wiki/Akwatinta">akwatinti</ref>, fosthom <hi rend="italic">Mara tinħasel</hi> u <hi rend="italic">Mara tippettna</hi>, ispirati minn pitturi Ġappuniżi importanti murija f'Pariġi s-sena ta' qabel. Cassatt apprezzat ħafna s-sempliċità u ċ-ċarezza tad-disinn Ġappuniż, u l-użu bis-sengħa ta' blokki ta' kulur. Fl-interpretazzjoni tagħha, hi użat l-iżjed kuluri pastelli delikati ċari u evitat l-iswed (kulur "projbit" fost l-Impressjonisti). A. Breeskin, tal-i<hi rend="italic">Smithsonian Institution</hi>, jinnota li dawn l-stampi bil-kulur, "issa spikkaw bħala l-kontribut l-aktar oriġinali tagħha ... li żiedu kapitolu ġdid fl-istorja tal-arti grafika ... li teknikament, bħala stampi bil-kulur, qatt ma kien hemm aħjar minnhom"<ref target="https://mt.wikipedia.org/wiki/Il-Paġna_prinċipali#cite_note-35">[35]</ref>.</p>
<p>Ukoll fl-1891, in-negozjanta minn Chicago, Bertha Palmer avviċinat lil Cassatt biex tpinġi mural ta' 54 pied × 12 pied bis-suġġett tal-"Mara Moderna" għall-Bini tan-Nisa fil-Wirja Kolombjana Dinjija li kellha ssir fl-1893. Cassatt lestiet il-proġett matul is-sentejn li missu filwaqt li kienet tgħix Franza ma' ommha. Il-mural kien imfassal bħala <ref target="https://mt.wikipedia.org/wiki/Trittiku">trittiku</ref>. It-tema ċentrali kellha t-titlu <hi rend="italic">Nisa Żgħażagħ Jiġbru l-Frott tal-Għarfien jew tax-Xjenza</hi>. Il-panew tax-xellug kien <hi rend="italic">Tfajliet Ifittxu l-Fama</hi> u l-panew tal-lemin <hi rend="italic">Arti, Mużika, Żfin</hi>. Il-mural kien juri komunità ta' nisa apparti mir-relazzjoni tagħhom mal-irġiel, bħala persuni kapaċi fihom infushom. Palmer kienet tqis lil Cassatt bħala teżor Amerikan u ma kinitx taħseb li hemm xi ħadd aħjar minnha biex ipinġi mural għall-espożizzjoni li kienet se tagħmel ħafna biex tiffoka l-attenzjoni tad-dinja fuq l-istat tal-mara<ref target="https://mt.wikipedia.org/wiki/Il-Paġna_prinċipali#cite_note-36">[36]</ref>. Sfortunatament il-mural intilef meta twaqqa' l-bini wara l-esebizzjoni. Però Cassatt kienet wettqet bosta studji u pitturi fuq temi simili għal dawk fil-mural madwar dak iż-żmien, u għalhekk nistgħu naraw kif iżviluppat dawk l-ideat u xbihat<ref target="https://mt.wikipedia.org/wiki/Il-Paġna_prinċipali#cite_note-37">[37]</ref>. Cassatt uriet pitturi oħra fl-istess Espożizzjoni.</p>
<figure><caption>"Taħt il-Qastna tal-Indja<ref target="https://mt.wikipedia.org/wiki/Il-Paġna_prinċipali#cite_note-38">[38]</ref>", puntasekka u akwatinta, 1898.</caption></figure>
<p>Fil-bidu tas-seklu l-ġdid, Cassatt kienet qiegħda tagħmilha bħala konsulent għall-bosta kollezzjonisti tal-arti importanti u stipulat li dawn fl-aħħar kellhom jagħtu l-pitturi li jixtru lill-mużewijiet tal-arti Amerikani. B'rikonoxximent tal-kontribuzzjoni tagħha għall-arti, Franza tagħtha l-<ref target="https://mt.wikipedia.org/wiki/Légion_d'Honneur">Légion d'Honneur</ref> fl-1904. Għalkemm il-kolletturi Amerikani kienu jimpjegawha ħafna bħala konsulent, l-arti tagħha damet ma ġiet rikonoxxuta fl-Istati Uniti. Anki fost il-membri tal-familja tagħha fl-Amerika, ma tantx kellha rikonoxximent u kienet totalment imdella minn ħuwa li kien famuż<ref target="https://mt.wikipedia.org/wiki/Il-Paġna_prinċipali#cite_note-39">[39]</ref>.</p>
<p>Ħu Mary Cassatt, Alexander Cassatt, miet fl-1906. Din kien xokk kbir għaliha billi l-aħwa kienu intimi, iżda madankollu baqgħet produttiva ħafna fis-snin qabel l-1910<ref target="https://mt.wikipedia.org/wiki/Il-Paġna_prinċipali#cite_note-40">[40]</ref>. Is-sentimentalità fix-xogħol tagħha żdiedet matul is-snin 1900; ix-xogħol tagħha kien popolari fost il-pubbliku u l-kritiċi, iżda, ma baqgħetx inventiva, u l-kollegi Impressjonisti li qabel kienu jpprovdu l-istimulu u l-kritika kienu ftit ftit qed imutu. Hija kienet kontra l-iżviluppi ġodda fl-arti bħall-<ref target="https://mt.wikipedia.org/wiki/Post-Impressjoniżmu">post-Impressjoniżmu</ref>, il-<ref target="https://mt.wikipedia.org/wiki/Fauviżmu">Fauviżmu</ref> u l-<ref target="https://mt.wikipedia.org/wiki/Kubiżmu">Kubiżmu</ref><ref target="https://mt.wikipedia.org/wiki/Il-Paġna_prinċipali#cite_note-41">[41]</ref>.</p>
<p>Matul vjaġġ fl-<ref target="https://mt.wikipedia.org/wiki/Eġittu">Eġittu</ref> fl-1910, Cassatt impressjonat ruħha ħafna bil-sbuħija tal-arti antika tiegħu, iżda wara qabditha kriżi ta' kreattività; mhux biss kien għejiha ħafna l-vjaġġ, imma stqarret li sabet ruħha "umiljata mill-qawwa ta’ din l-Arti" u qalet, "Iġġilidt kontra tagħha iżda għelbitni, hi żgur l-ikbar Arti li writna mill-imgħoddi ... idejja dagħjfin wisq biex inpinġi l-effet tagħha fuqi"<ref target="https://mt.wikipedia.org/wiki/Il-Paġna_prinċipali#cite_note-42">[42]</ref>. Minkejja li fl-1911 kienet qiegħda tbati mid-<ref target="https://mt.wikipedia.org/wiki/Dijabete">dijabete</ref>, ir-<ref target="https://mt.wikipedia.org/wiki/Rewmatiżmu">rewmatiżmu</ref>, in-<ref target="https://mt.wikipedia.org/wiki/Newralġija">newralġija</ref>, u l-<ref target="https://mt.wikipedia.org/wiki/Katarretti">katarretti</ref> ma waqfitx mix-xogħol, iżda wara l-1914 kellha bilfors tieqaf mill-pittura billi kienet kważi għamiet. Minkejja dan bdiet tappoġġa l-kawża tas-<ref target="https://mt.wikipedia.org/wiki/Suffraġju_femminili">suffraġju femminili</ref>, u fl-1915, uriet tmintax-il pittura f’wirja biex tgħin il-moviment.</p>
<p>Mietet fl-14 ta' Ġunju, 1926 f'<ref target="https://mt.wikipedia.org/wiki/Château_de_Beaufresne">Château de Beaufresne</ref>, ħdejn Pariġi, u indifnet fil-qabar tal-familja f'<ref target="https://mt.wikipedia.org/wiki/Le_Mesnil-Théribus">Le Mesnil-Théribus</ref>, Franza.</p>
Gallerija
<list type="unordered">
<item><hi rend="italic">Ritratt tas-Sinjura Sisley</hi> (1873)</item>
<item><hi rend="italic">Fil-palk</hi> (1879)</item>
<item><hi rend="italic">Lydia tistrieħ fuq dirgħaja</hi> f'palk tat-teatru (1879)</item>
<item><hi rend="italic">Is-sinjorina Mary Ellison</hi> (1880)</item>
<item><hi rend="italic">Tfal f’xatt il-baħar</hi> (1884)</item>
<item><hi rend="italic">Tifla liebsa kappell ta-tiben</hi> (1886)</item>
<item><hi rend="italic">Il-maternità</hi> (1890)</item>
<item><hi rend="italic">Mara taqra storja lil tifla</hi> (1895)</item>
<item><hi rend="italic">Is-sinjura Gaillard u bintha Marie-Thérèse</hi> (1899)</item>
<item><hi rend="italic">Omm Jules tnixxfu bix-xugaman</hi> (1900)</item>
<item><hi rend="italic">Omm u tifla</hi> (1905)</item>
<item><hi rend="italic">Tfajla liebsa l-aħdar, barra fix-xemx</hi> (1914)</item>
</list>


Ħoloq esterni

<list type="unordered"><item> Mary Cassat, ix-xogħlijiet kollha</item>
<item> Mary Cassatt fin-National Gallery of Art, Washhington</item>
<item> Mary Cassatt Gallery fuq MuseumSyndicate.com</item>
<item> Mary Cassatt fil-WebMuseum.</item>
<item> Mary Cassatt f'Hill-Stead Museum, Farmington, Connecticut</item>
<item> smARThistory: <hi rend="italic">Il-kikkra te</hi></item>
<item> L-istampi ta' Mary Cassatt Fl-Istitut Nazzjonali tal-Istorja tal-Arti (INHA) f'Pariġi</item>
<item> Id-dokumenti tal-familja Havemeyer.</item>
<item> Il-Fondazzjoni Franċiż għall-memorja ta' Mary Cassatt, <hi rend="italic">Association des Amis de Mary Cassatt</hi></item></list>
Bibljografija
<list type="unordered"><item>Mathews, Nancy Mowll, <hi rend="italic">Mary Cassatt: A Life</hi>, 1998, Yale University Press. <ref target="https://mt.wikipedia.org/wiki/Special:BookSources/0300077548">ISBN 0-300-07754-8</ref></item>
<item>McKown, Robin, <hi rend="italic">The World of Mary Cassatt</hi>, Thomas Y. Crowell Co. , New York, 1972. <ref target="https://mt.wikipedia.org/wiki/Special:BookSources/0690902743">ISBN 0-690-90274-3</ref></item>
<item>National Museum of American Art (U.S.), &amp; Kloss, W. (1985). <hi rend="italic">Treasures from the National Museum of American Art</hi>. Washington: National Museum of American Art. <ref target="https://mt.wikipedia.org/wiki/Special:BookSources/0874745950">ISBN 0-87474-595-0</ref></item>
<item>Pollock, Griselda, <hi rend="italic">Looking back to the Future</hi>. G&amp;B 2001. <ref target="https://mt.wikipedia.org/wiki/Special:BookSources/9057011328">ISBN 90-5701-132-8</ref></item></list>
</text></body></html>