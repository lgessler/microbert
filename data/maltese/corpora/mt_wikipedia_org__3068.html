<html><body><text id="wikipedia_mt_wikipedia_org__3068.html" ns="0" revid="268527" sourceurl="https://mt.wikipedia.org/wiki/Mikhail_Gorbachev" title="Mikhail Gorbachev" type="wikipedia">Mikhail Gorbachev
<p><hi rend="bold">Mikhail Sergeyevich Gorbachyov</hi> (Russu: Михаи́л Серге́евич Горбачёв), (magħruf l-aktar bil-verżjoni Ingliża ta' Gorbachev), twieled fit-2 ta' Marzu 1931 u kien il-mexxej ta' l-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> mill-1985 sa l-1991. It-tentattivi tiegħu għall-riformi waslu għall-tmiem il-<ref target="https://mt.wikipedia.org/wiki/Gwerra_Bierda">Gwerra Bierda</ref>, kif ukoll ikkawżaw tmiem is-supremazija politika tal-<ref target="https://mt.wikipedia.org/wiki/Partit_Komunista_ta'_l-Unjoni_Sovjetika">Partit Komunista ta' l-Unjoni Sovjetika</ref>, (PKUS) u x-xoljiment ta' l-Unjoni Sovjetika. Ġie mogħti l-<ref target="https://mt.wikipedia.org/wiki/Premju_Nobel_għall-Paċi">Premju Nobel għall-Paċi</ref> fl-1990</p>

Gorbachyov u t-tmiem tat-tmexxija Komunista
<p>Mikhail Gorbachyov, li tela' fil-poter f'Marzu ta' l-1985, fl-età ta' 54 sena, kien l-aktar mexxej b'talent u dinamiku li r-<ref target="https://mt.wikipedia.org/wiki/Russja">Russja</ref> kienet rat għall-ħafna snin. Kien determinat li jbiddel u jerġa' jagħti l-ħajja lil pajjiż wara s-snin sterili wara l-waqgħa ta' <ref target="https://mt.wikipedia.org/wiki/Krushchev">Krushchev</ref>. Hu kellu f'moħħu li jagħmel dan billi jimmodernizza lil <ref target="https://mt.wikipedia.org/wiki/Partit_Komunista">Partit Komunista</ref> bl-ideat ġodda ta' <hi rend="italic"><ref target="https://mt.wikipedia.org/wiki/Glasnost">glasnost</ref></hi> (ftuħ) u <hi rend="italic"><ref target="https://mt.wikipedia.org/wiki/Perestroika">perestroika</ref></hi> (ristrutturar - ekonomiku u soċjali).</p>
<p>Dan il-ħsieb ġdid mal-ewwel ħalla impatt fuq il-politika barranija, b'inizjattivi ġodda għal <ref target="https://mt.wikipedia.org/wiki/''dètente''">''dètente''</ref>, relazzjonijiet maċ-<ref target="https://mt.wikipedia.org/wiki/Ċina">Ċina</ref>, tluq mill-<ref target="https://mt.wikipedia.org/wiki/Afganistan">Afganistan</ref> u fl-aħħar it-tmiem tal-<ref target="https://mt.wikipedia.org/wiki/Gwerra_Bierda">Gwerra Bierda</ref> lejn l-aħħar ta' l-<ref target="https://mt.wikipedia.org/wiki/1990">1990</ref>.</p>
<p>Gorbachyov wera biċ-ċar x'kien ħażin fl-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>, f'diskors li għamel waqt Konferenza tal-Partit fl-<ref target="https://mt.wikipedia.org/wiki/1988">1988</ref>. Hu qal li s-sistema kienet wisq ċentralizzata u għalhekk ma ħallietx spazju għall-inizzjattiva individwali lokali. Kienet ibbażata kompletament fuq kontroll u tmexxija mill-istat u indirizzata wisq lejn id-difiża u industriji kbar u b'hekk kien hemm nuqqas ta' ġid lejn il-konsumatur.</p>
<p>Gorbachyov ma riedx itemm il-<ref target="https://mt.wikipedia.org/wiki/Komuniżmu">Komuniżmu</ref>; ried ibiddel is-sistema preżenti, li kienet għada wisq Stalinista, ma waħda <ref target="https://mt.wikipedia.org/wiki/Soċjaliżmu">soċjalista</ref> li kienet umana u demokratika.</p>
</text></body></html>