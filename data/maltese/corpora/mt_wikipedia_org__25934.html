<html><body><text id="wikipedia_mt_wikipedia_org__25934.html" ns="0" revid="266403" sourceurl="https://mt.wikipedia.org/wiki/Tel%C4%8D" title="Telč" type="wikipedia">Telč<figure><caption>Il-pjazza ewlenija taċ-ċentru storiku ta’ Telč</caption></figure>
<p><hi rend="bold">Telč</hi> (bil-pronunzja Ċeka: [tɛltʃ]; bil-Ġermaniż: <hi rend="italic">Teltsch</hi>) huwa raħal fid-Distrett ta’ <ref target="https://mt.wikipedia.org/wiki/Jihlava">Jihlava</ref> fir-Reġjun ta’ <ref target="https://mt.wikipedia.org/wiki/Vysočina">Vysočina</ref> tar-<ref target="https://mt.wikipedia.org/wiki/Ċekja">Repubblika Ċeka</ref>, b’popolazzjoni ta’ madwar 5,300 abitant.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ir-raħal huwa magħruf sew għaċ-ċentru storiku tiegħu, li huwa protett bil-liġi bħala <ref target="https://mt.wikipedia.org/wiki/Monument">monument</ref> urban u huwa wkoll <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.</p>
History
<p>Skont leġġenda lokali, ir-raħal ġie stabbilit fl-1099, madankollu l-ewwel dokumentazzjoni fejn jissemma hija tal-1315.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ir-raħal twaqqaf fis-seklu 13 bħala fortizza tal-ilma rjali f’salib it-toroq tar-rotot kummerċjali bejn il-<ref target="https://mt.wikipedia.org/wiki/Boemja">Boemja</ref>, il-<ref target="https://mt.wikipedia.org/wiki/Moravja">Moravja</ref> u l-<ref target="https://mt.wikipedia.org/wiki/Awstrija">Awstrija</ref>.</p>
<figure><caption>Il-kastell ta’ Telč</caption></figure>
<p>Il-kastell Gotiku nbena fit-tieni nofs tas-seklu 14. Lejn l-aħħar tas-seklu 15, il-fortifikazzjonijiet tal-kastell ġew imsaħħa u nbena bieb-torri ġdid. Fin-nofs tas-seklu 16, il-kastell <ref target="https://mt.wikipedia.org/wiki/Medjuevu">Medjevali</ref> ma baqax jissodisfa lin-nobbli <ref target="https://mt.wikipedia.org/wiki/Rinaxximent">Rinaxximentali</ref> <ref target="https://mt.wikipedia.org/wiki/Żakkarija_ta’_Hradec">Żakkarija ta’ Hradec</ref>, li ordna li l-kastell jiġi mmodifikat skont l-istil Rinaxximentali. Is-sular t’isfel ġie msaqqaf bir-riffieda mill-ġdid, filwaqt li l-faċċata ġiet iddekorata bl-i<hi rend="italic">sgraffito</hi>, u l-appartamenti statali u l-kwartieri abitabbli ngħataw ornamentazzjoni bl-istukko bit-<hi rend="italic">trompe-l'œil</hi> u b’<ref target="https://mt.wikipedia.org/wiki/Pittura">pitturi</ref> <hi rend="italic">chiaroscuro</hi> paintings fl-1553. Il-kontroriforma wasslet għall-wasla tal-<ref target="https://mt.wikipedia.org/wiki/Ġiżwiti">Ġiżwiti</ref> fir-raħal, li bnew il-knisja ddedikata lil <ref target="https://mt.wikipedia.org/wiki/Ġesù">Ġesù</ref> fl-1666-1667, skont il-pjanta ta’ <ref target="https://mt.wikipedia.org/wiki/Domenico_Orsi">Domenico Orsi</ref>. Il-kolonna ddedikata lill-Madonna u l-funtana fin-nofs tal-pjazza jmorru lura għas-seklu 18.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption>Veduta ta’ Telč mill-Għadira ta’ Ulický</caption></figure>
Attrazzjonijiet
<p>Apparti l-kastell Rinaxximentali monumentali tas-seklu 17 bi ġnien bi stil Ingliż (modifika ulterjuri tal-kastell Gotiku oriġinali), l-iktar attrazzjoni sinifikanti hija proprju l-pjazza tar-raħal, li hija kumpless uniku urban tawwali bi djar Rinaxximentali u <ref target="https://mt.wikipedia.org/wiki/Barokki">Barokki</ref> ppreservati tajjeb ħafna bi frontuni għoljin u bl-arkati. Fl-1992, Telč tniżżel fil-lista tas-Siti ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Oriġinarjament, il-parkeġġ tal-karozzi fil-pjazza kien ipprojbit, iżda fis-seklu 21 ir-regolamenti dwar il-parkeġġ ġew illaxkati u kemm-il darba jkun hemm ilmenti li minħabba l-karozzi pparkjati s-sbuħija tal-pjazza ma tkunx tista’ titgawda għalkollox.</p>
Sit ta’ Wirt Dinji
<p>Iċ-ċentru storiku ta’ Telč ġie ddeżinjat bħala Sit ta’ Wirt Dinji tal-UNESCO fl-1992.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba ċ-ċentru storiku ta’ Telč iħaddan fih elementi arkitettoniċi u artistiċi intatti ta’ kwalità straordinarja, speċjalment il-pjazza ċentrali mdawra b’varjetà kbira ta’ faċċati; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba fil-perjodu tal-Medju Evu aħħari fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> ġew stabbiliti insedjamenti ppjanati f’żoni forestali verġni għal raġunijiet ta’ kontroll politiku u ta’ espansjoni ekonomika, u Telč huwa l-aqwa eżempju ta’ dan it-tip ta’ insedjament li baqa’ ppreservat tajjeb sa żminijietna.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<figure><caption>Il-varjetà tal-faċċati tad-djar fil-pjazza ċentrali</caption></figure>
Films
<p>Fl-1963, <ref target="https://mt.wikipedia.org/wiki/Vojtěch_Jasný">Vojtěch Jasný</ref> ġibed il-film <hi rend="italic">The Cassandra Cat</hi> proprju f’Telč. Iktar ’il quddiem, fl-1979, <ref target="https://mt.wikipedia.org/wiki/Werner_Herzog">Werner Herzog</ref> ġibed il-film <hi rend="italic">Woyzeck</hi>.</p>
<p>Diversi films Ċeki dwar ħrejjef inġibdu fil-kastell ta’ Telč. Fost l-iktar magħrufa kienu <hi rend="italic">The Proud Princess</hi> (1952) jew <hi rend="italic">Z pekla štěstí</hi> (1999).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Nies notevoli
<list type="unordered"><item><ref target="https://mt.wikipedia.org/wiki/Jaroslav_Palliardi">Jaroslav Palliardi</ref> (1861-1922), arkeologu</item>
<item><ref target="https://mt.wikipedia.org/wiki/Siegfried_Taub">Siegfried Taub</ref> (1876-1946), politiku Lhudi</item>
<item><ref target="https://mt.wikipedia.org/wiki/Leopold_Lojka">Leopold Lojka</ref> (1886-1926), xufier tal-Arċiduka <ref target="https://mt.wikipedia.org/wiki/Franz_Ferdinand">Franz Ferdinand</ref></item>
<item><ref target="https://mt.wikipedia.org/wiki/Theodor_Schaefer">Theodor Schaefer</ref> (1904-1969), kompożitur u pedagogu</item>
<item><ref target="https://mt.wikipedia.org/wiki/Míla_Doleželová">Míla Doleželová</ref> (1922-1993), pittur</item></list>
Ġemellaġġ
<p>Telč huwa ġemellat ma’:<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<list type="unordered"><item><ref target="https://mt.wikipedia.org/wiki/Belp">Belp</ref>, l-<ref target="https://mt.wikipedia.org/wiki/Żvizzera">Iżvizzera</ref></item>
<item><ref target="https://mt.wikipedia.org/wiki/Figeac">Figeac</ref>, <ref target="https://mt.wikipedia.org/wiki/Franza">Franza</ref></item>
<item><ref target="https://mt.wikipedia.org/wiki/Rothenburg_ob_der_Tauber">Rothenburg ob der Tauber</ref>, il-<ref target="https://mt.wikipedia.org/wiki/Ġermanja">Ġermanja</ref></item>
<item><ref target="https://mt.wikipedia.org/wiki/Šaľa">Šaľa</ref>, is-<ref target="https://mt.wikipedia.org/wiki/Slovakkja">Slovakkja</ref></item>
<item><ref target="https://mt.wikipedia.org/wiki/Waidhofen_an_der_Thaya">Waidhofen an der Thaya</ref>, l-Awstrija</item>
<item><ref target="https://mt.wikipedia.org/wiki/Wilber">Wilber</ref>, l-<ref target="https://mt.wikipedia.org/wiki/Stati_Uniti">Istati Uniti</ref></item></list>
</text></body></html>