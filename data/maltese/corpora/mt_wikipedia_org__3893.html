<html><body><text id="wikipedia_mt_wikipedia_org__3893.html" ns="0" revid="244451" sourceurl="https://mt.wikipedia.org/wiki/Talpa_marsupjal_tat-Tramuntana" title="Talpa marsupjal tat-Tramuntana" type="wikipedia">Talpa marsupjal tat-Tramuntana
<p>It-<ref target="https://mt.wikipedia.org/wiki/Talpa_marsupjal_tat-Tramuntana">talpa marsupjal tat-Tramuntana</ref> <hi rend="italic">"Notoryctes caurinus"</hi> jew kif inhi magħrufha wkoll <ref target="https://mt.wikipedia.org/wiki/Karkarratul">karkarratul</ref> hija <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Marsupjal">marsupjal</ref> rari, ta' daqs żgħir, mifrux mad-deżerti fil-majistral ta' l-<ref target="https://mt.wikipedia.org/wiki/Awstralja">Awstralja</ref> u hija 1 miż-2 speċi ta' <ref target="https://mt.wikipedia.org/wiki/Talpi_marsupjali">talpi marsupjali</ref>.</p>
<p>Din l-ispeċi għal ħafna żmien twil kienet meqjusha bħala popolazjoni oħra minn ta' l-ispeċi <hi rend="italic">"Notoryctes typhlops"</hi> it-<ref target="https://mt.wikipedia.org/wiki/Talpa_marsupjal_ta'_Nofsinhar">talpa marsupjal ta' Nofsinhar</ref> jew <ref target="https://mt.wikipedia.org/wiki/Itjaritjari">itjaritjari</ref>, dan għaliex huma simili ħafna ta' xulxin, ftit differenzi huma d-daqs u s-snien.</p>
Dieta
<p>It-<ref target="https://mt.wikipedia.org/wiki/Talpa_marsupjal_tat-Tramuntana">talpa marsupjal tat-Tramuntana</ref> hija <ref target="https://mt.wikipedia.org/wiki/Marsupjal">marsupjal</ref> karnivoru, attiv ħafna kemm matul il-ġurnata kif ukoll bil-lejl. Il-biċċa l-kbira tad-dieta tikkonsisti minn <ref target="https://mt.wikipedia.org/wiki/Larva">larvi</ref> u <ref target="https://mt.wikipedia.org/wiki/Pupa_(insetti)">pupae</ref> ta' insetti tad-deżert, għalkemm rettili u annimali vertebrati żgħar oħra jiġu ikkunsmati wkoll.</p>
Deskrizzjoni
<p>It-<ref target="https://mt.wikipedia.org/wiki/Talpa_marsupjal_tat-Tramuntana">talpa marsupjal tat-Tramuntana</ref> jew karkarratul, hija mammiferu għami u mill-għajnejn baqa' biss par lenti midfuna taħt il-ġilda li minn barra jidhru bħala żewġ tbajja u żewġ toqbiet ċkejkna mgħottija bil-pil iservu ta' widnejn.</p>
<p>Dan il-marsupjal għandu ġismu f'forma ċilindrika (tubu) b'tul massimu ta' 16-il ċm, ras f'forma konika (lembut), b'biċċtejn ġilda iebsa kwadrati, waħda fuq il-moħħ u l-oħra fuq l-imnieħer bħala protezzjoni u denb qasir ta' 2.6cm jew inqas li jispiċċa b'forma ta' ballun ċkejken bl-istess tip ta' ġilda. Il-pil fin ħafna, pjuttost qasir lewn il-krema fil-bajdani, ileqq b'iridexxenza dehebija. </p>
<p>It-<ref target="https://mt.wikipedia.org/wiki/Talpa_marsupjal_tat-Tramuntana">talpa marsupjal tat-Tramuntana</ref> morfometrikament hija l-iżgħar speċi fost it-tnejn li jeżistu u d-daqs apparti l-lokalità huwa fattur determinanti biex wieħed jagħraf l-ispeċi, dan minħabba li huma kważi identiċi.  </p>
Riproduzzjoni
<p>Ftit li xejn huwa magħruf dwar ir-riproduzzjoni ta' dawn l-annimali. Fir-raġel it-testikoli huma interni u fil-mara l-marsupju evolva jħares lura biex waqt it-tħaffir taħt l-art ma jidħolx ramel u huwa maqsum fi 2 u f'kull parti hemm beżżula 1, fih jilqa' massimu ta' 2 embrjuni kull darba.  </p>
Evoluzzjoni
<p>It-<ref target="https://mt.wikipedia.org/wiki/Talpa_marsupjal_tat-Tramuntana">talpa marsupjal tat-Tramuntana</ref> tipprovdi eżempju ċar ta' evoluzzjoni konverġenti mat-<ref target="https://mt.wikipedia.org/wiki/Talpi">talpi</ref> plaċentati inġenerali u xi ħaġa partikolari mat-<ref target="https://mt.wikipedia.org/wiki/Talpi_tad-deheb">talpi dehbin</ref> tal-kontinent <ref target="https://mt.wikipedia.org/wiki/Afrika">Afrikan</ref>. Għalkemm dawn relatati biss bill-fatt li huma kollha <ref target="https://mt.wikipedia.org/wiki/Mammiferi">mammiferi</ref>, ix-xebħ esterjuri huwa wieħed straordinarju u dan jirrifletti t-toroq simili li huma ħadu fl-evoluzzjoni.</p>
<p>Il-linja anċestrali ta' dan il-marsupjal tmur lura minn ta' l-inqas 50 miljun sena ilu u l-klassifikazzjoni eżatta tagħhom għadha suġġett ta' dibattitu sa llum.</p>
Klassifikazzjoni
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Notoryctemorphia">Notoryctemorphia</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Notoryctidae">Notoryctidae</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Notoryctes">Notoryctes</ref></hi>
<list type="unordered"><item><ref target="https://mt.wikipedia.org/wiki/Talpa_marsupjal_tat-Tramuntana">Talpa marsupjal tat-Tramuntana</ref> jew <ref target="https://mt.wikipedia.org/wiki/Karkarratul">Karkarratul</ref> <hi rend="italic"><ref target="https://mt.wikipedia.org/wiki/Notoryctes_caurinus">Notoryctes caurinus</ref></hi></item></list></item></list></item></list></item></list>
Referenzi
<list type="unordered"><item><ref target="http://www.zoology.uwa.edu.au/staff/pwithers/marsupialmole/Default.htm">University of Western Australia marsupial mole home page</ref></item>
<item><ref target="http://www.earthwatch.org/expeditions/benshemesh.html">Research mission to discover conservation requirements</ref> (includes photo)</item>
<item><ref target="http://www.nature.com/news/2004/041108/full/432142a.html"><hi rend="italic">Nature</hi> news story</ref> (includes photo)</item>
<item><ref target="http://www.ausemade.com.au/fauna-flora/fauna/mole/marsupial-mole.htm">AusEmade: Marsupial Mole Information </ref></item>
<item>Archer, Hand &amp; Godthelp, <hi rend="italic">Australia's lost world: Riversleigh, World Heritage Site</hi>, Reed New Holland, 1991. <ref target="https://mt.wikipedia.org/wiki/Special:BookSources/1876334592">ISBN 1-876334-59-2</ref></item>
<item>Groves, Colin (2005-11-16). Wilson, D. E., and Reeder, D. M. (eds) Mammal Species of the World, 3rd edition, Johns Hopkins University Press, 22.</item></list>
Ħoloq esterni
<list type="unordered"><item><ref target="http://www.deh.gov.au/cgi-bin/sprat/public/publicspecies.pl?taxon_id=295">Informazzjoni dwar it-talpa marsupjal <hi rend="italic">Notoryctes caurinus</hi></ref></item></list>
</text></body></html>