<html><body><text id="wikipedia_mt_wikipedia_org__15013.html" ns="0" revid="268089" sourceurl="https://mt.wikipedia.org/wiki/Raimondo_Vianello" title="Raimondo Vianello" type="wikipedia">Raimondo Vianello
<p><hi rend="bold">Raimondo Vianello</hi> (<ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/7_ta'_Mejju">7 ta' Mejju</ref> <ref target="https://mt.wikipedia.org/wiki/1922">1922</ref> – <ref target="https://mt.wikipedia.org/wiki/Milan">Milan</ref>, <ref target="https://mt.wikipedia.org/wiki/15_ta'_April">15 ta' April</ref> <ref target="https://mt.wikipedia.org/wiki/2010">2010</ref>) kien <ref target="https://mt.wikipedia.org/wiki/Attur">attur</ref>, <ref target="https://mt.wikipedia.org/wiki/Xeneġġjatur">xeneġġjatur</ref> u <ref target="https://mt.wikipedia.org/wiki/Preżentatur">preżentatur</ref> <ref target="https://mt.wikipedia.org/wiki/Italja">Taljan</ref> u ikona tat-televiżjoni Taljana. Flimkien ma' <ref target="https://mt.wikipedia.org/wiki/Corrado_Mantoni">Corrado</ref>, <ref target="https://mt.wikipedia.org/wiki/Mike_Bongiorno">Mike Bongiorno</ref>, <ref target="https://mt.wikipedia.org/wiki/Enzo_Tortora">Enzo Tortora</ref> u <ref target="https://mt.wikipedia.org/wiki/Pippo_Baudo">Pippo Baudo</ref> kien fost il-"missirijiet tat-televiżjoni Taljana". Huwa ħadem ħafna produzzjonijiet televiżivi ma' martu <ref target="https://mt.wikipedia.org/wiki/Sandra_Mondaini">Sandra Mondaini</ref>.</p>
Bijografija
<p>Imwieled <ref target="https://mt.wikipedia.org/wiki/Ruma">Ruma</ref> nhar is-7 ta' Mejju 1922, Vianello, lejn l-aħħar tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, flimkien ma' numru ta' personaġġi oħra bħal <ref target="https://mt.wikipedia.org/wiki/Dario_Fo">Dario Fo</ref>, <ref target="https://mt.wikipedia.org/wiki/Walter_Chiari">Walter Chiari</ref> u <ref target="https://mt.wikipedia.org/wiki/Ezra_Pound">Ezra Pound</ref>, kien miżmum fil-kamp ta' konċentrament ta' <ref target="https://mt.wikipedia.org/wiki/Coltano">Coltano</ref>, fl-Italja, mill-<ref target="https://mt.wikipedia.org/wiki/Alleati_tat-Tieni_Gwerra_Dinjija">Alleati</ref>. Bejn l-aħħar tas-snin erbgħin u l-bidu tas-snin ħamsin huwa kien atleta u direttur taċ-<hi rend="italic">Centro Nazionale Sportivo Fiamma</hi>, u kien ukoll attur tat-teatru. Lejn l-aħħar tas-snin ħamsin huwa beda wkoll xogħol fiċ-ċinema u t-televiżjoni. </p>
Karriera televiżiva
<p>Vianello żżewweġ lil <ref target="https://mt.wikipedia.org/wiki/Sandra_Mondaini">Sandra Mondaini</ref> fl-1962 u minn hemm bdiet karriera flimkien fuq diversi stazzjonijiet Taljani li inkludew l-istazzjon statali, <ref target="https://mt.wikipedia.org/wiki/RAI">RAI</ref>, u l-istazzjonijiet tal-kumpanija mmexxija minn <ref target="https://mt.wikipedia.org/wiki/Silvio_Berlusconi">Silvio Berlusconi</ref>, li llum hi magħrufa bħala <ref target="https://mt.wikipedia.org/wiki/Mediaset">Mediaset</ref>. Vianello deher f'79 film, f'31 programm televiżiv bħala attur jew preżentatur u kiteb 14-il skript.</p>
<p>Iċ-ċajt satiriku, kritiku u intelliġenti tiegħu kien niggieżi, iżda qatt ma jweġġa' personalment jew jaqa' fil-baxx. Kien imfittex ukoll bħala preżentatur kemm għall-edizzjoni ta' <ref target="https://mt.wikipedia.org/wiki/Festival_ta'_Sanremo">Sanremo</ref> tal-1998 kif ukoll għal programmi sportivi bħal <hi rend="italic">Pressing</hi>, li hu dam jagħmel għal tmien snin sħaħ, u għal kwizzijiet bħal <hi rend="italic">Zig Zag</hi> u <hi rend="italic">Il Gioco del 9</hi>.</p>
<p>Però l-iktar li kien segwit kien fis-<ref target="https://mt.wikipedia.org/wiki/Sitcom">sitcom</ref> <hi rend="italic"><ref target="https://mt.wikipedia.org/wiki/Casa_Vianello">Casa Vianello</ref></hi>, li damet tintwera għal ħafna snin. L-istorja wara din is-serje kienet tal-koppja Sandra u Raimondo, li għalkemm ma joqogħdux mingħajr xulxin, il-ħin kollu jillitikaw u jargumentaw. Ix-xena tal-għeluq ta' kull edizzjoni tas-sensiela kienet hekk: wara xi avventura kienu jispiċċaw fis-sodda, Raimondo jipprova jaqra bil-kwiet <hi rend="italic"><ref target="https://mt.wikipedia.org/wiki/La_Gazzetta_dello_Sport">La Gazzetta dello Sport</ref></hi> u Sandra min-naħa l-oħra teqred u tgerger li qatt ma jiġri xejn u tgħid il-famuża frażi "<hi rend="italic">Che noia, che barba, che barba, che noia</hi>", filwaqt li xxejjer u tgħolli saqajha taħt il-friex.</p>
Ħajja privata
<p>Fil-ħajja proprja tagħhom, Sandra u Raimondo qatt ma kellhom tfal tagħhom, però kienu adottaw żewġ subien mill-<ref target="https://mt.wikipedia.org/wiki/Filippini">Filippini</ref> li huma semmew Raimondo u Gianmarco. Mistoqsija mill-gazzetta <hi rend="italic"><ref target="https://mt.wikipedia.org/wiki/La_Repubblica">La Repubblica</ref></hi> dwar kemm il-karattri proprja tal-koppja joħorġu fit-televiżjoni, Mondaini sostniet, "Kollox, ħlief il-qrun, li Raimondo mhux kapaċi jagħmilli!"</p>
Mewt
<p>Vianello miet nhar il-Ħamis 15 ta' April 2010 f'<ref target="https://mt.wikipedia.org/wiki/Milan">Milan</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa kien iddaħħal l-isptar fl-4 ta' April, u miet ħdax-il jum wara kawża ta' insuffiċjenza renali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Is-saħħa ta' martu, <ref target="https://mt.wikipedia.org/wiki/Sandra_Mondaini">Sandra Mondaini</ref>, qalbet għall-agħar wara mewtu. Hija mietet ħames xhur wara, nhar il-21 ta' Settembru 2010.</p>
Programmi televiżivi
<list type="unordered"><item><hi rend="italic">Un due tre</hi> (ma' <ref target="https://mt.wikipedia.org/wiki/Ugo_Tognazzi">Ugo Tognazzi</ref>) (mill-1954 sal-1959)</item>
<item><hi rend="italic"><ref target="https://mt.wikipedia.org/wiki/Canzonissima">Canzonissima</ref></hi> (1958)</item>
<item><hi rend="italic">Studio uno</hi> (1959)</item>
<item><hi rend="italic">Giro a segno</hi> (1956)</item>
<item><hi rend="italic">Natale con chi vuoi</hi> (1956)</item>
<item><hi rend="italic">Appuntamento a Roma</hi> (1957)</item>
<item><hi rend="italic">Studio uno</hi> (1959)</item>
<item><hi rend="italic">Il signore di mezza età</hi> (1963)</item>
<item><hi rend="italic">Il giocondo</hi> (mill-1963 sal-1964)</item>
<item><hi rend="italic">Biblioteca di Studio Uno: Il fornaretto di Venezia</hi> (1964)</item>
<item><hi rend="italic">Qui Stoccolma vi parla Raimondo Vianello</hi> (1965)</item>
<item><hi rend="italic">Il tappabuchi</hi> (1967)</item>
<item><hi rend="italic">Su e giù</hi> (1968)</item>
<item><hi rend="italic"><ref target="https://mt.wikipedia.org/wiki/Canzonissima">Canzonissima</ref></hi> (1969)</item>
<item><hi rend="italic">Sai che ti dico?</hi> (1972)</item>
<item><hi rend="italic">Rivediamoli insieme</hi> (1974)</item>
<item><hi rend="italic">Tante scuse</hi> (1974)</item>
<item><hi rend="italic">Di nuovo tante scuse</hi> (1975 sal-1976)</item>
<item><hi rend="italic">Noi... no!</hi> (1977 sal-1978)</item>
<item><hi rend="italic">Io e la Befana</hi> (1978 sal-1979)</item>
<item><hi rend="italic">Una rosa per la vita</hi> (mill-1980 sal-1982)</item>
<item><hi rend="italic">Sette e mezzo</hi> (1980)</item>
<item><hi rend="italic">Stasera niente di nuovo</hi> (1981)</item>
<item><hi rend="italic">Attenti a noi due</hi> (1982)</item>
<item><hi rend="italic">Attenti a noi due 2</hi> (1983)</item>
<item><hi rend="italic">Zig zag</hi> (3 edizzjonijiet) (mill-1983 sal-1986)</item>
<item><hi rend="italic">Sandra e Raimondo Show</hi> (1987)</item>
<item><hi rend="italic">Il gioco dei 9</hi> (mill-1988 sal-1990)</item>
<item><hi rend="italic"><ref target="https://mt.wikipedia.org/wiki/Casa_Vianello">Casa Vianello</ref></hi> (mill-1988 sal-2007)</item>
<item><hi rend="italic">Quel motivetto</hi> (1990)</item>
<item><hi rend="italic">Buon Compleanno Canale 5</hi> (1990)</item>
<item><hi rend="italic">Studio tappa</hi> (1994)</item>
<item><hi rend="italic">Pressing</hi> (mill-1991 sal-1999)</item>
<item><hi rend="italic">Studio tappa</hi> (1996)</item>
<item><hi rend="italic">Cascina Vianello</hi> (1996)</item>
<item><hi rend="italic">I misteri di Cascina Vianello</hi> (1997)</item>
<item><hi rend="italic">I tre tenori</hi> (1998)</item>
<item><hi rend="italic">Festival di Sanremo 1998</hi> (1998)</item>
<item><hi rend="italic">Pressing Champions League</hi> (opinjonista) (mill-2000 sal-2006)</item>
<item><hi rend="italic">Sandra e Raimondo Supershow</hi> (2004)</item>
<item><hi rend="italic">Crociera Vianello</hi> (2008)</item></list>


Ħoloq esterni
<list type="unordered"><item><ref target="http://www.imdb.com/name/nm0895715/">Il-Paġna prinċipali</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item>
<item>(IT)  <ref target="http://biografieonline.it/biografia.htm?BioID=517">Bijografja ta' Raimondo Vianello</ref></item></list>
</text></body></html>