<html><body><text id="wikipedia_mt_wikipedia_org__27455.html" ns="0" revid="272309" sourceurl="https://mt.wikipedia.org/wiki/Fondoq_ta%27_Ironbridge" title="Fondoq ta' Ironbridge" type="wikipedia">Fondoq ta' Ironbridge<figure><caption>Il-pont tal-Fondoq ta' Ironbridge</caption></figure>
<p>Il-<hi rend="bold">Fondoq ta' Ironbridge</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Ironbridge Gorge</hi>) huwa fondoq fond, li minnu tgħaddi x-xmara Severn f'Shropshire, l-<ref target="https://mt.wikipedia.org/wiki/Renju_Unit">Ingilterra</ref>. Dan il-fondoq ifforma mil-Lag ta' Lapworth li far b'mod glaċjali qabel ma seħħ id-drenaġġ tiegħu, fi tmiem l-aħħar era glaċjali. L-esponiment fil-fond tal-blat tal-fondoq kixef depożiti kummerċjali ta' faħam, minerali tal-<ref target="https://mt.wikipedia.org/wiki/Ħadid">ħadid</ref>, <ref target="https://mt.wikipedia.org/wiki/Ġebla_tal-ġir">ġebla tal-ġir</ref> u tafal refrattarju, li ppermettew l-iżvilupp ekonomiku rapidu taż-żona matul il-bidu tar-<ref target="https://mt.wikipedia.org/wiki/Rivoluzzjoni_Industrijali">Rivoluzzjoni Industrijali</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-fondoq oriġinarjament kien imsejjaħ il-<hi rend="bold">Fondoq ta'</hi> <hi rend="bold">Severn</hi> (bl-Ingliż: <hi rend="italic">Severn Gorge</hi>), filwaqt li issa huwa msemmi għall-pont tal-ħadid, Ironbridge, famuż minn naħa għall-oħra tax-xmara Severn. Dan il-pont kien l-ewwel pont tal-ħadid tax-xorta tiegħu fid-<ref target="https://mt.wikipedia.org/wiki/Id-Dinja">dinja</ref>, u <ref target="https://mt.wikipedia.org/wiki/Monument">monument</ref> għall-industrija li bdiet hemmhekk. Il-pont inbena fl-1779 biex jikkollega r-raħal ta' <ref target="https://mt.wikipedia.org/wiki/Broseley">Broseley</ref> mar-raħal iżgħar tax-xogħol fil-minjieri ta' <ref target="https://mt.wikipedia.org/wiki/Madeley">Madeley</ref> u ċ-ċentru industrijali ta' <ref target="https://mt.wikipedia.org/wiki/Coalbrookdale">Coalbrookdale</ref> li kien qed jikber ferm.</p>
<figure><caption>Veduta tal-fondoq mill-pont tal-ħadid</caption></figure>
<p>Hemm żewġ raġunijiet għalfejn is-sit kien daqstant utli għall-ewwel industrijalisti. Il-materja prima, il-faħam, il-minerali tal-ħadid, il-ġebla tal-ġir u t-tafal, għall-manifattura tal-ħadid, tal-madum u tal-porċellana, huma esposti jew faċilment jiġu estratti mill-fondoq. Barra minn hekk, ix-xmara fonda u wiesgħa kienet tippermetti t-trasport faċli ta' prodotti lejn il-baħar.</p>
Formazzjoni
<p>Ix-xmara Severn tgħaddi mill-Fondoq ta' Ironbridge u l-fluss tagħha jmur lejn il-Fliegu ta' <ref target="https://mt.wikipedia.org/wiki/Bristol">Bristol</ref> fin-Nofsinhar. Il-fondoq ifforma matul l-aħħar era glaċjali meta l-ilma mix-xmara preċedenti li kellha fluss lejn it-Tramuntana nqabad fil-Lag ta' Lapworth, li nħoloq meta s-saff tas-silġ tal-Baħar Irlandiż ħoloq diga naturali għax-xmara. Il-livell tal-lag għola u wassal biex l-ilma jfur lejn l-għoljiet fin-Nofsinhar. Dan il-fluss wassal għall-erożjoni ta' passaġġ bejn l-għoljiet, u fforma l-fondoq, filwaqt li ddevja x-xmara Severn lejn in-Nofsinhar b'mod permanenti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Parroċċa
<figure><caption>Il-Mużew tal-Fondoq ta' Ironbridge</caption></figure>
<p><hi rend="italic">The Gorge</hi> hija parroċċa ċivili (bl-Ingliż: <hi rend="italic">parish</hi>) fi ħdan id-distrett ta' Telford u Wrekin u l-kontea ċerimonjali ta' Shropshire. Tkopri l-parti tal-Fondoq ta' Ironbridge fi ħdan iż-żona tal-Awtorità tal-Kunsill ta' Telford u Wrekin, u tinkludi l-insedjamenti ta' Coalbrookdale, Coalport, Ironbridge, Jackfield u Lightmoor, iżda mhux lil Buildwas jew lil Broseley li huma parti miż-żona tal-Awtorità Unitarja tal-Kunsill ta' Shropshire. Il-parroċċa hija maqsuma fi tlieta: Coalport u Jackfield (żewġ kunsilliera), il-Fondoq ta' Ironbridge (tliet kunsilliera) u Lightmoor (tliet kunsilliera). Il-Kunsill tal-Parroċċa ta' The Gorge għandu l-uffiċċji tiegħu fil-Maws Craft Centre f'Jackfield fejn isiru wkoll il-laqgħat tal-kunsill.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-popolazzjoni ta' din il-parroċċa ċivili skont iċ-ċensiment tal-2011 hija ta' 3,275 ruħ.</p>
<p>In-nisa fid-distrett tal-Fondoq ta' Ironbridge kellhom it-tielet l-inqas stennija tal-għomor mat-twelid, jiġifieri 74 sena, fost id-distretti kollha fl-Ingilterra u f'<ref target="https://mt.wikipedia.org/wiki/Wales">Wales</ref> fl-2016.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Sit ta' Wirt Dinji
<figure><caption>Il-pont tal-ħadid fl-2019 qabel ma reġa' ġie mbajjad b'lewn ċilesti</caption></figure>
<p>Il-Fondoq ta' Ironbridge ġie ddeżinjat bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1986.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref></p>
<p>Il-valur universali straordinarju tas-sit ġie rrikonoxxut abbażi ta' erba' kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref></p>
Konservazzjoni
<figure><caption>Veduta mill-ajru taż-żona tal-pont tal-ħadid</caption></figure>
<p>Il-Green Wood Centre qattgħu iktar minn għoxrin sena jħarrġu lil ħaddiema ġodda fil-qasam tal-ġestjoni tal-boskijiet u tal-imsajġar b'rotazzjoni qasira, bl-għan li jerġgħu jistimolaw l-industrija tal-imsajġar b'rotazzjoni qasira.</p>
<p>Is-Severn Gorge Countryside Trust tieħu ħsieb il-ġestjoni tal-biċċa l-kbira tal-boskijiet, tal-mergħat tal-ħaxix, u ta' raba' ieħor fi ħdan iż-żona tal-Fondoq ta' Ironbridge li ġiet iddeżinjata bħala Sit ta' Wirt Dinji tal-UNESCO, b'kollox madwar 260 ettaru ta' art. Il-Green Gym ta' BTCV jaħdem mat-Trust biex jassistihom fix-xogħol li jkun meħtieġ li jsir fil-boskijiet.</p>
<p>Is-Severn Gorge Countryside Trust u l-Green Wood Centre nedew proġett volontarju konġunt li jippermetti lin-nies lokali jinvolvu ruħhom lokalment f'attivitajiet bħax-xogħol mal-imsajġar b'rotazzjoni qasira, it-tneħħija tal-ħaxix ħażin, it-tqegħid ta' ċnut u xatbiet ta' protezzjoni għaċ-ċriev, il-bini ta' artijiet imtarrġin u l-ġestjoni tal-boskijiet.</p>
<p>Barra minn hekk, hemm ukoll <ref target="https://mt.wikipedia.org/wiki/Mużew">Mużew</ref> dwar il-Fondoq ta' Ironbridge li għandu wkoll librerija u arkivji. Dan il-mużew f'Telford fih wirjiet relatati max-<ref target="https://mt.wikipedia.org/wiki/Xjenza_Naturali">xjenzi naturali</ref>, it-trasport fuq l-art, nies notevoli, ix-<ref target="https://mt.wikipedia.org/wiki/Xjenza">xjenza</ref> u t-teknoloġija, l-<ref target="https://mt.wikipedia.org/wiki/Storja">istorja</ref> soċjali, il-muniti u l-medalji, l-<ref target="https://mt.wikipedia.org/wiki/Arti">arti</ref> dekorattiva u applikata, l-arkeoloġija, u l-belle arti.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
</text></body></html>