<html><body><text id="wikipedia_mt_wikipedia_org__26338.html" ns="0" revid="265865" sourceurl="https://mt.wikipedia.org/wiki/Joseph_Louis_Gay-Lussac" title="Joseph Louis Gay-Lussac" type="wikipedia">Joseph Louis Gay-Lussac
<p><hi rend="bold">Joseph Louis Gay-Lussac</hi> (pronunzja bil-Franċiż: [ʒɔzɛf lwi ɡɛlysak]; twieled is-6 ta’ Diċembru 1778 – miet fid-9 ta’ Mejju 1850) kien kimiku u fiżiku <ref target="https://mt.wikipedia.org/wiki/Franza">Franċiż</ref>. Huwa magħruf l-iktar għall-iskoperta tiegħu li l-<ref target="https://mt.wikipedia.org/wiki/Ilma">ilma</ref> huwa magħmul minn żewġ partikoli tal-<ref target="https://mt.wikipedia.org/wiki/Idroġenu">idroġenu</ref> u partikola waħda tal-<ref target="https://mt.wikipedia.org/wiki/Ossiġenu">ossiġenu</ref> (flimkien ma’ <ref target="https://mt.wikipedia.org/wiki/Alexander_von_Humboldt">Alexander von Humboldt</ref>), għal żewġ liġijiet marbuta mal-gassijiet, u għax-xogħol tiegħu fir-rigward tat-taħlitiet tal-<ref target="https://mt.wikipedia.org/wiki/Alkoħol">alkoħol</ref> u l-ilma, li wassal għall-gradi alkoħoliċi ta’ Gay-Lussac li jintużaw għall-kejl tal-livell ta’ alkoħol fix-xorb f’ħafna pajjiżi.</p>
Bijografija
<p>Gay-Lussac twieled fis-6 ta’ Diċembru 1778 f’<ref target="https://mt.wikipedia.org/wiki/Saint-Léonard-de-Noblat">Saint-Léonard-de-Noblat</ref> li attwalment jinsab fid-dipartiment ta’ Haute-Vienne.</p>
<figure><caption>Gay-Lussac u Biot fuq balunbaraxx fl-1804. Illustrazzjoni mill-aħħar tas-seklu 19.</caption></figure>
<p>Missier Joseph Louis Gay, <ref target="https://mt.wikipedia.org/wiki/Anthony_Gay">Anthony Gay</ref>, iben tabib, kien avukat u prosekutur u ħadem bħala mħallef f’Saint-Léonard-de-Noblat.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Missier żewġ subien u tlett ibniet, huwa kien is-sid tal-biċċa l-kbira tal-artijiet tal-villaġġ ta’ Lussac u spiss kien iżid isem dan il-villaġġ ma’ kunjomu, skont drawwa tal-Ancien Régime. Għall-ħabta tal-1803, il-missier u l-iben finalment adottaw il-kunjom Gay-Lussac.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Matul ir-Rivoluzzjoni, f’isem il-Liġi dwar in-Nies Suspettati, missieru, l-eks prosekutur tar-re, intefa’ l-ħabs f’Saint Léonard mill-1793 sal-1794.</p>
<p>Joseph Louis Gay-Lussac ingħata l-edukazzjoni bikrija tiegħu fl-Abbazija <ref target="https://mt.wikipedia.org/wiki/Knisja_Kattolika">Kattolika</ref> ta’ <ref target="https://mt.wikipedia.org/wiki/Bordeaux">Bordeaux</ref>, għalkemm iktar ’il quddiem f’ħajtu sar ateu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Taħt għajnejn il-Patri Superjuri ta’ Dumonteil huwa beda l-edukazzjoni tiegħu f’<ref target="https://mt.wikipedia.org/wiki/Pariġi">Pariġi</ref>, fejn finalment daħal jistudja fl-Iskola Politeknika fl-1798.</p>
<p>Tliet snin wara, Gay-Lussac ġie ttrasferit fl-École des Ponts et Chaussées, u ftit wara ġie assenjat lil C. L. Berthollet bħala l-assistent tiegħu. Fl-1802, ġie maħtur dimostratur ta’ A. F. Fourcroy fl-Iskola Politeknika, fejn fl-1809 huwa sar il-professur tal-<ref target="https://mt.wikipedia.org/wiki/Kimika">kimika</ref>. Mill-1808 sal-1832, huwa kien il-professur tal-fiżika fis-Sorbonne, kariga li rreżenja minnha biss biex isir president tax-<ref target="https://mt.wikipedia.org/wiki/Xjenza">xjenza</ref> fil-Jardin des Plantes. Fl-1821, huwa ġie elett bħala membru barrani tal-Akkademja <ref target="https://mt.wikipedia.org/wiki/Żvezja">Żvediża</ref> Rjali tax-Xjenzi. Fl-1831 ġie elett biex jirrappreżenta lid-dipartiment ta’ Haute-Vienne fil-kamra tad-deputati, u fl-1839 sar parti mill-kamra tal-pari. Huwa ġie elett Membru Onorarju Barrani tal-Akkademja <ref target="https://mt.wikipedia.org/wiki/Stati_Uniti">Amerikana</ref> ta<ref target="https://mt.wikipedia.org/wiki/L-Arti">l-Arti</ref> u x-Xjenzi fl-1832.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Il-qabar ta’ Gay Lussac</caption></figure>
<p>Gay-Lussac iżżewweġ lil <ref target="https://mt.wikipedia.org/wiki/Geneviève-Marie-Joseph_Rojot">Geneviève-Marie-Joseph Rojot</ref> fl-1809. Kien iltaqa’ magħha għall-ewwel darba meta kienet taħdem bħala assistent f’ħanut tad-drapp u kienet qed tistudja ktieb akkademiku tal-kimika minn taħt. Huwa kien il-missier ta’ ħamest itfal, u l-ikbar wieħed minnhom (Jules) sar assistent ta’ <ref target="https://mt.wikipedia.org/wiki/Justus_Liebig">Justus Liebig</ref> f’Giessen. Xi pubblikazzjonijiet ta’ Jules ġieli jiġu konfużi bħala ħidmet missieru peress li għandhom l-istess inizjali (J. Gay-Lussac).</p>
<p>Gay-Lussac miet f’Pariġi fid-9 ta’ Mejju 1850 u ġie midfun fiċ-Ċimiterju ta’ Père Lachaise. Ismu huwa wieħed minn 72 isem miktuba fuq it-<ref target="https://mt.wikipedia.org/wiki/Torri_Eiffel">Torri Eiffel</ref>.</p>
Kisbiet
<list type="unordered"><item>1802 – Gay-Lussac ifformula l-liġi ta’ Gay-Lussac u ddikjara li jekk il-massa u l-volum ta’ gass jinżammu kostanti, il-pressjoni tal-gass tiżdied b’mod lineari maż-żieda fit-temperatura. Ix-xogħol tiegħu ġie preċedutminn dak ta’ <ref target="https://mt.wikipedia.org/wiki/Guillaume_Amontons">Guillaume Amontons</ref>, li stabbilixxa r-relazzjoni bejn wieħed u ieħor mingħajr l-użu ta’ termometri preċiżi. Il-liġi xi kultant tinkiteb bħala <hi rend="italic">p</hi> = <hi rend="italic">k T</hi>, fejn <hi rend="italic">k</hi> hija kostanti u tiddependi fuq il-massa u l-volum tal-gass u <hi rend="italic">T</hi> hija t-temperatura fuq skala assoluta (f’termini tal-liġi tal-gass ideali, <hi rend="italic">k</hi> = <hi rend="italic">n·R/V</hi>).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></item>
<item>1804 – Hu u <ref target="https://mt.wikipedia.org/wiki/Jean-Baptiste_Biot">Jean-Baptiste Biot</ref> tellgħu balunbaraxx f’għoli ta’ 7,016-il metru f’investigazzjoni bikrija tal-atmosfera tad-<ref target="https://mt.wikipedia.org/wiki/Id-Dinja">Dinja</ref>. Huwa ried jiġbor kampjuni tal-arja f’għoli differenti biex janalizza d-differenzi fit-temperatura u l-indewwa.</item>
<item>1805 – Flimkien mal-ħabib u l-kollaboratur xjentifiku tiegħu Alexander von Humboldt, huwa skopra li l-kompożizzjoni tal-atmosfera ma tinbidilx bi tnaqqis fil-pressjoni (biż-żieda fl-altitudni). Barra minn hekk, skoprew ukoll li l-ilma huwa magħmul minn żewġ partikoli tal-idroġenu u minn partikola waħda tal-ossiġenu (skont il-volum).</item>
<item>1808 – Huwa kien il-koskopritur tal-boron.</item>
<item>1810 – B’kollaborazzjoni ma’ <ref target="https://mt.wikipedia.org/wiki/Louis_Thenard">Louis Thenard</ref>, huwa żviluppa metodu għall-analiżi kwantitattiva tal-elementi għall-kejl tad-diossidu tal-karbonju u tal-ossiġenu evoluti b’reazzjoni mal-klorat tal-potassju. Huwa ġabar fil-qosor ukoll l-ekwazzjoni tal-fermentazzjoni alkoħolika.</item>
<item>1811 – Huwa rrikonoxxa l-jodju bħala element ġdid, iddeskriva l-proprjetajiet tiegħu u ssuġġerixxa l-isem <hi rend="italic">iode</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></item>
<item>1815 – Huwa ssintetizza ċ-ċjanoġenu, iddetermina l-formula empirika tiegħu u tah l-isem ta’ ċjanoġenu.</item>
<item>1824 – Huwa żviluppa verżjoni mtejba tal-buretta li kienet tinkludi manku fil-ġenb, u ħoloq it-termini “pipetta” u “buretta” f’dokument tal-1824 dwar l-istandardizzazzjoni tas-soluzzjonijiet ta’ lewn nir.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></item></list>
Unuri
<list type="unordered"><item>F’Pariġi, hemm triq u lukanda ħdejn is-Sorbonne msemmijin għalih, u f’Saint-Léonard-de-Noblat hemm triq u <ref target="https://mt.wikipedia.org/wiki/Pjazza">pjazza</ref>.</item>
<item>Fl-<ref target="https://mt.wikipedia.org/wiki/Awstralja">Awstralja</ref>, il-“Kamra Gay-Lussac” fl-AB Mauri STC, <ref target="https://mt.wikipedia.org/wiki/Sydney">Sydney</ref> issemmiet għalih biex jingħata ġieħ għal xogħlu fil-fermentazzjoni tal-ħmira.</item></list>


Pubblikazzjonijiet
<list type="unordered"><item><hi rend="italic">Chemistry courses of the École Polytechnique</hi>, Vol.1&amp;2</item>
<item><hi rend="italic">Lessons of Physics</hi>, il-Fakultà tax-Xjenzi f’Pariġi, (is-6 ta’ Novembru 1827 u t-18 ta’ Marzu 1828)</item></list>
Iktar Qari
<list type="unordered"><item>"Joseph Louis Gay-Lusac (1778-1850)—Physicist and Fire Balloonist". JAMA. 187(10):771. 1964. PMID 14094304.</item>
<item>Partington, J. R. (1950). "J. L. Gay-Lussac (1778-1850)". Nature. 165(4201):708-709. PMID 15416794.</item>
<item>Gay-Lussac, L. J.; von Humboldt, A. (1805). "Expérience sur les moyens oediométriques et sur la proportion des principes constituents de l'atmosphère". Journal de Physique. 60.</item>
<item>Crosland, M. (1978). Gay-Lussac, Scientist and Bourgeois. Cambridge University Press. ISBN 0-521-21979-5.</item>
<item>Joseph Louis Gay-Lussac, French chemist (1778-1850) mill-Encyclopædia Britannica, l-10 Edizzjoni (1902)</item>
<item>Rue Gay-Lussac, Pariġi</item>
<item>L-artiklu ta’ Gay-Lussac (1809) "On the combination of gaseous substances", online u analizzat fuq BibNum.</item></list>
</text></body></html>