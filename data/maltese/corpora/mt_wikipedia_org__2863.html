<html><body><text id="wikipedia_mt_wikipedia_org__2863.html" ns="0" revid="252170" sourceurl="https://mt.wikipedia.org/wiki/Kometa" title="Kometa" type="wikipedia">Kometa<figure><caption>Diagramma tal-<ref target="https://mt.wikipedia.org/wiki/Orbita">orbita</ref> ta' kometa</caption></figure>
<p><hi rend="bold">Kometa</hi> hi boċċa magħmula kważi kollha mis-<ref target="https://mt.wikipedia.org/wiki/Silġ">silġ</ref> li tivvjaġġa fl-<ref target="https://mt.wikipedia.org/wiki/Spazju">ispazju</ref>. Il-kometi huma differenti ħafna mill-<ref target="https://mt.wikipedia.org/wiki/Asterojde">asterojdi</ref>. Fis-<ref target="https://mt.wikipedia.org/wiki/Sistema_solari">sistema solari</ref>, l-<ref target="https://mt.wikipedia.org/wiki/Orbiti">orbiti</ref> tal-kometi jaslu iżjed 'il bogħod minn <ref target="https://mt.wikipedia.org/wiki/Plutone_(pjaneta)">Plutone</ref>. Il-parti l-kbira  huma mbegħdin ħafna mix-Xemx, imma xi ftit minnhom jiġu qrib id-Dinja biżżejjed biex inkunu nistgħu narawhom billejl. Għandhom "dnub" twal għax ix-Xemx iddewweb is-silġ. Id-denb ta' kometa ma jitkaxkarx warajha, imma jipponta direttament 'l hemm mix-Xemx, għaliex itajru r-<ref target="https://mt.wikipedia.org/wiki/Riħ_solari">riħ solari</ref>.</p>
<p>Il-qalba iebsa tal-kometa tissejjaħ in-<hi rend="italic">nukleu</hi>. Hi waħda mill-oġġetti l-iżjed suwed fis-sistema solari. Meta raġġi dawl ġiet immirata fuq in-nukleu tal-<ref target="https://mt.wikipedia.org/wiki/Kometa_ta'_Halley">Kometa ta' Halley</ref>, il-kometa rriflettiet 4% tad-dawl lura lejna.</p>
<p>Hemm min ra kometa titkisser f'biċċiet: il-<ref target="https://mt.wikipedia.org/wiki/Kometa_Biela">Kometa Biela</ref> kienet waħda minn dawn. Kien hemm kometa oħra li rawha taħbat ma' pjaneta: il-<ref target="https://mt.wikipedia.org/wiki/Kometa_Shoemaker-Levy_9">Kometa Shoemaker-Levy 9</ref> ħabtet ma' <ref target="https://mt.wikipedia.org/wiki/Ġove_(pjaneta)">Ġove</ref> fl-1994. L-orbiti ta' xi pjaneti jimxu flimkien fi gruppi. L-<ref target="https://mt.wikipedia.org/wiki/Astronomu">Astronomi</ref> jaħsbu li dawn il-kometi huma l-biċċiet ta' oġġett wieħed li tfarrak.</p>
Perjodiċità
<p>Hemm kometi <hi rend="italic">perjodiċi</hi> li jiġu u jerġgħu jiġu u hemm oħrjan li jiġu darba biss. Il-kometi perjodiċi għandħom firxa wiesgħa ta' perjodi orbitali, minn ftit snin sa mijiet ta' eluf ta' snin. Dawk ta' perjodu qasir joriġinaw fil-<ref target="https://mt.wikipedia.org/wiki/Faxxa_ta'_Kuiper">Faxxa ta' Kuiper</ref>, jew fid-<ref target="https://mt.wikipedia.org/wiki/Disk_diffuż">disk diffuż</ref>
assoċjat magħha <ref target="https://mt.wikipedia.org/wiki/Il-Paġna_prinċipali#cite_note-1">[1]</ref> li qegħdin 'l hemm mill-orbita ta' <ref target="https://mt.wikipedia.org/wiki/Nettunu_(pjaneta)">Nettunu</ref>. Jaħsbu li l-kometi ta' perjodu itwal joriġinaw fis-<ref target="https://mt.wikipedia.org/wiki/Sħaba_ta'_Oort">Sħaba ta' Oort</ref>, sħaba sferika ipotizzata ta' korpijiet tas-silġ fin-naħa ta' barra tas-Sistema Solari.</p>
<p>Il-kometi ta' perjodu twil jiġu bis-saħħa lejn ix-Xemx mis-sħaba ta' Oort minħaba l-<ref target="https://mt.wikipedia.org/wiki/Perturbazzjonijiet_gravitazzjonali">perturbazzjonijiet gravitazzjonali</ref> kkawżati jew mill-pjaneti massivi tan-naħa ta' barra tas-Sistema Solari (Ġove, Saturnu, Uranu, u Nettunu), jew stilel oħra. Kometi <ref target="https://mt.wikipedia.org/wiki/Iperbola">Iperboliċi</ref> li huma rari jgħaddu darba min-naħa ta' ġewwa tas-<ref target="https://mt.wikipedia.org/wiki/Sistema_Solari">sistema Solari</ref> qabel ma jintefgħu fl-<ref target="https://mt.wikipedia.org/wiki/Spazju_interstellari">ispazju interstellari</ref> matul it-trajettorju iperboliku. Ġew osservati wkoll ' <hi rend="italic"><ref target="https://mt.wikipedia.org/wiki/Eχokometi">Eχokometi</ref></hi> ', kometi 'l barra mis-sistema solari tagħna, u jista' jkun li dawn komuni fil-galassija <ref target="https://mt.wikipedia.org/wiki/Triq_ta'_Sant'Anna">Triq ta' Sant'Anna</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fost il-kometi perjodiċi magħrufin kollha dik li tidher l-aktar spiss hi l-kometa ta' Encke, li kienet identifikata għall-ewwel darba fl-1786. Il-perjodu tagħha hu ta' elf, mitejn u 6 ijiem (3.3 snin) u dan l-iqsar li nafu bih. L-itwal perjodu, min-naħa l-oħra hu tal-kometa ta' Delevan, identifikata fl-1914, li għaliha l-orbita għadha ma ġietx determinata bil-preċiżjoni: kalkulu approssimattiv ibassar li terġa' tidher xi 749 miljun sena oħra.</p>
Storja tal-kometi
<p>Il-kelma <hi rend="italic">kometa</hi> ġejja mill-kelma Taljana <hi rend="italic">cometa</hi>, bil-<ref target="https://mt.wikipedia.org/wiki/Latin">Latin</ref> <hi rend="italic">cometes</hi>, li hi l-latinizzazzjoni tal-kelma <ref target="https://mt.wikipedia.org/wiki/Lingwa_Griega">Griega</ref> κομήτης (<hi rend="italic">komētēs</hi>), li oriġinalment kienet tfisser "bix-xagħar twil",<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> mill-kelma κόμη (<hi rend="italic">komē</hi>), li tfisser "xagħar tar-ras".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-filosfu u xjenzjat <ref target="https://mt.wikipedia.org/wiki/Greċja">Grieg</ref> <ref target="https://mt.wikipedia.org/wiki/Aristotle">Aristotle</ref> kien l-ewwel wieħed li uża l-forma mnissla ta' <hi rend="italic">κόμη</hi>, <hi rend="italic">κομήτης</hi>, biex jiddeskrivi li ra bħala "stilel bix-xagħar". Is-<ref target="https://mt.wikipedia.org/wiki/Simbolu_astronomiku">simbolu astronomiku</ref> għall-kometi hu , magħmul minn diska bi tliet estensjoniet qishom tliet xagħriet.</p>
<p>Fl-antik in-nies kienu jibżgħu mill-kometi. Ma kinux jafu xinhuma jew mnejn ġejjin. Kien min kien jaħseb li kienu blalen tan-nar mibgħuta fid-dinja mix-xjanten jew l-allat biex jeqirduha. Kienu jgħidu li kull meta tidher kometa iġġib magħha x-xorti ħażina. Kull meta tidher kometa imut re. wieħed minn dawn l-eżempji jidher fit-<ref target="https://mt.wikipedia.org/wiki/Tapazzerija_ta'_Bayeux">Tapazzerija ta' Bayeux</ref>, meta l-<ref target="https://mt.wikipedia.org/wiki/Kometa_ta'_Halley">kometa ta' Halley</ref> reġgħet dehret. Kienu jaħsbu wkoll li l-kometi jwaqqfu l-ġwerer u jġibu l-ġuħ.</p>
<figure><caption>L-orbita tal-kometa tal-1680, taqbel ma' parabola, kif wera Isaac Newton fil-<hi rend="italic">Principia</hi></caption></figure>
<p>Kien ir-<ref target="https://mt.wikipedia.org/wiki/Renaxximent">Rinaxximent</ref> meta x-xjenzati bdew iqisu l-kometi b'inqas suspett u jibbażaw l-osservazzjonijiet tagħhom fuq ix-<ref target="https://mt.wikipedia.org/wiki/Xjenza">xjenza</ref>. <ref target="https://mt.wikipedia.org/wiki/Tycho_Brahe">Tycho Brahe</ref> rraġuna li l-kometi ma jiġux mid-dinja, u l-kalkuli tiegħu urew li l-kometa żgur huma 'l bogħod sitt darbiet daqs kemm id-dinja hi mill-qamar.</p>
<p><ref target="https://mt.wikipedia.org/wiki/Edmond_Halley">Edmond Halley</ref> (li l-Kometa ta' Halley hi msemmija warajh) irraġuna li l-kometi huma perjodiċi, jiġifieri jidhru kull xi ftit ta' mijiet ta' snin. Hekk kien l-ewwel wieħed li bassar id-dehra ta' kometa, il-Kometa ta' Halley. </p>
<p><ref target="https://mt.wikipedia.org/wiki/Isaac_Newton">Isaac Newton</ref> ukoll studja l-kometi. Beda jinteressa ruħu meta dehret kometa fix-xitwa tal-1680–1681, u kiteb dwarha lil <ref target="https://mt.wikipedia.org/wiki/John_Flamsteed">John Flamsteed</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Induna li l-kometi jagħmlu dawra ta' U (parabola) madwar ix-xemx. Qabel Newton qal hekk, kienu jaħsbu li l-kometi jispiċċaw fix-xemx, imbagħad toħroġ kometa oħra minn wara xemx.</p>
Lista ta' kometi famużi
<list type="unordered"><item><ref target="https://mt.wikipedia.org/wiki/19P/Borrelly">Kometa 19P/Borrelly</ref></item>
<item><ref target="https://mt.wikipedia.org/wiki/Kometa_Encke">Kometa 2P/Encke</ref></item>
<item><ref target="https://mt.wikipedia.org/wiki/Kometa_Hyakutake">Kometa Hyakutake</ref></item>
<item><ref target="https://mt.wikipedia.org/wiki/Kometa_Hale-Bopp">Kometa Hale-Bopp</ref></item>
<item><ref target="https://mt.wikipedia.org/wiki/Kometa_ta'_Halley">Kometa ta' Halley</ref></item>
<item><ref target="https://mt.wikipedia.org/wiki/Kometa_Humason">Kometa Humason</ref></item>
<item><ref target="https://mt.wikipedia.org/wiki/Kometa_Ikeya-Seki_(C/1965_S1)">Kometa Ikeya-Seki</ref></item>
<item><ref target="https://mt.wikipedia.org/wiki/Kometa_Machholz">Kometa Machholz</ref></item>
<item><ref target="https://mt.wikipedia.org/wiki/C/2006_P1_McNaught">Kometa McNaught (C/2006 P1)</ref></item>
<item><ref target="https://mt.wikipedia.org/wiki/Kometa_Shoemaker-Levy_9">Kometa Shoemaker-Levy 9</ref></item>
<item><ref target="https://mt.wikipedia.org/wiki/Kometa_Kohoutek">Kometa Kohoutek</ref></item></list>


Ħoloq esterni
<list type="unordered"><item><ref target="http://stevechallis.net/Comets.php">Are Comets Made of Antimatter?</ref></item>
<item><ref target="http://solarsystem.nasa.gov/planets/profile.cfm?Object=Comets">Comets Page</ref> at <ref target="http://solarsystem.nasa.gov/">NASA's Solar System Exploration</ref></item>
<item><ref target="http://www.icq.eps.harvard.edu/">International Comet Quarterly</ref></item>
<item><ref target="http://www.magnet.fsu.edu/education/community/slideshows/comet/index.html">How to Make a Model of a Comet</ref></item>
<item><ref target="http://smallbodies.ru/en/">Catalogue of the Solar System Small Bodies Orbital Evolution</ref></item></list>
</text></body></html>