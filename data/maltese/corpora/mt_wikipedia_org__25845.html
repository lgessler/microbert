<html><body><text id="wikipedia_mt_wikipedia_org__25845.html" ns="0" revid="264403" sourceurl="https://mt.wikipedia.org/wiki/Sala_ta%C4%8B-%C4%8Aentenarju" title="Sala taċ-Ċentenarju" type="wikipedia">Sala taċ-Ċentenarju<figure><caption>Is-Sala taċ-Ċentenarju</caption></figure>
<p>Is-<hi rend="bold">Sala taċ-Ċentenarju</hi> (bil-<ref target="https://mt.wikipedia.org/wiki/Lingwa_Pollakka">Polakk</ref>: <hi rend="italic">Hala Stulecia</hi> [ˈxala stuˈlɛtɕa]; bil-Ġermaniż: <hi rend="italic">Jahrhunderthalle</hi> [jaːɐ̯ˈhʊndɐthalə]), li qabel kien imsejjaħ <hi rend="bold">Hala Ludowa</hi> (“Sala tal-Poplu”), hija binja storika fi <ref target="https://mt.wikipedia.org/wiki/Wrocław">Wrocław</ref>, il-<ref target="https://mt.wikipedia.org/wiki/Polonja">Polonja</ref>. Inbniet skont il-pjanijiet tal-arkitett <ref target="https://mt.wikipedia.org/wiki/Max_Berg">Max Berg</ref> fl-1911-1913, meta l-belt kienet parti mill-Imperu Ġermaniż. Max Berg iddisinja is-Sala taċ-Ċentenarju biex isservi bħala struttura multifunzjonali li tospita l-wirjiet, il-kunċerti, l-ispettakli teatrali u l-opri, u l-avvenimenti sportivi.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Is-sala għadha tintuża għall-avvenimenti sportivi u għall-kunċerti.</p>
<p>Bħala binja ikonika bikrija tal-arkitettura tal-konkos imsaħħaħ, il-binja saret wieħed mill-<ref target="https://mt.wikipedia.org/wiki/Monument">Monumenti</ref> Storiċi (<hi rend="italic">Pomnik historii</hi>) nazzjonali uffiċjali tal-Polonja fl-20 ta’ April 2005, flimkien mal-Padiljun tal-Erba’ Koppli, il-Pergola, u l-Iglica, u l-kumpless jiġi ġestit mill-Bord tal-Wirt Nazzjonali tal-Polonja. Is-sala tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2006.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja
<p>Fil-belt kapitali tas-Silesja, Breslau, fl-10 ta’ Marzu 1813, ir-Re <ref target="https://mt.wikipedia.org/wiki/Frederick_William_III">Frederick William III</ref> tal-<ref target="https://mt.wikipedia.org/wiki/Prussja">Prussja</ref> appella lill-poplu tal-Prussja u tal-<ref target="https://mt.wikipedia.org/wiki/Ġermanja">Ġermanja</ref> fil-proklamazzjoni <hi rend="italic">An Mein Volk</hi> (“Lill-Poplu Tiegħi”) biex jirribella kontra l-okkupazzjoni ta’ <ref target="https://mt.wikipedia.org/wiki/Napuljun_I_ta'_Franza">Napuljun</ref>. F’din il-proklamazzjoni, ir-Re Frederick William III ħoloq ukoll il-premju tas-<hi rend="italic">Salib tal-Ħadid</hi>, li iktar ’il quddiem sar l-iktar unur u simbolu militari Ġermaniż famuż. F’Ottubru ta’ dik is-sena, fil-<ref target="https://mt.wikipedia.org/wiki/Battalja_ta’_Leipzig">Battalja ta’ Leipzig</ref>, Napuljun tilef.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Is-Sala taċ-Ċentenarju minn wara</caption></figure>
<p>Il-ftuħ tas-sala kien parti miċ-ċelebrazzjoni biex jitfakkar għeluq il-mitt anniversarju tal-battalja, u għalhekk ingħata l-isem Sala taċ-Ċentenarju. L-awtoritajiet muniċipali ta’ Breslau baqgħu jistennew il-finanzjament statali jasal, iżda fl-aħħar mill-aħħar kellhom iġarrbu l-ispejjeż enormi huma stess. Il-pajsaġġ u l-binjiet madwar is-sala ġew stabbiliti minn <ref target="https://mt.wikipedia.org/wiki/Hans_Poelzig">Hans Poelzig</ref> u nfetħu fl-20 ta’ Mejju 1913, quddiem il-preżenza tal-Prinċep Ereditarju <ref target="https://mt.wikipedia.org/wiki/William_ta’_Hohenzollern">William ta’ Hohenzollern</ref>. It-territorju mad-dawra tas-sala jinkludu għadira enormi bil-funtani, pergola kbira tal-konkos f’għamla ta’ nofs elissi. Iktar lil hinn, lejn it-Tramuntana, inħoloq ġnien <ref target="https://mt.wikipedia.org/wiki/Ġappun">Ġappuniż</ref>. L-awtur Silesjan <ref target="https://mt.wikipedia.org/wiki/Gerhart_Hauptmann">Gerhart Hauptmann</ref> kien ħejja spettaklu speċjali għall-okkażjoni msejjaħ <hi rend="italic">Festspiel in deutschen Reimen</hi>, madankollu l-mise-en-scène ta’ <ref target="https://mt.wikipedia.org/wiki/Max_Reinhardt">Max Reinhardt</ref> ġiet sospiża mill-għaqdiet konservattivi nazzjonali minħabba t-tendenzi antimilitaristiċi.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Wara l-avvenimenti ta’ tfakkir taċ-ċentenarju, il-binja serviet bħala binja rikreattiva b’diversi skopijiet, li kienet tinsab fl-Ispazji tal-Wirjiet, li qabel kienu jintużaw għat-tiġrijiet taż-<ref target="https://mt.wikipedia.org/wiki/Żiemel">żwiemel</ref>. Il-binja ħelsitha mid-devastazzjoni ta’ Wrocław fit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> (l-<ref target="https://mt.wikipedia.org/wiki/Assedju_ta’_Breslau">Assedju ta’ Breslau</ref>). Wara l-gwerra, meta l-belt (flimkien mal-biċċa l-kbira tas-Silesja storika) kienet saret parti mir-Repubblika tal-Polonja skont il-<ref target="https://mt.wikipedia.org/wiki/Ftehim_ta’_Potsdam">Ftehim ta’ Potsdam</ref> tal-1945, is-sala ngħatat l-isem ta’ <hi rend="italic">Hala Ludowa</hi> (“Sala tal-Poplu”) mill-awtoritajiet <ref target="https://mt.wikipedia.org/wiki/Komuniżmu">Komunisti</ref>. Fl-1948, quddiem is-sala tqiegħdet <ref target="https://mt.wikipedia.org/wiki/Skultura">skultura</ref> tal-metall twila 106 metri qisha labbra msejħa Iglica. Is-sala ġiet rinnovata b’mod estensiv fl-1997 u fl-2010. Reċentement, it-traduzzjoni bil-Pollakk tal-isem oriġinali bil-Ġermaniż, <hi rend="italic">Hala Stulecia</hi>, saret uffiċjali.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Is-Sala taċ-Ċentenarju ospitat il-Kampjonat Ewropew tal-Basketball “EuroBasket” tal-1963 u grupp tar-rawnd preliminari tal-istess kampjonat tal-2009.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Wara r-rinnovazzjoni li saret fl-2009-2011, is-sala issa tista’ tilqa’ 10,000 ruħ. F’Ottubru 2014, il-binja rċeviet għotja finanzjarja ta’ $200,000 għar-rinnovazzjoni mingħand il-Getty Foundation, bħala parti mill-programm <hi rend="italic">Keeping It Modern</hi> li kien inħoloq xi xahar qabel mill-fondazzjoni <ref target="https://mt.wikipedia.org/wiki/Stati_Uniti">Amerikana</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Arkitettura
<figure><caption>Is-sala minn ġewwa</caption></figure>
<p>Is-saqaf f’għamla ta’ koppla tas-sala, immudellat abbażi tal-Festhalle Frankfurt, inbena bil-konkos imsaħħaħ, b’dijametru intern ta’ 69 metru u għoli ta’ 42 metru. Meta nbena kien l-ikbar binja ta’ dik ix-xorta. L-għamla ta’ kwadrifolju simetriku bi spazju ċentrali ċirkolari kbir tesa’ 7,000 ruħ. Is-saqaf f’għamla ta’ koppla stess huwa għoli 23 metru u huwa magħmul mill-<ref target="https://mt.wikipedia.org/wiki/Azzar">azzar</ref> u mill-<ref target="https://mt.wikipedia.org/wiki/Ħġieġ">ħġieġ</ref>. Il-<hi rend="italic">Jahrhunderthalle</hi> saret referenza ewlenija għall-iżvilupp tal-istrutturi tal-konkos imsaħħaħ fis-seklu 20.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Fiċ-ċentru tal-istruttura hemm koppla superjuri b’lanterna. Meta wieħed iħares minn ġewwa, hemm mudell viżibbli ċar tas-Salib tal-<ref target="https://mt.wikipedia.org/wiki/Ħadid">Ħadid</ref> fis-saqaf f’għamla ta’ koppla; għalhekk, iċ-ċentru tal-istruttura kien ġie moħbi matul il-perjodu tal-Komuniżmu fil-Polonja.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Is-sala oriġinarjament kellha <ref target="https://mt.wikipedia.org/wiki/Orgni">orgni</ref> magħmul minn <ref target="https://mt.wikipedia.org/wiki/Walcker_Orgelbau">Walcker Orgelbau</ref>, li dak iż-żmien, kien l-ikbar orgni fid-dinja. Fl-24 ta’ Settembru 1913, <ref target="https://mt.wikipedia.org/wiki/Karl_Straube">Karl Straube</ref> kien l-ewwel wieħed li daqq l-orgni u daqq <hi rend="italic">Introduzzjoni, Passacaglia u Fugue</hi>, Op. 127, ta’ <ref target="https://mt.wikipedia.org/wiki/Max_Reger">Max Reger</ref>, li ġiet komposta speċjalment għal din l-okkażjoni. Il-biċċa l-kbira tal-partijiet tal-orgni ġew ittrasferiti u bihom inbena l-orgni tal-Katidral ta’ Wrocław wara t-Tieni Gwerra Dinjija.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Sit ta’ Wirt Dinji
<figure><caption>Iċ-ċentru tas-saqaf f’għamla ta’ koppla minn ġewwa</caption></figure>
<p>Is-Sala taċ-Ċentenarju ġiet iddeżinjata bħala Sit ta’ Wirt Dinji tal-UNESCO fl-2006. Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba s-sala hija eżempju kreattiv u innovattiv fl-iżvilupp tat-teknoloġija tal-kostruzzjoni fi strutturi kbar tal-konkos imsaħħaħ; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba s-sala hija xogħol pijunier tal-inġinerija u tal-arkitettura moderna, li turi interskambju importanti ta’ influwenzi fil-bidu tas-seklu 20, li mbagħad saret referenza ewlenija fl-iżvilupp iktar ’il quddiem tal-istrutturi tal-konkos imsaħħaħ; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba s-sala hija eżempju straordinarju ta’ arkitettura rikreattiva moderna b’varjetà ta’ użi.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Aċċess
<p>Is-sala tinsab fil-Lvant taċ-ċentru tal-belt ta’ Wrocław, iżda l-aċċess għaliha jiġi ffaċilitat bit-tramm jew bil-karozza tal-linja.</p>
<p>Is-sala għandha Ċentru għall-Viżitaturi li tkun miftuħa mill-Ħamis sal-Ħadd bejn l-10:00 u s-18:00 għal miżata żgħira tad-dħul.</p>
<p>Il-binja u l-madwar jżuruhom spiss it-turisti u n-nies tal-post. Ħdejha hemm attrazzjonijiet turistiċi popolari oħra, bħaż-Żu ta’ Wrocław, il-Ġnien Ġappuniż, u l-Pergola bil-Funtana Multimedjali.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
</text></body></html>