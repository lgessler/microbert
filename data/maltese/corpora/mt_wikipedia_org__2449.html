<html><body><text id="wikipedia_mt_wikipedia_org__2449.html" ns="0" revid="258664" sourceurl="https://mt.wikipedia.org/wiki/G%C5%BCira_(lokalit%C3%A0)" title="Gżira (lokalità)" type="wikipedia">Gżira (lokalità)

<p>Il-<hi rend="bold">Gżira</hi>, hija belt li fir-reġjun ċentral ta' Malta u li tinsab bejn <ref target="https://mt.wikipedia.org/wiki/Tas-Sliema">Tas-Sliema</ref> u l-<ref target="https://mt.wikipedia.org/wiki/L-Imsida">Imsida</ref>, u qrid <ref target="https://mt.wikipedia.org/wiki/Ta'_Xbiex">Ta' Xbiex</ref>. Il-popolazzjoni tal-Gżira hija ta' 8,029 (Marzu 2014).<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-isem ta' din il-lokalità ġej mill-Gżira msemmija għall-Gran Mastru Manoel de Vilhena. Ix-xatt tal-Gżira għandu veduti tal-Belt <ref target="https://mt.wikipedia.org/wiki/Valletta">Valletta</ref> mdawra bis-swar, li huma mdawla billejl, u joħolqu sfond għall-Gżira Manoel, il-Yacht Marina u l-Ġnien Pubbliku.</p>
Storja tal-belt
<p>F'nofs is-seklu 19 inbniet villa fil-Gżira mill-Kavallier <ref target="https://mt.wikipedia.org/wiki/Jacob_Tagliaferro">Jacob Tagliaferro</ref>. Bil-mod il-Gżira bdiet tiżviluppa f'subborg tal-klassi tal-ħaddiema f’Tas-Sliema. Sas-snin sebgħin, il-Gżira kellha ħafna bars, partikolarment is-Snake Pit, il-Britannia u l-Granada fil-viċinanza tax-Xatt, liema attività ekonomika ntemmet meta s-Forzi Armati Ingliżi telqu minn Malta fil-31 ta’ Marzu 1979.</p>
<p>Mal-qalba tas-seklu 21, il-Gżira rat boom tal-propjetà immobbli, u bini ġdid, l-aktar appartamenti, jissostitwixxu l-bini l-antik.Il-Gżira llum tospita komunità ta' negozju f'lukandi, ristoranti, istituzzjonijiet finanzjarji, kumpaniji legali, kumpaniji tal-imħatri onlajn, proprjetà immobbli u uffiċċji qalb għad ta' residenti Maltin u ta' diversi entitajiet oħra. Il-Gżira hija magħrufa bħala belt pjuttost multikulturali, bi gruppi ta' immigranti stabbiliti u integrati sew.</p>
<p>Ir-raġuni ewlenija għall-popolarità ta' din il-belt hija li tinsab f'naħa pjuttost ċentrali ta' Malta, viċin sew tal-<ref target="https://mt.wikipedia.org/wiki/Università_ta'_Malta">Università ta' Malta</ref> kif ukoll tal-belt kapitali, <ref target="https://mt.wikipedia.org/wiki/Valletta">Valletta</ref>. </p>
<p>Fil-Gżira hemm it-triq D'Argens li bis-saħħa tagħha beda l-iżvillupp f'Tas-Sliema u <ref target="https://mt.wikipedia.org/wiki/San_Ġiljan_(lokalità)">San Ġiljan</ref>. L-attivitajiet ewlenin tal-Gżira jinkludu industriji tas-servizzi, ħwienet kummerċjali u servizzi edukattivi. Il-kumpanija internazzjonali tal-imħatri <ref target="https://mt.wikipedia.org/wiki/Tipbet">Tipbet</ref> għandha l-kwartieri ġenerali tagħha fi Triq Sir William Reid u t-Teatru Orpheum jinsab ukoll fil-Gżira.</p>
<p>L-iżvilupp li seħħ fil-bidu tas-seklu 21 ħa post numru ta' djar quddiem il-baħar u l-karattru li kellha l-belt qabel inbidel sew. Xhieda ta' dan huma l-faċċati tradizzjonalment Maltin li għadek issib fil-qalba tal-Gżira. Dan jidher sew f'għad ta' gallariji tal-injam u gallariji oħra maħdumin bil-ħadid fundut. </p>
<p>Ir-rata tal-kriminalità fil-Gżira hija relattivament baxxa, u din il-belt hija ġeneralment sigura daqs il-bqija ta' Malta u <ref target="https://mt.wikipedia.org/wiki/Għawdex">Għawdex</ref>. Il-popolazzjoni tal-Gżira kienet pjuttost stabbli matul dawn l-aħħar snin. F'Marzu tal-2014 kien hemm 8,029 persuna jgħixu fil-Gżira. </p>
Il-Knisja Parrokkjali
<p>Il-knisja parrokkjali tal-Gżira hija ddedikata lill-Madonna tal-Karmnu. Il-festa annwali tagħha tiġi ċċelebrata fit-tieni Ħadd ta ’Lulju. </p>
<p>Il-knisja parrokkjali tal-Gżira hija magħrufa lokalment bħala <hi rend="italic">tal-Ġebla</hi>. Dan b'referenza għal inċident li seħħ fil-qrib fl-10 ta' Lulju 1902. Tliet baħrin Brittaniċi fis-sakra, William Walls, Charles Thurbull u John Packhun, riedu jidħlu f’bar, li dak il-ħin kien magħluq. Meta Karmnu Brincat, is-sid tal-bar, irrifjuta li jiftaħ, il-baħrin bdew jitfgħu l-ġebel lejn il-post. Waħda minn dawn il-ġebel laqat niċċa żgħira b’ritratt tal-Madonna tal-Karmnu li kien hemm barra l-bar. Il-ġebla kissret il-ħġieġa tal-qafas, iżda ma għamlitx kuntatt mar-ritratt innifsu, li baqa‘ intatt. Minkejja r-riħ, il-ġebla baqgħet imwaħħla fil-ħġieġ imkisser. Il-ġebla tneħħiet minn Rev. Anton Manché u ttieħdet fil-Knisja Parrokkjali ta' Stella Maris f’Tas-Sliema, fejn il-kappillan kien ir-Rev. Francis Vincent Manché, ħu Anton. Sar talb u servizzi għar-riparazzjoni għal tlett ijiem u wara Dun Anton Anton Manché rnexxielu jwaqqaf kappella żgħira fil-Gżira fejn ittieħed dan l-inkatru kemm imsejjaħ tal-Madonna tal-Ġebla. </p>
<p>Il-qafas, il-ħġieġ imkisser u l-ġebla li ntefgħet fuq ir-ritratt tal-Madonna ġew ippreservati u għadhom esebiti f'din il-knisja sal-lum. </p>
<p>Fis-7 ta' Lulju 1913 l-Isqof Pietro Pace ddikjara l-kappella bħala viċi-parroċċa.</p>
<p>Fil-15 ta' Mejju 1921, l-Isqof Mauro Caruana ddikjara l-kappella bħala parroċċa. Dun Anton Manché kien l-ewwel kappillan u taħt id-direzzjoni tiegħu bejn l-1921 u l-1935 inbniet il-knisja parrokkjali eżistenti.</p>
<p>It-tieni kappillan fl-istorja tal-parroċċa tal-Gżira kien Dun <ref target="https://mt.wikipedia.org/wiki/Carlo_Manché">Carlo Manché</ref>. Sar kappillan tal-Gżira fit-12 ta’ Marzu 1935 u dam jokkupa din il-kariga sal-mewtiu fit-18 ta’ Novembru 1950.</p>
Bliet tewmin
<p>Il-Gżira hija ġemellata ma' <ref target="https://mt.wikipedia.org/wiki/Glyfada">Glyfada</ref> (fil-Greċja)<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u <ref target="https://mt.wikipedia.org/wiki/Wałbrzych">Wałbrzych</ref> (fil-Polonja).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Żoni fil-Gżira
<list type="unordered"><item>Il-qalba tal-belt - madwar il-knisja parrokjali</item>
<item>Ix-xatt</item>
<item>L-Empire Stadium - grawnd tal-futbol abbandunat sa minn madwar l-1980</item>
<item>Gnien il-Kunsill tal-Ewropa</item>
<item>Il-Marina tal-Gżira</item>
<item>Manoel Island</item></list>
</text></body></html>