<html><body><text id="wikipedia_mt_wikipedia_org__6520.html" ns="0" revid="272322" sourceurl="https://mt.wikipedia.org/wiki/Emerson_Ferreira_da_Rosa" title="Emerson Ferreira da Rosa" type="wikipedia">Emerson Ferreira da Rosa
<p><hi rend="bold">Emerson Ferreira da Rosa</hi> (twieled fl-4 ta' April 1976), magħruf sempliċiment bħala <hi rend="bold">Emerson</hi>, huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Brażil">Brażiljan</ref>. Il-laqam tiegħu huwa <hi rend="italic">"Il-Puma"</hi> minħabba l-movimenti felini li għandu fin-nofs tal-grawnd.</p>
Karriera
<p>Wara li beda l-avventura Ewropea mat-tim Ġermaniż ta' <ref target="https://mt.wikipedia.org/wiki/Bayer_04_Leverkusen">Bayer Leverkusen</ref>, Emerson ingħaqad ma' <ref target="https://mt.wikipedia.org/wiki/AS_Roma">AS Roma</ref> fejn rebaħ il-kampjonat u kif ukoll is-<ref target="https://mt.wikipedia.org/wiki/Supertazza_Taljana">Supertazza Taljana</ref> fl-2001. Il-prestazzjonijiet impressjonanti għal Roma fl-<ref target="https://mt.wikipedia.org/wiki/Kampjonat_tal-futbol_Taljan_2003-04">istaġun 2003–04</ref>, wasslu għal klabbs bħal <ref target="https://mt.wikipedia.org/wiki/Juventus_FC">Juventus</ref> kif ukoll <ref target="https://mt.wikipedia.org/wiki/Real_Madrid_CF">Real Madrid</ref> biex jinteressaw irwieħhom fil-plejer biex jakkwistawh matul is-suq tat-trasferimenti tas-sajf. Wara saga twila fuq il-futur tiegħu, Roma xtaqu li jbiegħhuh lil Real Madrid minflok lir-rivali Juventus però Emerson xtaq li jmur ma' Juventus, fejn mexa mal-passi tal-kowċ <ref target="https://mt.wikipedia.org/wiki/Fabio_Capello">Fabio Capello</ref> biex ingħaqad ma' Juventus għal somma ta' madwar 15-il miljun <ref target="https://mt.wikipedia.org/wiki/Ewro">Ewro</ref>. Wara żewġ staġuni mat-tim minn Turin, hu ttrasferixxa ma' Real Madrid għal darb'oħra flimkien ma' Capello. Madankollu, minħabba r-relazzjoni xejn tajba li kellu ma' Capello flimkien ma' prestazzjonijiet xejn konvinċenti, Emerson wera x-xewqa li jirritorna lura lejn Juventus f'Jannar tal-2007 anke jekk kien jaf li b'konsegwenza t'hekk kien se jinżel is-salarju. Però, sa Mejju, il-prestazzjonijiet mat-tim Madrilen tjiebu, u flimkien mar-riżultati tajbin li kien qed jikseb it-tim, nhar it-12 ta' Mejju 2007 hu ddikjara l-intenzjoni li jibqa' ma' Real. Imma, f'konverżazzjoni fuq il-programm tar-radju "El Larguero", il-president ta' Real Madrid <ref target="https://mt.wikipedia.org/wiki/Ramon_Calderon">Ramon Calderon</ref>, qal li Emerson jista' jħalli lil Real Madrid dak is-sajf flimkien mal-attakant Taljan <ref target="https://mt.wikipedia.org/wiki/Antonio_Cassano">Antonio Cassano</ref> minħabba problemi tekniċi.</p>
<p>Fil-21 ta' Awissu 2007, <ref target="https://mt.wikipedia.org/wiki/AC_Milan">Milan</ref> uffiċjalizzaw l-akkwist tal-Brażiljan.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Id-debutt wasal fis-<ref target="https://mt.wikipedia.org/wiki/Supertazza_Ewropea">Supertazza Ewropea</ref> meta' Milan rebħu lil <ref target="https://mt.wikipedia.org/wiki/Sevilla_FC">Sevilla</ref> 3–1 nhar il-31 ta' Awwissu. Nhar il-21 ta' April 2009 hu u l-klabb Milanist waslu fi qbil unanimu li jħassru l-kuntratt minħabba raġunijiet personali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Wara li fis-26 ta' Lulju, 2009, iddeċieda li jissieħeb ma' <ref target="https://mt.wikipedia.org/wiki/Santos_FC">Santos</ref>, tliet xhur wara, eżattament fis-16 ta' Ottubru, hu ddeċieda li jtemm il-kuntratt tiegħu minħabba uġigħ persistenti.</p>
Internazzjonali
<p>Emerson kien rimpjazzament għal <ref target="https://mt.wikipedia.org/wiki/Romário">Romário</ref> fit-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref>. Hu kien se jkun il-kaptan tat-<ref target="https://mt.wikipedia.org/wiki/Tim_nazzjonali_tal-futbol_tal-Brażil">tim Brażiljan</ref> fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>, però Emerson sofra minn uġigħ fi spallejh biex ħalla l-post tal-kap tat-tim għal <ref target="https://mt.wikipedia.org/wiki/Cafu">Cafu</ref>; it-tim Sud-Amerikan irnexxielu jirbaħ l-edizzjoni tal-2002.</p>


Ħoloq esterni
<list type="unordered"><item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>