<html><body><text id="wikipedia_mt_wikipedia_org__25668.html" ns="0" revid="269888" sourceurl="https://mt.wikipedia.org/wiki/L-Arti" title="L-Arti" type="wikipedia">L-Arti<ref target="https://mt.wikipedia.org/wiki/Special:FilePath/Les_Demoiselles_d'Avignon.jpg">Stampa:Les Demoiselles d'Avignon.jpg</ref>Mil-lemin għax-xellug: Min Huifen iddoqq l-erħu, strument Orjentali mużikali; il-pittura Les Demoiselles d’Avignon ta’ Pablo Picasso; il-Canto I mill-Infern tal-Kummiedja Divina ta’ Dante Alighieri; u Rudolf Nureyev u Margot Fonteyn jiżfnu għar-Royal Ballet ta’ Londra.<p>It-terminu '<hi rend="bold">l-arti</hi>' jirreferi għat-teorija, l-applikazzjoni umana u l-espressjoni fiżika tal-kreattività li tinsab fil-<ref target="https://mt.wikipedia.org/wiki/Kultura">kulturi</ref> u fis-soċjetajiet umani permezz tal-ħiliet u tal-immaġinazzjoni li jintużaw biex jiġu prodotti oġġetti, ambjenti u esperjenzi differenti. Il-kostitwenti ewlenin tal-arti jinkludu l-arti viżiva (inkluż l-<ref target="https://mt.wikipedia.org/wiki/Arkitettura">arkitettura</ref>, iċ-<ref target="https://mt.wikipedia.org/wiki/Ċeramika">ċeramika</ref>, it-<ref target="https://mt.wikipedia.org/wiki/Tpinġija">tpinġija</ref>, il-<ref target="https://mt.wikipedia.org/wiki/Produzzjoni_tal-films">produzzjoni tal-films</ref>, it-<ref target="https://mt.wikipedia.org/wiki/Tpittir">tpittir</ref>, il-<ref target="https://mt.wikipedia.org/wiki/Fotografija">fotografija</ref> u l-<ref target="https://mt.wikipedia.org/wiki/Skultura">iskultura</ref>, l-arti letterarja (inkluż in-<ref target="https://mt.wikipedia.org/wiki/Narrativa">narrativa</ref> jew in-novellistika, id-<ref target="https://mt.wikipedia.org/wiki/Drammi">drammi</ref>, il-<ref target="https://mt.wikipedia.org/wiki/Poeżija">poeżija</ref>, u l-<ref target="https://mt.wikipedia.org/wiki/Proża">proża</ref>), l-arti tal-ispettaklu jew performattiva (inkluż iż-<ref target="https://mt.wikipedia.org/wiki/Żfin">żfin</ref>, il-<ref target="https://mt.wikipedia.org/wiki/Mużika">mużika</ref> u t-<ref target="https://mt.wikipedia.org/wiki/Teatru">teatru</ref>), u l-arti kulinarja (inkluż it-<ref target="https://mt.wikipedia.org/wiki/Tisjir">tisjir</ref>, il-produzzjoni taċ-<ref target="https://mt.wikipedia.org/wiki/Ċikkulata">ċikkulata</ref> u l-produzzjoni tal-<ref target="https://mt.wikipedia.org/wiki/Inbid">inbid</ref>).</p>
<p>Xi forom tal-arti jikkombinaw element viżiv ma' spettaklu (eż. iċ-<ref target="https://mt.wikipedia.org/wiki/Ċinematografija">ċinematografija</ref>), jew xi xogħol tal-arti mal-<ref target="https://mt.wikipedia.org/wiki/Kitba">kitba</ref> (eż. il-<ref target="https://mt.wikipedia.org/wiki/Comics">comics</ref>). Minn żmien it-tpinġijiet jew it-tpittir <ref target="https://mt.wikipedia.org/wiki/Preistorja">preistoriċi</ref> fl-għerien sal-films moderni, l-arti fiha nnifisha sservi ta' intermedjarju biex jiġu kkomunikati l-ġrajjiet kif ukoll ir-relazzjoni tal-bniedem mal-ambjent.</p>
Definizzjoni
<p>Hemm diversi tifsiriet possibbli tat-termini '<ref target="https://mt.wikipedia.org/wiki/Arti">arti</ref>' u 'l-arti'. L-ewwel tifsira tal-kelma arti hija 'tip ta' attività jew aġir'.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-iktar tifsira bażika attwali tiddefinixxi l-arti bħala attivitajiet speċifiċi li jqanqlu s-sensittività fil-bnedmin.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-arti jitqiesu wkoll bħala ġabra tal-attivitajiet kreattivi u immaġinattivi kollha, għajr ix-xjenza.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-iktar definizzjoni astratta bażika tagħha, l-arti hija espressjoni dokumentata ta' organiżmu senzjenti permezz ta' mezz aċċessibbli jew bih, li jippermetti lil ħaddieħor jara, jisma' jew jesperjenza dik l-espressjoni. L-att innifsu tal-produzzjoni ta' espressjoni jista' jitqies bħala arti speċifika jew l-arti inġenerali. L-espressjoni titqies 'tajba' jew ta' valur jekk dawk li jkollhom aċċess għaliha u l-pubbliku inġenerali jqisuha jew jikklassifikawha bħala tajba, għaldaqstant tiddependi fuq diversi fatturi soġġettivi. Il-Kungress tal-<ref target="https://mt.wikipedia.org/wiki/Stati_Uniti">Istati Uniti</ref>, fil-Fondazzjoni Nazzjonali dwar l-Arti u l-Umanitajiet, iddefinixxa 'l-arti' bħala terminu li jinkludi, iżda mhux esklużivament, il-mużika (bl-istrumenti u bil-leħen), iż-żfin, id-drammi, l-arti folkloristika, il-kitba kreattiva, l-arkitettura u l-oqsma relatati, it-tpinġija/it-tpittir, l-iskultura, il-fotografija, l-arti grafika u artiġjanali, id-disinn industrijali, id-disinn tal-ilbies u tal-moda, iċ-ċinema, it-televiżjoni, ir-radju, il-films, il-filmati, ir-reġistrazzjoni fuq tertuqa jew diġitali tal-awdjo, l-arti marbuta mal-preżentazzjoni, mat-twettiq, mal-eżekuzzjoni u mal-wiri ta' dawn il-forom ewlenin tal-arti, it-tipi tal-arti tradizzjonali pprattikati mill-popli differenti li jiffurmaw parti mill-Istati Uniti, kif ukoll l-istudju u l-applikazzjoni tal-arti b'rabta mal-ambjent uman.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>L-arti hija attività globali li tinkludi għadd kbir ta' dixxiplini bħall-<hi rend="italic">belle arti</hi> (deskritti fid-<ref target="https://mt.wikipedia.org/wiki/Dizzjunarju">dizzjunarju</ref> ta' <ref target="https://mt.wikipedia.org/wiki/Ġużè_Aquilina">Ġużè Aquilina</ref> bħala s-snajja' tal-ġmiel<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>), l-arti liberali, l-arti viżiva, l-arti dekorattiva, l-arti applikata, id-disinn, l-arti artiġjanali jew tas-sengħa, l-arti tal-ispettaklu jew performattiva, eċċ. L-arti tista' tħaddan fiha diversi oqsma li jistgħu jiġu maqsuma kif nixtiequ, pereżempju l-<hi rend="italic">belle arti</hi> li jinkludu flimkien, f'sens wiesa', it-tipi kollha ta' arti li jkollhom l-għan li jagħtu pjaċir estetiku ta' veru.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> It-terminu 'l-arti' jirreferi wkoll għal ġabra ta' diversi tipi ta' arti u dan nistgħu nifhmuh ukoll mill-kuntest f'sentenza bħal din: 'Bħal fl-arti kollha, it-tgawdija tiżdied abbażi tal-għarfien dwar l-arti'<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. L-ewwel okkorrenza tirreferi proprju għal ġabra ta' diversi tipi ta' arti, filwaqt li t-tieni okkorrenza tirreferi għall-arti deskritta f'dan l-artiklu.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Storja
<figure><caption>It-tpinġijiet preistoriċi tal-Grotta ta' Chauvet, Franza</caption></figure>
<p>L-iktar għamla bikrija ta' kwalunkwe waħda mill-arti hija t-tpinġija/tpittir fl-għerien, possibbilment mis-seklu 70,000 Q.K., iżda ċertament mis-seklu 40,000 Q.K. L-iktar strument mużikali antik li nafu bih huwa l-<ref target="https://mt.wikipedia.org/wiki/Flawt">flawt</ref> tal-għar ta' Divje Babe, is-<ref target="https://mt.wikipedia.org/wiki/Slovenja">Slovenja</ref>, li wkoll kien jintuża minn xi 40,000 sena Q.K., filwaqt li l-iktar letteratura antika li nafu biha kienet dik li kienet tinkiteb fuq tavli tas-<ref target="https://mt.wikipedia.org/wiki/Sumerja">Sumerja</ref> bħal pereżempju l-Istruzzjonijiet ta' Shuruppak u l-Liturġija ta' Nintud jingħad li nkitbu għall-ħabta tas-seklu 2600 Q.K.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Fil-<ref target="https://mt.wikipedia.org/wiki/Greċja">Greċja</ref> Antika, l-arti u l-artiġjanat kienu jiġu deskritti bl-istess kelma, <hi rend="italic">techne</hi>. Għaldaqstant, ma kienx hemm distinzjoni bejn it-tipi ta' arti. L-arti tal-Greċja Antika kienet tapprofitta mill-venerazzjoni tal-annimali u l-iżvilupp tal-ħiliet biex twassal il-muskolatura, il-qagħda, is-sbuħija u l-proporzjonijiet korretti anatomikament. </p>
<p>F'<ref target="https://mt.wikipedia.org/wiki/Ruma">Ruma</ref> Antika, l-arti kienet tantropomorfizza l-allat bħala bnedmin idealizzati, b'karatteriċi li jiddistingwuhom (eż. is-sajjetta ta' <ref target="https://mt.wikipedia.org/wiki/Żeus">Żeus</ref>). Fl-arti <ref target="https://mt.wikipedia.org/wiki/Biżantini">Biżantina</ref> u Gotika tal-<ref target="https://mt.wikipedia.org/wiki/Medjuevu">Medjuevu</ref>, id-dominanza tal-<ref target="https://mt.wikipedia.org/wiki/Knisja_Kattolika">Knisja</ref> kienet tinsisti fuq l-espressjoni tal-ġrajjiet tal-<ref target="https://mt.wikipedia.org/wiki/Bibbja">Bibbja</ref>. L-arti tal-Lvant ġeneralment kienet tuża stil li kien jintuża wkoll fl-arti Medjevali tal-Punent, jiġifieri il-konċentrazzjoni fuq disinni fis-superfiċe u fuq kulur lokali (jiġifieri l-kulur naturali ta' oġġett, bħall-aħmar bażiku għal libsa ħamra, u mhux modulazzjonijiet differenti ta' dak il-kulur permezz tad-dawl, id-dell u r-rifless). Karatteristika ta' dan l-istil hi li l-kulur lokali spiss jiġi definit mill-abbozz tal-linji esterni (l-ekwivalenti kontemporanja huwa cartoon). Dan huwa evidenti, pereżempju, fl-arti tal-<ref target="https://mt.wikipedia.org/wiki/Indja">Indja</ref>, tat-<ref target="https://mt.wikipedia.org/wiki/Tibet">Tibet</ref>, iċ-<ref target="https://mt.wikipedia.org/wiki/Ċina">Ċina</ref>, u tal-<ref target="https://mt.wikipedia.org/wiki/Ġappun">Ġappun</ref>. L-arti <ref target="https://mt.wikipedia.org/wiki/Iżlam">Iżlamika</ref> reliġjuża tipprojbixxi l-ikonografija, u minflok tesprimi ideat reliġjużi permezz tal-<ref target="https://mt.wikipedia.org/wiki/Kalligrafija">kalligrafija</ref> u d-disinni ġeometriċi.</p>
Klassifikazzjonijiet
<p>Fil-Medjuevu, l-arti liberali jew <hi rend="italic">Artes Liberales</hi> kienu jiġu mgħallma fl-universitajiet bħala parti mit-Trivju, kurrikulu introduttiv li kien jinvolvi l-grammatika, ir-retorika u l-loġika<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>, u mill-Kwadrivju, kurrikulu li kien jinvolvi l-arti tal-<ref target="https://mt.wikipedia.org/wiki/Matematika">matematika</ref> jiġifieri l-aritmetika, il-ġeometrija, il-mużika u l-astronomija.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> L-arti mekkanika jew <hi rend="italic">Artes Mechanicae</hi> (li kienet tikkonsisti mill-<hi rend="italic">vestiaria</hi> – il-ħjata u l-insiġ; mill-<hi rend="italic">agricultura</hi> – l-agrikoltura; mill-<hi rend="italic">architectura</hi> – l-arkitettura u s-sengħa tal-bini; mill-<hi rend="italic">militia</hi> u mill-<hi rend="italic">venatoria</hi> – l-armi u l-gwerra, il-kaċċa, l-edukazzjoni militari u l-arti marzjali; mill-<hi rend="italic">mercatura</hi> – il-kummerċ; mill-<hi rend="italic">coquinaria</hi> – it-tisjir; u mill-<hi rend="italic">metallaria</hi> – is-sengħa tal-ħaddied u l-metallurġija) kienu jiġu pprattikata u żviluppati fl-ambjenti tas-snajja'.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Arti viżiva
Arkitettura
<figure><caption>Tabella tal-arkitettura, Ċiklopedija, 1728, l-ewwel volum</caption></figure>
<p>L-arkitettura hija l-arti u x-xjenza tad-disinn ta' binjiet u ta' strutturi. Il-kelma arkitettura ġejja mill-Grieg, <hi rend="italic">arkhitekton</hi>, jiġifieri 'l-imgħallem tal-bini, direttur tax-xogħlijiet', minn <hi rend="italic">αρχι-</hi> (arkhi) jiġifieri 'kap' u <hi rend="italic">τεκτων</hi> (tekton) jiġifieri 'bennej, mastrudaxxa'.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Definizzjoni usa' tinkludi d-disinn tal-ambjent mibni, mill-makrolivell tal-ippjanar tal-bliet, id-disinn urban, u l-arkitettura tal-pajsaġġ sal-mikrolivell tal-ħolqien tal-għamara. Id-disinn arkitetturali s-soltu jrid jindirizza kemm il-fattibbiltà u l-l-ispiża għall-bennej, kif ukoll il-funzjoni u l-estetika għall-utent.</p>
<p>Illum il-ġurnata, l-arkitettura titqies bħala l-arti u d-dixxiplina tal-ħolqien jew tal-ippjanar implikat jew apparenti ta' oġġett kumpless jew ta' sistema kumplessa. It-terminu arkitettura jista' jintuża biex ifisser l-<hi rend="italic">arkitettura implikata</hi> ta' affarijiet astratti bħall-mużika jew il-matematika, l-<hi rend="italic">arkitettura apparenti</hi> ta' affarijiet naturali bħall-formazzjonijiet ġeoloġiċi jew l-istruttura taċ-ċelloli bijoloġiċi, jew l-<hi rend="italic">arkitettura ppjanata</hi> ta' affarijiet magħmula mill-bniedem bħas-software, il-kompjuters, l-impriżi, il-bażijiet tad-<hi rend="italic">data</hi> u l-binjiet. L-arkitettura tista' titqies ukoll bħala <hi rend="italic">mmappjar soġġettiv</hi> minn perspettiva umana (tal-utent fil-każ ta' oġġetti astratti jew fiżiċi) tal-elementi jew tal-komponenti ta' xi tip ta' struttura jew ta' sistema, li jippreserva r-relazzjonijiet fost l-elementi jew il-komponenti. L-arkitettura ppjanata timmanipola l-ispazju, il-volum, l-isfumaturi, id-dawl, id-dell jew l-elementi astratti sabiex tinkiseb esterika pjaċevoli. Dan jiddistingwiha mix-xjenza applikata jew mill-inġinerija, li s-soltu jikkonċentraw iktar fuq l-aspetti funzjonali u tal-fattibbiltà tad-disinn tal-kostruzzjonijiet jew tal-istrutturi.</p>
<p>Fil-qasam tal-arkitettura tal-bini, il-ħiliet meħtieġa ta' arkitett ivarjaw mill-iktar kumplessi, pereżempju għal sptar jew stadium sportiv, sal-iktar li jkunu apparentement sempliċi, pereżempju għall-ippjanar tad-djar residenzjali. Ħafna xogħlijiet arkitetturali jistgħu jitqiesu wkoll bħala simboli kulturali u politiċi, jew saħansitra kapulavuri. Ir-rwol tal-arkitett, għalkemm qed jinbidel, minn dejjem kien ċentrali biex id-disinn ikun suċċess (u xi kultant mhux daqstant suċċess) u biex jiġu implimentati ambjenti mibnija pjaċevoli li n-nies ikunu jistgħu jgħixu fihom.</p>
Ċeramika
<p>L-arti taċ-ċeramika hija arti magħmula b'materjali taċ-ċeramika (inkluż it-tafal), li tista' twassal għal oġġetti tal-fuħħar, madum, figurini, skulturi u mwejjed. Filwaqt li xi prodotti taċ-ċeramika jitqiesu bħala <hi rend="italic">belle arti</hi>, oħrajn jitqiesu bħala oġġetti tal-arti dekorattivi, industrijali jew applikata. L-oġġetti taċ-ċeramika jistgħu jkunu wkoll artefatti arkeoloġiċi. L-arti taċ-ċeramika tista' tiġi prodotta minn persuna waħedha jew minn grupp ta' nies. F'fabbrika tal-fuħħar jew taċ-ċeramika, grupp ta' nies jiddisinjaw, jimmanifatturaw u jiddekoraw l-oġġetti tal-fuħħar. Il-prodotti minn ħanut jew fabbrika tal-fuħħar xi kultant jissejħu 'prodotti artisitiċi tal-fuħħar'. Fi studjo tal-oġġetti tal-fuħħar fejn taħdem persuna għal rasha, il-ħaddiema taċ-ċeramika jew tal-fuħħar jipproduċu prodotti tal-fuħħar magħmula fi studjo. Fl-inġinerija moderna taċ-ċeramika, iċ-'ċeramika' hija l-arti u x-xjenza tal-produzzjoni tal-oġġetti minn materjali mhux organiċi u mhux metalliċi bl-azzjoni tas-sħana. Teskludi l-<ref target="https://mt.wikipedia.org/wiki/Ħġieġ">ħġieġ</ref> u l-<ref target="https://mt.wikipedia.org/wiki/Mużajk">mużajk</ref> magħmul minn <hi rend="italic">tesseri</hi> tal-ħġieġ.</p>
Arti kunċettwali
<p>L-arti kunċettwali hija arti fejn il-kunċett(i) jew l-idea(t) involuti fix-xogħol jieħdu preċedenza fuq l-estetika tradizzjonali u tħassib materjali. Fis-snin 60 tas-seklu 20, it-terminu arti kunċettwali kien jirreferi għall-prattika rigoruża u ffukata tal-arti bbażata fuq l-ideat li spiss kienet tmur kontra l-kriterji viżivi tradizzjonali assoċjati mal-arti viżiva fil-preżentazzjoni tagħha bħala test.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Permezz tal-assoċjazzjoni tagħha mal-Artisti Brittanniċi Żgħażagħ u l-Premju Turner matul is-snin 90 tas-seklu 20, l-użu popolari tat-terminu, partikolarment fir-<ref target="https://mt.wikipedia.org/wiki/Renju_Unit">Renju Unit</ref>, żviluppa bħala sinonimu għall-arti kontemporanja kollha li ma tipprattikax il-ħiliet tradizzjonali tat-tpittir u tal-iskultura.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Tpinġija
<p>It-tpinġija (fis-sens ta' <hi rend="italic">drawing</hi>) hija mezz li bih tiġi prodotta immaġni, billi jintużaw diversi għodod u tekniki. Ġeneralment tinvolvi li wieħed jagħmel marki fuq superfiċe billi jagħmel pressjoni b'għodda, jew billi jċaqlaq xi għodda fuq superfiċe. Xi għodod komuni huma l-lapsijiet tal-grafit, il-pinen u l-linka, ix-xkupilji bil-linka, il-lapsijiet kuluriti tax-xama', il-crayons, il-faħam tal-kannol tat-tpinġija, il-pastelli u l-markaturi. Jintużaw ukoll għodod diġitali li jistgħu jissimulaw l-effetti tal-għodod fiżiċi. It-tekniki ewlenin li jintużaw fit-tpinġija huma t-tpinġija bil-linji, it-tħażżiż bl-ombraturi permezz ta' linji paralleli, it-tħażżiż bl-ombraturi permezz ta' linji msallbin, it-tħażżiż bl-ombraturi każwali, it-tħażżiż, it-tpinġija bit-tikek, u t-taħlit tat-tekniki. Artist tat-tpinġija jissejjaħ ukoll disinjatur tat-tpinġija. It-tpinġija tista' tintuża għall-ħolqien ta' arti li tintuża fl-industriji kulturali bħal pereżempju l-illustrazzjonijiet, il-comics u l-animazzjoni. Il-comics spiss jissejħu d-'disa' tipi ta' arti' fost l-istudjużi Franċiżi tal-arti, li jmorru lil hinn mis-'seba' tipi ta' arti' tradizzjonali.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Tpittir
<figure><caption><hi rend="italic"><ref target="https://mt.wikipedia.org/wiki/Il-Qtugħ_ir-Ras_ta’_San_Ġwann">Il-Qtugħ ir-Ras ta' San Ġwann</ref></hi> ta' <ref target="https://mt.wikipedia.org/wiki/Caravaggio">Caravaggio</ref> (1608), pittura li tinsab fil-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>, Malta</caption></figure>
<p>It-tpittir (fis-sens ta' <hi rend="italic">painting</hi>) huwa modalità ta' espressjoni kreattiva, u jista' jsir b'diversi modi. Jista' jsir bit-tpinġija, bil-ġesti, bil-kompożizzjoni, bin-narrazzjoni jew bl-astratt, fost modalitajiet estetiċi oħra. Dawn il-modalitajiet jistgħu jintużaw biex jimmanifestaw l-intenzjoni espressiva u kunċettwali tal-prattikant.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Il-pitturi jistgħu jkunu naturalistiċi u rappreżentattivi, fotografiċi, astratti, narrattivi, simbolistiċi, emottivi (bħal fl-<ref target="https://mt.wikipedia.org/wiki/Espressjoniżmu">Espressjoniżmu</ref>), jew politiċi fin-natura tagħhom.</p>
<p>Il-pitturi moderni estendew il-prattika b'mod konsiderevoli biex jinkludu, pereżempju, il-<hi rend="italic"><ref target="https://mt.wikipedia.org/wiki/Collage">collage</ref></hi>, jiġifieri stampa magħmula mit-tqegħid flimkien ta' bċejjeċ ta' karta, drapp, ritratti, eċċ. fil-wiċċ ta' xi ħaġa. Din fl-arti inġenerali ma titqiesx bħala <ref target="https://mt.wikipedia.org/wiki/Pittura">pittura</ref> peress li tinkludi materjali oħra. Xi pitturi moderni jinkorporaw materjali differenti bħar-<ref target="https://mt.wikipedia.org/wiki/Ramel">ramel</ref>, il-<ref target="https://mt.wikipedia.org/wiki/Konkrit">konkrit</ref>, it-<ref target="https://mt.wikipedia.org/wiki/Tiben">tiben</ref>, l-<ref target="https://mt.wikipedia.org/wiki/Injam">injam</ref> jew xagħriet għall-arti tagħhom. Xi eżempji huma x-xogħlijiet ta' <ref target="https://mt.wikipedia.org/wiki/Elito_Circa">Elito Circa</ref>, <ref target="https://mt.wikipedia.org/wiki/Jean_Dubuffet">Jean Dubuffet</ref> jew <ref target="https://mt.wikipedia.org/wiki/Anselm_Kiefer">Anselm Kiefer</ref>.</p>
Fotografija
<p>Il-<ref target="https://mt.wikipedia.org/wiki/Fotografija">fotografija</ref> hija forma ta' arti li tirreferi għar-ritratti li jinħolqu skont il-viżjoni kreattiva tal-fotografu. Il-fotografija artistika hija differenti mill-<ref target="https://mt.wikipedia.org/wiki/Ġurnaliżmu">ġurnaliżmu</ref> fotografiku, li jagħti rendikont viżiv għall-avvenimenti tal-aħbarijiet, u mill-fotografija kummerċjali, li għandha l-għan ewlieni li tirreklama l-prodotti jew is-servizzi.</p>
Skultura
<p>L-iskultura hija l-fergħa tal-arti viżiva li topera fi tliet dimensjonijiet. Hi wkoll waħda mill-hekk imsejħa arti plastiċi. Il-proċessi tal-iskultura durabbli oriġinarjament kienu jużaw it-tinqix (it-tneħħija ta' materjal) u l-immudellar (iż-żieda ta' materjal, bħat-tafal), tal-<ref target="https://mt.wikipedia.org/wiki/Ġebla">ġebla</ref>, tal-<ref target="https://mt.wikipedia.org/wiki/Metall">metall</ref>, taċ-ċeramika, tal-injam u ta' materjali oħra. Madankollu, mill-<ref target="https://mt.wikipedia.org/wiki/Moderniżmu">moderniżmu</ref> 'l hawn, il-proċessi tal-iskultura nbidlu u wasslu għal kważi libertà totali fl-għażla tal-materjali u l-proċessi stess. Firxa wiesgħa ta' materjali jistgħu jinħadmu bit-tneħħija bħat-tinqix, jistgħu jiġu assemblati bl-iwweldjar jew bl-immudellar, jew jiġu ffurmati bl-użu ta' forom.</p>
Arti letterarja
<p>In-nom <ref target="https://mt.wikipedia.org/wiki/Letteratura">letteratura</ref> ġej mill-kelma bil-<ref target="https://mt.wikipedia.org/wiki/Lingwa_Latina">Latin</ref> <hi rend="italic">littera</hi> li tfisser 'karattru jew ittra individwali bil-miktub'. It-term illum il-ġurnata jfisser ġabra ta' kitbiet, li fil-kultura tal-Punent huma l-iktar proża (finzjoni u mhux), drammi u poeżija. Fil-biċċa l-kbira tad-dinja, jekk mhux fid-dinja kollha, l-espressjoni lingwistika artistika tista' tkun bil-fomm ukol, u tinkludi ġeneri bħall-epiċi, il-leġġendi, il-ħrejjef, ir-rumanzi, u forom oħra ta' poeżija bil-fomm, bħall-ġrajjiet folkloristiċi. Il-comics, li jikkombinaw it-tpinġija jew arti viżiva oħra mal-letteratura narrattiva, spiss jissejħu d-'disa' tipi ta' arti' fost l-istudjużi Franċiżi tal-arti, li jmorru lil hinn mis-'seba' tipi ta' arti' tradizzjonali.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Arti tal-ispettaklu
<p>L-arti performattiva jew tal-ispettaklu tinkludi ż-żfin, il-mużika, it-teatru, l-opri, il-mimi, u forom oħra ta' arti li fihom spettaklu mwettaq mill-bniedem huwa l-prodott prinċipali. L-arti tal-ispettaklu jiddistingwu ruħhom permezz ta' dan l-element tat-twettiq ta' spettaklu, b'kuntrast ma' dixxiplini bħall-arti viżiva u l-arti letterarja fejn il-prodott ikun oġġett li ma jirrikjedix spettaklu biex jiġi osservat jew esperjenzat. Kull dixxiplina fl-arti tal-ispettaklu hija temporali fin-natura tagħha, jiġifieri l-prodott jitwettaq matul perjodu ta' żmien. Il-prodotti jiġu kategorizzati b'mod wiesa' fi tnejn: jew ikunu repetibbli (pereżempju, b'partitura jew bi skritt) jiġu improvizzati f'kull spettaklu.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> L-artisti li jieħdu sehem f'dawn l-arti quddiem udjenza jissejħu artisti tal-ispettaklu jew artisti performattivi, u jinkludu l-atturi, il-magi jew il-persuni li jinqalgħu biex iwettqu l-<ref target="https://mt.wikipedia.org/wiki/Maġija">maġija</ref>, il-kummidjanti, iż-żeffiena, il-mużiċisti u l-kantanti. L-arti tal-ispettaklu jiġu appoġġati wkoll permezz tas-servizzi ta' artisti jew ħaddiema essenzjali oħra, bħall-awturi tal-kanzunetti, jew il-ħaddiema tal-palk. L-artisti tal-ispettaklu spiss jadattaw l-apparenza tagħhom għall-ispettaklu permezz ta' għodod jew mezzi bħall-kostumi u l-<ref target="https://mt.wikipedia.org/wiki/Makeup">makeup</ref>.</p>
<figure><caption>Koppja tiżfen f'ballu</caption></figure>
Żfin
<p>Iż-żfin ġeneralment jirreferi għall-moviment tal-bniedem jew bħala forma ta' espressjoni jew inkella ppreżentat f'ambjent soċjali, spiritwali jew tal-ispettaklu.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> It-terminu <hi rend="italic">żfin</hi> jintuża wkoll biex jiġu deskritti l-metodi ta' komunikazzjoni mhux verbali (bħall-ġesti) bejn il-bnedmin jew l-annimali (eż. iż-żifna tan-naħal, iż-żifna tat-tgħammir), il-moviment f'oġġetti mhux ħajjin (eż. <hi rend="italic">il-weraq żifen fir-riħ</hi>), u ċertu forom jew ġeneri mużikali. Il-koreografija hija l-arti tal-ħolqien taż-żifniet, u l-persuna li tagħmel dan tissejjaħ koreografu/a. Id-definizzjonijiet ta' x'jikkostitwixxi ż-żfin jiddependu fuq kwistjonijiet soċjali, kulturali, estetiċi, artistiċi u morali, u jvarjaw mill-moviment funzjonali (bħaż-żfin folkloristiku) għat-tekniki virtwużi u kkodifikati bħaż-żfin klassiku. Fl-<ref target="https://mt.wikipedia.org/wiki/Sport">isport</ref>, il-ġinnastika, iż-żfin fuq is-silġ u l-għawm sinkronizzat huma dixxiplini taż-żfin filwaqt li l-'kata' tal-arti marzjali spiss jiġu pparagunati ma' żifniet.</p>
Mużika
<p>Il-mużika hija forma ta' arti li tuża l-ħsejjes u s-silenzju fi żmien partikolari. L-intonazzjoni (li tirregola l-melodija u l-armonija), ir-ritmu (u l-kunċetti assoċjati bħat-tempo jew id-daqqa, il-metrika, u l-artikolazzjoni), id-dinamika, u l-kwalitajiet tat-timbru u tal-istruttura tal-ħsejjes, huma kollha elementi komuni tal-mużika. Il-ħolqien, it-twettiq, it-tifsira u anke d-definizzjoni tal-mużika jvarjaw skont il-kultura u l-kuntest soċjali. Il-mużika tvarja minn kompożizzjonijiet organizzati b'mod rigoruż (u t-twettiq tagħhom) permezz ta' mużika improvvisata għal biċċiet aleatorji. Il-mużika tista' tinqasam f'ġeneri u f'sottoġeneri, għalkemm il-linja arbitrarja ta' kif jinqasmu il-ġeneri mużikali spiss tkun waħda sottili, xi kultant anke miftuħa għall-interpretazzjoni individwali, u qajla kontroversjali. Fi ħdan il-kunċett 'l-arti', il-mużika tista' tiġi kklassifikata bħala arti tal-ispettaklu, belle arti, u arti tas-smigħ.</p>
Teatru
<p>It-teatru (mill-Grieg <hi rend="italic">theatron</hi> (<hi rend="italic">θέατρον)</hi>; minn <hi rend="italic">theasthai</hi>, 'ħares b'attenzjoni kbira'<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>) tappartjeni għall-fergħa tal-arti tal-ispettaklu li għandha x'taqsam mar-reċtar tal-ġrajjiet quddiem udjenza b'taħlita ta' diskorsi, ġesti, mużika, żfin, ħsejjes u spettaklu – li lkoll huma elementi tal-arti tal-ispettaklu fihom infushom. Minbarra l-istil tad-djalogu narrattiv, it-teatru jirrappreżenta wkoll forom differenti ta' opri, żfin klassiku, mimi, <ref target="https://mt.wikipedia.org/wiki/Kabuki">kabuki</ref>, żfin <ref target="https://mt.wikipedia.org/wiki/Indja">Indjan</ref> klassiku, opri <ref target="https://mt.wikipedia.org/wiki/Ċina">Ċiniżi</ref>, u reċti b'mimi tradizzjonali bil-maskri,</p>
Xogħlijiet artistiċi multidixxiplinari
<p>Jeżistu oqsma li fihom ix-xogħlijiet artistiċi jinkorporaw oqsma artistiċi differenti, bħall-films, l-opri, u l-arti tal-ispettaklu. Filwaqt li l-opri spiss jiġu kkaratterizzati fl-arti tal-ispettaklu tal-mużika, il-kelma 'opra' toriġina mit-<ref target="https://mt.wikipedia.org/wiki/Lingwa_Taljana">Taljan</ref> <hi rend="italic">opera</hi> li tfisser proprju 'xogħlijiet', għaliex l-opri jikkombinaw diversi dixxiplini artistiċi f'esperjenza artistika unika. Fl-opra tradizzjonali tipika, ix-xogħol artistiku sħiħ juża dawn li ġejjin: ix-xenarji (arti viżiva), il-kostumi (moda), ir-reċtar (arti tal-ispettaklu tad-drammi), il-librett jew il-kliem/l-istorja (letteratura), kif ukoll il-kantanti u l-orkestra (mużika).</p>
<figure><caption>Orkestra</caption></figure>
<p>Il-<ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Richard_Wagner">Richard Wagner</ref> irrikonoxxa l-fużjoni ta' tant dixxiplini differenti f'xogħol artistiku wieħed tal-opri. Dan joħroġ fid-dieher fiċ-ċiklu tiegħu <hi rend="italic">Der Ring des Nibelungen</hi> (Iċ-Ċurkett tan-Nibelung). Wagner ma kienx juża t-terminu opra għax-xogħlijiet tiegħu. Minflok kien isejħilhom 'Gesamtkunstwerk' ('sinteżi tal-arti'), filwaqt li jenfasizza l-komponenti letterarji u teatrali li kienu important daqs il-mużika. Iż-żfin klassiku tal-<hi rend="italic">ballet</hi> huwa forma oħra li feġġet fis-seklu 17 fejn il-mużika tal-<ref target="https://mt.wikipedia.org/wiki/Orkestra">orkestra</ref> tiġi kkombinata maż-żfin.</p>
<p>Xogħlijiet oħra fis-sekli 19 sa 21 wettqu fużjoni ta' dixxiplini oħra b'modi uniċi u kreattivi, bħall-arti tal-ispettaklu. L-arti tal-ispettaklu hija spettaklu li jsir fi żmien partikolari li tgħaqqad flimkien għadd ta' strumenti, oġġetti, u arti bi struttura predefinita jew inqas definita, u parti mill-ispettaklu jista' jkun improvvisat. L-arti tal-ispettaklu jista' jkollha skritt jew le, jista' kollha organizzazzjoni rigoruża jew aleatorja; saħansitra l-udjenza tista' tipparteċipa. Ħafna jqisu lil <ref target="https://mt.wikipedia.org/wiki/John_Cage">John Cage</ref> bħala artisti tal-ispettaklu iktar milli kompożitur, minkejja li hu kien jippreferi dan tal-aħħar. Hu ma kienx jikkomponi għal raggruppamenti tradizzjonali. Il-kompożizzjoni ta' Cage <hi rend="italic">Living Room Music</hi> (Mużika tas-Salott) tal-1940, isimha magħha, hija 'kwartett' għal strumenti mużikali mhux speċifikati, fil-verità oġġetti mhux melodiċi, li jistgħu jinstabu f'salott ta' dar tipika.</p>
Tipi oħra ta' arti
<p>M'hemmx linja diviżorja ċara bejn l-arti u l-<ref target="https://mt.wikipedia.org/wiki/Kultura">kultura</ref>. Oqsma kulturali bħall-<ref target="https://mt.wikipedia.org/wiki/Gastronomija">gastronomija</ref> xi kultant jitqiesu bħala arti wkoll.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Arti applikata
<p>L-arti applikata hija l-applikazzjoni tad-disinn u tad-dekorazzjoni fuq oġġetti funzjonali tal-ħajja ta' kuljum bl-għan li jsiru pjaċevoli estetikament.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> L-arti applikata tinkludi oqsma bħad-disinn industrijali, l-illustrazzjoni u l-arti kummerċjali.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> It-terminu 'arti applikata' jintuża biex jiddistingwi mat-terminu 'belle arti', fejn dawn tal-aħħar jiġu definiti bħala arti bl-għan li jiġu prodotti oġġetti li jkunu sbieħ jew li jipprovdu stimolu intellettwali iżda li ma jkollhom l-ebda funzjoni primarja fil-ħajja ta' kuljum. Fil-prattika, hemm trikkib bejn iż-żewġ termini.</p>
Logħob virtwali
<p>Jeżisti dibattitu fil-kulturi tal-belle arti u tal-<ref target="https://mt.wikipedia.org/wiki/Logħob_virtwali">logħob virtwali</ref> dwar jekk il-logħob virtwali jgħoddx bħala forma ta' arti.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Id-disinjatur tal-logħob <ref target="https://mt.wikipedia.org/wiki/Hideo_Kojima">Hideo Kojima</ref> jistqarr li l-logħob virtwali huwa tip ta' servizz, mhux forma ta' arti, għaliex l-għan tal-logħob hu d-divertiment ta' kemm jista' jkun nies, iktar milli jirrappreżenta xi tip ta' arti (minkejja li Kojima nnifsu jitqies bħala awtur tal-logħob virtwali). Madankollu, huwa rrikonoxxa li ladarba l-logħob virtwali huwa magħmul minn elementi artistiċi (pereżempju, l-arti viżiva), id-disinjaturi tal-logħob jistgħu jitqiesu bħala <ref target="https://mt.wikipedia.org/wiki/Kuratur">kuraturi</ref> tal-<ref target="https://mt.wikipedia.org/wiki/Mużew">mużewijiet</ref> – ma joħloqx ix-xogħlijiet artistiċi, iżda jirranġawhom b'tali mod li jesponi l-arti li jħaddnu u jbigħ il-biljetti.</p>
<p>Fi ħdan ix-xjenzi soċjali, l-ekonomisti kulturali juru kif meta wieħed jilgħab il-logħob virtwali jkun qiegħed jinvolvi ruħu f'diversi forom tal-arti tradizzjonali u prattiki kulturali, u dan jissuġġerixxi li hemm komplementarjetà bejn il-logħob virtwali u l-arti.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>F'Mejju 2011, l-aġenzija indipendenti tal-Istati Uniti, National Endowment of the Arts, inkludiet il-logħob virtwali fid-definizzjoni tagħha ta' x'jitqies bħala 'opra tal-arti' meta wieħed japplika għal għotja.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Fl-2012, l-iSmithsonian American Art Museum, wieħed mill-iktar mużewijiet tal-arti famuż fl-Istati Uniti ppreżenta wirja msejħa <hi rend="italic">The Art of the Video Game</hi> (L-Arti tal-Logħob Virtwali).<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Fost ir-reċensjonijiet tal-wirja kien hemm bosta li esprimew id-dubji tagħhom dwar jekk il-logħob virtwali huwiex xi ħaġa li għandha tintwera f'mużew tal-arti.</p>
</text></body></html>