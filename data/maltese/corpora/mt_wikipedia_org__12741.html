<html><body><text id="wikipedia_mt_wikipedia_org__12741.html" ns="0" revid="215442" sourceurl="https://mt.wikipedia.org/wiki/Influwenza_tal-majjali" title="Influwenza tal-majjali" type="wikipedia">Influwenza tal-majjali<figure><caption>Il-virus H1N1.</caption></figure>
<figure><caption>L-influwenza tal-majjali hi endemika fil-ħnieżer</caption></figure>
<p>L-<hi rend="bold">Influwenza tal-majjali</hi> tirreferi għall-<ref target="https://mt.wikipedia.org/wiki/Influwenza">influwenza</ref> kkawżata minn dawk il-forom tal-<ref target="https://mt.wikipedia.org/wiki/Orthomyxoviridae">virus tal-influwenza</ref> li s-soltu jinfettaw il-ħnieżer u jissejħu <hi rend="bold">virus tal-influwenza tal-ħnieżer</hi> (<hi rend="italic">swine influenza virus</hi>). L-influwenza tal-ħnieżer hija komuni fost il-ħnieżer fil-Punent Nofsani tal-<ref target="https://mt.wikipedia.org/wiki/Stati_Uniti">Istati Uniti</ref> (u kultant fi stati oħra), il-<ref target="https://mt.wikipedia.org/wiki/Messiku">Messiku</ref>, il-<ref target="https://mt.wikipedia.org/wiki/Kanada">Kanada</ref>, l-<ref target="https://mt.wikipedia.org/wiki/Amerka_t'Isfel">Amerka t'Isfel</ref>, l-<ref target="https://mt.wikipedia.org/wiki/Ewropa">Ewropa</ref> (l-aktar fir-<ref target="https://mt.wikipedia.org/wiki/Renju_Unit">Renju Unit</ref>, l-<ref target="https://mt.wikipedia.org/wiki/Żvezja">Iżvezja</ref> u l-<ref target="https://mt.wikipedia.org/wiki/Italja">Italja</ref>), il-<ref target="https://mt.wikipedia.org/wiki/Kenja">Kenja</ref>, iċ-<ref target="https://mt.wikipedia.org/wiki/Ċina">Ċina</ref> kontinentali, it-<ref target="https://mt.wikipedia.org/wiki/Tajwan">Tajwan</ref>, il-<ref target="https://mt.wikipedia.org/wiki/Ġappun">Ġappun</ref> u partijiet oħra mil-<ref target="https://mt.wikipedia.org/wiki/Asja_tal-Lvant">Asja tal-Lvant</ref>.</p>
<p>It-trażmissjoni tal-virus tal-influwenza tal-ħnieżer mill-ħnieżer għall-bnedmin mhix komuni. Meta dan jiġi trażmess mhux dejjem jikkawża l-influwenza umana u sikwit l-uniku sinjal ta' infezzjoni huwa l-preżenza ta' antikorpi li jistgħu jiġu identifikati biss permezz ta' testijiet fil-laboratorju. Meta t-trażmissjoni tirriżulta f'influwenza fil-bniedem, din tissejjaħ influwenza tal-ħnieżer <ref target="https://mt.wikipedia.org/wiki/Żoonosi">żoonotika</ref>. Nies li jaħdmu mal-ħnieżer, speċjalment dawk esposti b'mod intens għalihom, ikunu qegħdin fir-riskju li jieħdu l-influwenza tal-ħnieżer. Madanakollu, ħamsin trażmissjoni biss ġew irreġistrati ta' din il-kwalità sa min-nofs is-<ref target="https://mt.wikipedia.org/wiki/Seklu_20">seklu 20</ref>, meta l-identifikazzjoni tas-sottotipi tal-influwenza saret possibbli. Il-konsum tal-laħam tal-majjal ma jpoġġix lil dak li jkun f'periklu ta' infezzjoni. Dawn il-forom tal-influwenza tal-ħnieżer jistgħu rarament jittieħdu minn bniedem għal ieħor. Fil-bnedmin, is-sintomi tal-influwenza tal-ħnieżer jixbhu lil dawk tal-influwenza u dawk simili għall-influwenza in ġenerali, jiġifieri bard, deni, uġigħ fil-griżmejn, uġigħ fil-muskoli, uġigħ ta' ras kbir, sogħla, dgħufija u sens ġenerali ta' skumdità.</p>
<p>Jidher li t-<ref target="https://mt.wikipedia.org/wiki/Epidemija_tal-influwenza_tal-majjali_tal-2009">tifqigħa ta' din l-influwenza</ref> fil-bnedmin fl-2009, magħrufa bħala "l-influwenza tal-majjali", seħħet minħabba forma ġdida li tinxtered malajr tal-virus tal-<ref target="https://mt.wikipedia.org/wiki/H1N1">influwenza A tas-sottotip H1N1</ref> li nħoloq permezz ta' reassortiment minn forma tal-virus tal-influwenza umana, forma tal-virus tal-influwenza tat-tjur u żewġ forom distinti tal-influwenza tal-ħnieżer. L-oriġini ta' din il-forma ġdida għadha mhix magħrufa u l-<ref target="https://mt.wikipedia.org/wiki/Organizzazzjoni_Dinjija_għas-Saħħa_tal-Annimali">Organizzazzjoni Dinjija għas-Saħħa tal-Annimali</ref> (OIE) tistqarr li din il-forma mhix limitata biss għall-ħnieżer. Tidher tittieħed faċilment minn bniedem għal ieħor, kapaċità li żviluppat minn mutazzjoni li għadha ma ġietx identifikata. Din il-forma H1N1 tal-2009 tikkawża s-sintomi normali tal-influwenza, bħal deni, sogħla u uġigħ ta' ras.</p>
</text></body></html>