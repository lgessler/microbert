<html><body><text id="wikipedia_mt_wikipedia_org__25846.html" ns="0" revid="272012" sourceurl="https://mt.wikipedia.org/wiki/Abbazija_ta%E2%80%99_Saint-Savin-sur-Gartempe" title="Abbazija ta’ Saint-Savin-sur-Gartempe" type="wikipedia">Abbazija ta’ Saint-Savin-sur-Gartempe<figure><caption>Veduta tal-abbazija ta’ Saint-Savin-sur-Gartempe minn fuq ix-xmara Gartempe</caption></figure>
<p>L-<hi rend="bold">Abbazija ta’ Saint-Savin-sur-Gartempe</hi> hija knisja <ref target="https://mt.wikipedia.org/wiki/Knisja_Kattolika">Kattolika Rumana</ref> li tinsab fir-raħal ta’ <ref target="https://mt.wikipedia.org/wiki/Saint-Savin-sur-Gartempe">Saint-Savin-sur-Gartempe</ref>, f’<ref target="https://mt.wikipedia.org/wiki/Poitou">Poitou</ref>, <ref target="https://mt.wikipedia.org/wiki/Franza">Franza</ref>. Il-kostruzzjoni tal-knisja Rumaneska nbdiet f’nofs is-seklu 11. L-abbazija hija magħrufa l-iktar għall-bosta affreski tas-sekli 11 u 12 li għadhom fi stat ta’ preservazzjoni notevoli. L-Abbazija ta’ Saint-Savin-sur-Gartempe tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1983.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<p>L-oriġini tal-abbazija tmur lura għal żmien <ref target="https://mt.wikipedia.org/wiki/Karlu_Manju">Karlu Manju</ref>. <ref target="https://mt.wikipedia.org/wiki/Louis_le_Pieux">Louis le Pieux</ref> staqsa lil <ref target="https://mt.wikipedia.org/wiki/San_Benoît_d’Aniane">San Benoît d’Aniane</ref> jagħżel għoxrin patri u superjur biex jistabbilixxu ruħhom f’binja monastika li kienet imsejsa fis-sena 800 bl-assistenza ta’ Karlu Manju. L-abbazija ngħatat protezzjoni rjali u ġiet immexxija skont ir-regolamenti ta’ San Benoît. L-Abbazija ta’ Saint-Savin-sur-Gartempe kienet tirrappreżenta post ewlieni fl-istorja tal-konverżjoni għall-<ref target="https://mt.wikipedia.org/wiki/Kristjaneżmu">Kristjaneżmu</ref>.Sa mid-disa’ seklu, l-għadd ta’ artijiet tal-abbazija żdied, kemm fit-territorju tagħha kif ukoll ’il barra minn dak it-territorju , u b’hekk l-abbazija saret waħda mill-iktar importanti fir-reġjun.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Il-kolonni tal-abbazija bid-disinn tal-irħam falz</caption></figure>
<p>Barra minn hekk, l-abbazija kellha rwol kruċjali fit-tiġdid tad-dinja monastika: in-nies tal-kleru ta’ Saint-Savin irriformaw diversi postijiet bħal <ref target="https://mt.wikipedia.org/wiki/Saint-Martin_d’Autun">Saint-Martin d’Autun</ref>, <ref target="https://mt.wikipedia.org/wiki/Baume-les-Messieurs">Baume-les-Messieurs</ref> jew <ref target="https://mt.wikipedia.org/wiki/Abbazija_ta’_Vézelay">Vézelay</ref>. Wieħed mill-kleru ta’ Saint-Savin saħansitra sar Superjur tal-patrijiet ta’ <ref target="https://mt.wikipedia.org/wiki/Cluny">Cluny</ref>. Fis-seklu 11, il-komunità ta’ Saint-Savin għexet taħt il-protezzjoni tal-Konti tar-reġjun. Fl-1010, il-<ref target="https://mt.wikipedia.org/wiki/Kontessa_Aumode">Kontessa Aumode</ref>, il-mara tad-Duka t’Aquitaine – <ref target="https://mt.wikipedia.org/wiki/William_il-Kbir">William il-Kbir</ref> – tat donazzjoni kbira fi flus lill-komunità tal-patrijiet li mbagħad bniet l-abbazija mill-ġdid. </p>
<p>Minkejja li l-knisja Rumaneska baqgħet ippreservata tajjeb ħafna sa żminijietna, b’xorti ħażina l-binjiet monastiċi nqerdu għalkollox minħabba l-ħsarat ikkawżati mill-Gwerer tar-Reliġjon fis-seklu 16 bejn il-Protestanti u l-Kattoliċi Rumani. Il-binjiet monastiċi reġgħu nbnew mill-patrijiet <ref target="https://mt.wikipedia.org/wiki/Ordni_Benedettina">Benedettini</ref> li ġew irriformati mill-Ordni ta’ <ref target="https://mt.wikipedia.org/wiki/San_Maur">San Maur</ref>, jiġifieri fis-snin 80 tas-seklu 17. Ir-Rivoluzzjoni Franċiża wasslet biex il-patrijiet jitilqu u s-servizz tal-parroċċa ġie ttrasferit lejn l-abbazija fl-1792. Il-knisja mbagħad għaddiet minn perjodu twil ta’ restawr taħt it-tmexxija ta’ <ref target="https://mt.wikipedia.org/wiki/Prosper_Mérimée">Prosper Mérimée</ref>, l-Ispettur Ġenerali tal-<ref target="https://mt.wikipedia.org/wiki/Monument">Monumenti</ref> Storiċi, li għen biex isalva l-affreski mill-isbaħ tas-sekli 11 u 12. Bis-saħħa tax-xogħol tiegħu, l-abbazija tniżżlet fost il-lista tal-ewwel monumenti storiċi ta’ Franza tal-1840, u għadha tiġi studjata b’attenzjoni kbira speċjalment fost ir-restawraturi.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Arkitettura
<figure><caption>Dettall tal-kapitelli u tal-kolonni bid-disinn tal-irħam falz</caption></figure>
<p>Il-pjanta tal-knisja għandha għamla ta’ salib b’torri kwadru tiela’ mis-saqaf. Il-parti trasversali tal-knisja nbniet l-ewwel, imbagħad wara nbena l-kor bl-ambulatorju tiegħu flimkien ma’ ħames <ref target="https://mt.wikipedia.org/wiki/Kappella">kappelli</ref> fl-apsida poligonali. Iktar ’il quddiem, żdiedu tliet alkovi wesgħin fin-navata, it-torri tal-kampnar, loġġa, u fl-aħħar nett żdiedu l-aħħar sitt alkovi tan-navata. It-torri tal-kampnar għandu spira raffinata maħduma bil-ġebel fl-istil Gotiku u huwa ogħla minn 80 metru, li ġiet miżjuda fis-seklu 14 u ġiet restawrata fis-seklu 19. In-navata f’għamla ta’ bittija hija mirfuda fuq kolonni twal impinġijin bid-disinn tal-irħam falz, kull waħda b’kapitell differenti bil-weraq. Taħt il-knisja hemm il-kripta tal-aħwa martri <ref target="https://mt.wikipedia.org/wiki/San_Savin">San Savin</ref> u <ref target="https://mt.wikipedia.org/wiki/San_Ċiprijanu">San Ċiprijanu</ref>, li hija ddekorata bl-affreski b’xeni minn ħajjithom.</p>
<p>In-navata ewlenija tal-abbazija hija twila 42 metru u wiesgħa 17-il metru, u l-kobor tal-volum tagħha diġà jimpressjona lil min jidħol fil-knisja qabel ma jiġbdulu l-attenzjoni l-bosta affreski antiki mal-ħitan. Permezz tal-għoli tan-navati tal-ġnub, l-abbazija tista’ titqies bħala knisja b’għamla ta’ sala kbira, li b’sistema sempliċi ta’ elevazzjoni tippermetti li l-knisja tkun imdawla b’mod naturali mit-twieqi ċċentrati fl-għoli fil-ħnejjiet semiċirkolari tal-ħitan tal-ġnub.</p>
<p>Fin-navata, ġew issodisfati l-kundizzjonijiet kollha tal-elevazzjoni u tad-dawl, biex fuq is-saqaf f’għamla ta’ bittija, f’għoli ta’ 17-il metru, wieħed ikun jista’ jitpaxxa bl-affreski ikonografiċi tal-ġrajjiet tat-<ref target="https://mt.wikipedia.org/wiki/Testment_il-Qadim">Testment il-Qadim</ref>. Is-sagristija, il-kapitlu, ir-refettorju, il-kċina, id-dormitorju u l-akkomodazzjoni vasta tas-superjur tal-patrijiet inbnew mill-ġdid bil-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> lokali: il-ġebla tal-ġir roża minn <ref target="https://mt.wikipedia.org/wiki/Antigny">Antigny</ref> u l-ġebla tal-ġir kannella fil-griż minn <ref target="https://mt.wikipedia.org/wiki/Chauvigny">Chauvigny</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Affreski
<figure><caption>L-affresk tal-arka ta’ Noè</caption></figure>
<p>L-Abbazija ta’ Saint-Savin-sur-Gartempe spiss titqies bħala “l-<ref target="https://mt.wikipedia.org/wiki/Kappella_Sistina">Kappella Sistina</ref> ta’ <ref target="https://mt.wikipedia.org/wiki/Imperu_Ruman">Żmien ir-Rumani</ref>”.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Kważi kull affresk antik tal-knisja baqa’ ppreservat. Id-diversi ċikli li jkomplu ma’ xulxin minn naħa għall-oħra tal-ħitan u tas-saqaf qishom album tar-ritratt bil-kulur tal-ġrajjiet Bibbliċi. Fuq il-loġġa kif tidħol fil-knisja, hemm ix-xena tal-apokalissi, filwaqt li mal-ħitan u mat-tribuna hemm il-ġrajja tal-irxoxtar ta’ <ref target="https://mt.wikipedia.org/wiki/Ġesù">Ġesù</ref>. Fuq is-saqaf f’għamla ta’ bittija hemm saħansitra madwar ħamsin episodju mit-Testment il-Qadim meħuda mill-Kotba tal-Ġenesi u tal-Eżodu.</p>
<p>L-erja tan-navata b’kollox tammonta għal madwar 460m²: li kieku x-xeni dekorattivi kollha kellhom jitqiegħdu waħda eżatt ħdejn l-oħra, dan jirriżulta f’tila twila iktar minn 168 metru u wiesgħa iktar minn żewġ metri u nofs.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Sit ta’ Wirt Dinji
<p>L-Abbazija ta’ Saint-Savin-sur-Gartempe ġiet iddeżinjata bħala Sit ta’ Wirt Dinji tal-UNESCO fl-1983. Il-valur universali straordinarju tagħha ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; u <hi rend="bold">l-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>