<html><body><text id="wikipedia_mt_wikipedia_org__15798.html" ns="0" revid="250498" sourceurl="https://mt.wikipedia.org/wiki/Nikol_Cauchi" title="Nikol Cauchi" type="wikipedia">Nikol Cauchi<p><hi rend="bold">Nikol Ġużeppi Cauchi</hi> (<ref target="https://mt.wikipedia.org/wiki/Għarb">Għarb</ref>, <ref target="https://mt.wikipedia.org/wiki/2_ta'_Marzu">2 ta' Marzu</ref> <ref target="https://mt.wikipedia.org/wiki/1929">1929</ref> – <ref target="https://mt.wikipedia.org/wiki/15_ta'_Novembru">15 ta' Novembru</ref> <ref target="https://mt.wikipedia.org/wiki/2010">2010</ref>) kien is-seba' <ref target="https://mt.wikipedia.org/wiki/Djoċesi_ta'_Għawdex">Isqof ta' Għawdex</ref>.</p>
Bijografija
<p>Nikol twieled fit-2 ta' Marzu, 1929, ġewwa r-raħal <ref target="https://mt.wikipedia.org/wiki/Għawdex">Għawdxi</ref> tal-<ref target="https://mt.wikipedia.org/wiki/Għarb">Għarb</ref>. Bin Ġużepp u Ġużeppa mwielda Portelli. Hu kien l-ikbar fost il-ħames ħutu.</p>
Saċerdot
<p>Studja fis-Seminarju tal-Qalb ta’ Ġesù, Għawdex u ġie ordnat saċerdot nhar id-29 ta’ Marzu 1952. Wara mar jistudja fl-Università Gregorjana Pontifiċja f’<ref target="https://mt.wikipedia.org/wiki/Ruma">Ruma</ref> fejn iggradwa bħala Duttur fil-Filosofija u kiseb Liċenzjat fix-Xjenzi Soċjali bejn l-1952-1956.</p>
<p>Mons. Cauchi għamel xogħol pastorali wkoll fil-Parroċċa ta’ Ladispoli ġewwa Ruma, u lura f’Għawdex, kien appuntat lekċerer tal-Filosofija fis-Seminarju. Serva wkoll bħala kappillan tal-Parroċċa tal-Fontana bejn l-1956 u l-1963, kien Fundatur u l-ewwel President tal-MAS (Moviment Azzjoni Soċjali), Għawdex fl-1958; ikkopera fit-twaqqif tal-Kunsill Ċiviku ta’ Għawdex, li kien semi-awtonomu fl-1961.</p>
Isqof ta' Għawdex
<p>Mons. Cauchi ġie appuntat Isqof Titulari u Amministratur Apostoliku ta’ Għawdex nhar it-2 ta’ Marzu, u ġie ikkonsagrat isqof, fid-9 t’April 1967. Imbagħad, huwa ġie nominat isqof ta’ Għawdex nhar l-20 ta’ Lulju 1972 u d-dħul uffiċjali tiegħu fil-Katidral ta’ Ghawdex kien nhar l-
10 ta’ Settembru 1972.</p>
<p>Cauchi spiċċa minn Isqof ta' Għawdex f'Novembru tal-2005, wara li kien ilu 33 sena f'din il-kariga.</p>
Fondazzjoni Nikol Cauchi
<p>Fl-2009, fl-okkażjoni ta' għeluq it-80 sena tal-Isqof Emeritus Nikol Cauchi, l-Isqof ta' Għawdex <ref target="https://mt.wikipedia.org/wiki/Mario_Grech">Mario Grech</ref> waqqaf Fondazzjoni li ġġib ismu. It-twaqqif tal-Fondazzjoni kienet tħabbret waqt Pontifikal li sar fil-Katidral ta' Għawdex, bħala radd ta' ħajr għall-Isqof Cauchi. L-Isqof Grech kien qal li d-Djoċesi Għawdxija waqqfet din il-Fondazzjoni biex iżżomm ħajja t-tifkira tal-Isqof Cauchi u bħala turija ta' gratitudni, rispett u mħabba lejn l-Isqof Nikol Cauchi. L-għan tal-Fondazzjoni hu li tippromwovi d-djalogu bejn il-fidi u l-kultura, kif ukoll biex jiġu organizzati inizjattivi soċjo-kulturali u reliġjużi.</p>
Mewt
<p>L-Isqof Cauchi ddaħħal l-Isptar Ġenerali ta' Għawdex lejn l-aħħar ta' Ottubru 2010, wara li sofra problemi b'qalbu. Huwa miet nhar il-15 ta' Novembru 2010 fl-Isptar Mater Dei. Il-funeral tiegħu sar jumejn wara fil-Katidral t'Għawdex.</p>
</text></body></html>