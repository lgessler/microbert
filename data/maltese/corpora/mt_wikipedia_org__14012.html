<html><body><text id="wikipedia_mt_wikipedia_org__14012.html" ns="0" revid="254732" sourceurl="https://mt.wikipedia.org/wiki/Lavinia_Fontana" title="Lavinia Fontana" type="wikipedia">Lavinia Fontana<p><hi rend="bold">Lavinia Fontana</hi> (24 ta' Awwissu, 1552-11 ta' Awwissu , 1614) kienet pittriċi <ref target="https://mt.wikipedia.org/wiki/Italja">Taljana</ref>.</p>
Bijografija
<figure><caption>Awtoritratt ta' Lavinia Fontana</caption></figure>
<p>Lavinia Fontana twieldet <ref target="https://mt.wikipedia.org/wiki/Bolonja">Bolonja</ref>, bint <ref target="https://mt.wikipedia.org/wiki/Prospero_Fontana">Prospero Fontana</ref>, pittur prominenti tal-iskola Bolonjiża ta' dak iż-żmien li kien ukoll l-għalliem tagħha. </p>
<p>L-ewwel xogħol li nafu bih, <hi rend="italic">Tifla Xadina</hi>, pingietu fl-1575 meta kellha 23 sena. Din il-pittura ntilfet imma għandna oħra mill-pitturi bikrija tagħha, <hi rend="italic">Kristu bis-Simboli tal-Passjoni</hi>, li pinġiet fl-1576 u issa qiegħda fil-Mużew tal-Arti ta' El Paso Museum of Art. Kompliet tpinġi f’bosta ġeneri. Fil-bidu tal-karriera tagħha kienet famuża għar-ritratti tan-nies għonja ta' <ref target="https://mt.wikipedia.org/wiki/Bolonja">Bolonja</ref>. Bdiet billi tpinġi pitturi devozzjonali żgħar fuq ir-ram, li kienu popolari bħala rigali papali u diplomatiċi, minħabba li l-kuluri jidhru iżjed puri fuq il-metall<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Wara, ħolqot bosta pitturi ta' figuri nudi u pitturi reliġjużi fuq skala kbira. </p>
<p>Fontana żżewġet lil Paolo Zappi (spelluta wkoll Fappi) fl-1577.  Kellhom 11 ulied, però 3 biss kienu ħajjin meta mietet.  Wara ż-żwieġ, Fontana kompliet tpinġi biex tmanti l-familja tagħha. Zappi kien jieħu ħsieb it-tmexxija tad-dar u jgħin 'l martu bħala lavrant, ipinġi wkoll xi elementi sekondarji tal-pittura bħad-drappijiet.  </p>
<p>Fontana u l-familja tagħha marru joqgħodu <ref target="https://mt.wikipedia.org/wiki/Ruma">Ruma</ref> fl-1603 fuq stedina tal-<ref target="https://mt.wikipedia.org/wiki/Papa_Klement_VIII">Papa Klement VIII</ref>.  Hemm kisbet il-patrunaġġ tal-familja Buoncompagni, li wieħed minnhom kien il-<ref target="https://mt.wikipedia.org/wiki/Papa_Gregorju_XIII">Papa Gregorju XIII</ref>. Lavinia ffjorixxiet f'Ruma daqs kemm kienet f'Bolonja u l-<ref target="https://mt.wikipedia.org/wiki/Papa_Pawl_V">Papa Pawl V</ref> kien wieħed minn dawk li pinġiet ir-ritratt tagħhom.   </p>
<figure><caption><hi rend="italic">Tarbija tat-twelid f'benniena</hi> (c. 1583)</caption></figure>
<p>Xi wħud mil-pitturi, li sikwit kienet titħallas tajjeb ħafna għalihom, kienu attribwiti bi żball lil <ref target="https://mt.wikipedia.org/wiki/Guido_Reni">Guido Reni</ref>. L-importanti fost dawn huma <hi rend="italic"><ref target="https://mt.wikipedia.org/wiki/Venere">Venere</ref></hi>, <hi rend="italic">Il-Madonna tikxef il-Bambin Ġesù</hi> u s-<hi rend="italic"><ref target="https://mt.wikipedia.org/wiki/Sultana_ta'_Saba">Sultana ta' Saba</ref> żżur lil <ref target="https://mt.wikipedia.org/wiki/Salamun">Salamun</ref></hi>. L-awtoritratt tagħha – jingħad li kienet mara sabiħa ħafna f'żogħżita – x'aktarx kien il-kapulavur tagħha; dan hu l-propjetà tal-Konti Zappi ta' Imola, dixxendent tal-familja ta' żewġha. </p>
<p>Waqt li l-istil tal-bidu tal-karriera tagħha kien jixbaħ ħafna 'l ta' missierha, bilmod addottat l-istil tal-<ref target="https://mt.wikipedia.org/wiki/Carracci">Carracci</ref>, b'kolorazzjoni qawwija kważi Venezjana. Ġiet eletta membru tal-<ref target="https://mt.wikipedia.org/wiki/Accademia_di_San_Luca">Accademia di San Luca</ref> ta' Ruma, u mietet f'dik il-belt fil-11 t'Awwissu tal-1614.</p>
<p>Fid-dokumenti nsibu 'l fuq minn 100 xogħol imsemmi, imma ffirmati u bid-data hemm 32 biss li nafu bihom illum. Hemm 25 li jistgħu jiġu attribwiti lilha u hekk nistgħu ngħidu li hi l-pittriċi ta' qabel l-1700 li nafu bl-ikbar numru ta' xogħlijiet tagħha. Jista' jkun li  <ref target="https://mt.wikipedia.org/wiki/Sofonisba_Anguissola">Sofonisba Anguissola</ref> kellha influwenza fuq il-karriera tagħha.</p>
Xogħlijiet ewlenin
<figure><caption>Lavinia Fontana, <hi rend="italic"><ref target="https://mt.wikipedia.org/wiki/Minerva">Minerva</ref> qiegħda tilbes</hi>, 1613, żejt fuq it-tila, Galleria Borghese, Ruma</caption></figure>
<list type="unordered"><item><hi rend="italic">Awtoritratt iddoqq spinetta ma' qaddejja</hi> (1577) -  Accademia Nazionale di San Luca, Rome</item>
<item><hi rend="italic">Konsagrazzjoni tal-Madonna,</hi> - Musée des Beaux-Arts, Marsilja, oriġinalment fil-Kappella Gnetti, Santa Maria dei Servi, Bolonja</item>
<item><hi rend="italic">Ritratt ta' Sinjura b'kelb tas-salott</hi> (c. 1595) -  Walters Art Museum, Baltimore</item>
<item><hi rend="italic">Ritratt ta' Gerolamo Mercuriale</hi> (c. 1587-1590) -  Walters Art Museum, Baltimore</item>
<item><hi rend="italic">Noli me tangere</hi> (1581) - Uffizi, Firenze </item>
<item><hi rend="italic">Assunzjoni tal-Madonna mal-Qaddisin Pietru Krisolgu u Kassjanu</hi> (1584) -  Palazzo Comunale, Imola</item>
<item><hi rend="italic">Ritratt tal-Familja Coozzadini</hi> (1584)  - Pinacoteca Nazionale, Bolonja </item>
<item><hi rend="italic">Sagra Familja</hi> (1589) - <ref target="https://mt.wikipedia.org/wiki/El_Escorial">El Escorial</ref>, Madrid</item>
<item><hi rend="italic">It-twelied tal-Madonna</hi> - Santissima Trinità, <ref target="https://mt.wikipedia.org/wiki/Bolonja">Bolonja</ref> </item>
<item><hi rend="italic">Ritratt ta' Koppja</hi> (1580–1585) -  Cleveland Museum of Art, Cleveland </item>
<item><hi rend="italic">Depożizzjoni</hi> (1581) -  Cornell Fine Arts </item>
<item><hi rend="italic">Ġesù fost l-Għorrief</hi> - Parti mill-Misterji tar-Rużarju fil-Kappella tar-Rużarju fil-Bażilika ta' San Duminku, Bolonja </item></list>


Bibljografija
<list type="unordered"><item>Whitney Chadwick , <hi rend="italic">Women, Art, and Society</hi>, (In-nisa, l-Arti u s-Soċjetà), Thames and Hudson, Londra 1990</item>
<item>Paula Findlen, <hi rend="italic">The Italian Renaissance</hi> (Ir-Rinaxximent Taljan), ISBN-10: 0631222839, ISBN-13: 978-0631222835, Wiley-lackwell, 2002</item>
<item>Delia Gaze, <hi rend="italic">Concise Dictionary of Women Artists</hi>, (Dizzjunarju fil-Qosor tal-Artisti Nisa), ISBN-10: 1579583350, ISBN-13: 978-1579583354,  Routledge, 2001</item>
<item>Anne Sutherland Harris, Linda Nochlin, <hi rend="italic">Women Artists: 1550-1950</hi>, (Artisti Nisa: 1550-1950), Los Angeles County Museum of Art, New York 1976</item>
<item>Francis P. Smyth, John P. O'Neill <hi rend="italic">The Age of Correggio and the Carracci: Emilian Painting of the 16th and 17th Centuries</hi>, (L-età ta' Gorreggio u l-Carracci: Pittura Emiljana tas-Sekli 16 u 17),  paġni 132–136, National Gallery of Art, Washington DC 1986</item>
<item>C.P. Murphy <hi rend="italic">Lavinia Fontana: A Painter and Her Patrons in Sixteenth-century Bologna</hi>, (Lavinia Fontana: Pittriċi u l-Patruni tagħha f'Bolonja tas-Seklu Sittax), ISBN-10: 0300099134, ISBN-13: 978-0300099133, Yale University Press, New Haven and London, 2003</item>
<item>Morten Steen Hansen, Joaneath Spicer, edituri. <hi rend="italic">Masterpieces of Italian Painting</hi>, (Kapulavuri tal-Pittura Taljana), The Walters Art Museum, Baltimore and London 2005</item></list>
</text></body></html>