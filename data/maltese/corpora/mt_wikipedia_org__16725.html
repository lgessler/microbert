<html><body><text id="wikipedia_mt_wikipedia_org__16725.html" ns="0" revid="253546" sourceurl="https://mt.wikipedia.org/wiki/G%C4%A7enba_tax-xewk" title="Għenba tax-xewk" type="wikipedia">Għenba tax-xewk
<p>L-<hi rend="bold">Għenba tax-xewk</hi>, (<hi rend="italic">Ribes uva-crispa</hi>, <ref target="https://mt.wikipedia.org/wiki/Synonymy">syn.</ref> <hi rend="italic">R. grossularia</hi>) hi speċi tar-<hi rend="italic"><ref target="https://mt.wikipedia.org/wiki/Ribes">Ribes</ref></hi>, indiġena fl-<ref target="https://mt.wikipedia.org/wiki/Ewropa">Ewropa</ref>, l-<ref target="https://mt.wikipedia.org/wiki/Afrika">Afrika</ref> tal-majjistral, u l-<ref target="https://mt.wikipedia.org/wiki/Asja">Asja</ref> tal-punent, nofsinhar u l-lbiċ. Hi waħda minn bosta speċi simili tas-sottoġeneru <hi rend="italic">Grossularia</hi> u m'għandha x'taqsam xejn ma' l-<ref target="https://mt.wikipedia.org/wiki/Għenba">għeneb</ref> (ġeneru Vitis) ħlief fid-dehra.</p>
<p>Minkejja li s-soltu hi kklassifikata bħala sottoġeneru fir-<hi rend="italic">Ribes</hi>, xi tassonomisti iqisu l-<hi rend="italic">Grossularia</hi> bħala ġeneru separat, għalkemm jista' jkun hemm <ref target="https://mt.wikipedia.org/wiki/Ibridi">ibridi</ref> bejn l-għenba tax-xewk u l-<ref target="https://mt.wikipedia.org/wiki/Kassis">kassis</ref> (e.g., il-<ref target="https://mt.wikipedia.org/wiki/Jostaberry">Jostaberry</ref>). Is-sorroġeneru <hi rend="italic">Grossularia</hi> hu differenti mill-kassis l-iżjed fiz-zkuk li għandhom ix-xewk u fil-fjuri li jikbru waħidhom jew f'pari u mhux f'<ref target="https://mt.wikipedia.org/wiki/Raċem">raċemi</ref>.</p>
<p>Il-frott tal-arbuxxelli jittiekel u hu mkabbar fuq skala domestika u kommerċjali.</p>
<figure><caption>Għeneb tax-xewk (varjetà Jewettà) - akwatint 1894</caption></figure>
Kif tikber u karatteristiċi fiżiċi
<p>L-għeneb tax-xewk jikber f'arbuxxelli mħabbla li jogħlew bejn 1m u 3m. Iz-zkuk tiegħu, mimlijin xewk iniggeż ħafna, joħorġu wieħed wieħed jew fi friegħi ta' tnejn jew tlieta mill-qiegħ ta' zkuk qsar jew fuq frieghi laterali. Il-fjuri f’għamla ta’ kniepen joħorġu waħda waħda jew f’pari minn gruppi ta’ weraq fit-tond  maqtugħin il-ġewwa sewwa fi tliet jew ħames tebqiet. Il-frott selvaġġ hu iżgħar minn dak tal-varjetajiet koltivati, imma s-soltu jkollu togħma tajba. Ġeneralment hu sufi barra minn f’varjetà waħda, <hi rend="italic">R. uva-crispa</hi>. Il-kulur is-soltu hu aħdar imma hemm varjanti ħomor u kultant ikun hemm bakek vjola skuri.</p>
Firxa
<p>L-għeneb tax-xewk hu indiġenu f'ħafna partijiet tal-<ref target="https://mt.wikipedia.org/wiki/Ewropa">Ewropa</ref> u l-<ref target="https://mt.wikipedia.org/wiki/Asja">Asja</ref> tal-punent, nofsinhar u lbiċ u jikber min-natura fl-arbuxelli alpini u msaġar imġebblin fir-reġjuni baxxi minn <ref target="https://mt.wikipedia.org/wiki/Franza">Franza</ref> lejn il-lvant u l-ġewwa fil-<ref target="https://mt.wikipedia.org/wiki/Himalaya">Himalaya</ref> u l-<ref target="https://mt.wikipedia.org/wiki/Indja">Indja</ref> peniżolari.</p>
<figure><caption>Il-produzzjoni tar-<ref target="https://mt.wikipedia.org/wiki/Ribes">Ribes</ref> u l- għeneb tax-xewk fl-2005</caption></figure>
<p>Għalkemm illum l-għeneb tax-xewk hu komuni fuq iż-żrieżaq tal-baxx tal-<ref target="https://mt.wikipedia.org/wiki/Alpi">Alpi</ref> tal-Piedmonte u tas-Savojja, m'aħniex żguri jekk ir-Rumani kinux jafu bih, imma jista’ jkun li hu msemmi f'silta vaga fl-<ref target="https://mt.wikipedia.org/wiki/Storja_Naturali">iStorja Naturali</ref> ta' <ref target="https://mt.wikipedia.org/wiki/Plinju_l-Kbir">Plinju l-Kbir</ref>; is-sjuf sħan tal-<ref target="https://mt.wikipedia.org/wiki/Italja">Italja</ref>, fl-antik bħal ta' llum, ma kinux jiffavorixxu il-koltivazzjoni tiegħu. Minkejja li l-għeneb tax-xewk issa hu abundanti fil-<ref target="https://mt.wikipedia.org/wiki/Ġermanja">Ġermanja</ref> u <ref target="https://mt.wikipedia.org/wiki/Franza">Franza</ref>, jidher li fil-medju evu ma kinux ikabbruh wisq, imma l-frott selvaġġ kienu jqisuh utli fil-mediċina billi l-meraq aċituż tiegħu għandu l-propjetà li jberred il-ġisem fil-mard; waqt li l-kelma bl-Ingliż antik, <hi rend="italic">Fea-berry</hi>, li għada tintuża f’xi djaletti provinċjali, turi li kellu l-istess valur fil-<ref target="https://mt.wikipedia.org/wiki/Renju_Unit">Brittannja</ref>, fejn  bdew minn kmieni jħawluha fil-ġonna. Hemmhekk tant ilu kkoltivat l-għeneb tax-xewk li diffiċli tiddistingwi arbuxxelli selvaġġi li tnisslu minn xtieli ikkoltivati  u dawk li huma parti mill-flora indiġena tal-gżira.</p>
<figure><caption>Għeneb tax-xewk aħmar</caption></figure>
Klima
<p>Mill-mijiet ta' varjetajiet imsemmijin fix-xogħlijiet ortikulturali riċenti, forsi ftit iħabbtuha fit-togħma mal-<hi rend="italic">Old Rough Red</hi> u <hi rend="italic">Hairy Amber</hi>. Il-<ref target="https://mt.wikipedia.org/wiki/Klima">klima</ref> tal-Gżejjer Brittaniċi tidher li hi ideali biex jitkabbar l-għeneb tax-xewk u jista’ jitkabbar anki fil-partijiet tal-<ref target="https://mt.wikipedia.org/wiki/Skozja">Iskozja</ref> l-iżjed 'l fuq fejn jissejjaħ "grozet"; anzi t-togħma tiegħu titjib iżjed ma titla' 'l fuq. Fin-<ref target="https://mt.wikipedia.org/wiki/Norveġja">Norveġja</ref> (fejn jissejjaħ "stikkelsbær" — jew "bakka xxewwek"), l-għeneb tax-xewk jiffjorixxi fil-ġonna tal-kosta tal-punent kważi saċ-<ref target="https://mt.wikipedia.org/wiki/Ċirku_polari_Artiku">Ċirku polari Artiku</ref>, u jinstab 'l fuq sa 63°. Is-sjuf nixfin ta' Franza  u l-Ġermanja ma taqbilx miegħu għalkemm jitkabbar b’xi suċċess f’xi distretti għoljin. L-għeneb tax-xewk fin-nofsinhar tal-Ingilterra jikber tajjeb fil-frisk u wieħed jista' jsibu fil-ġonna ħdejn <ref target="https://mt.wikipedia.org/wiki/Londra">Londra</ref> fejn jikber fin-nofs dell taħt is-siġar tat-<ref target="https://mt.wikipedia.org/wiki/Tuffieħa">tuffieħ</ref>; imma fit-tramuntana jkollu bżonn ikun espost għax-xemx biex isir perfett. Imur tajjeb f’kważi kull kwalità ta' ħamrija, imma jippreferi ħamrija b’materja organika jew jew sediment alluvjonali, u minkejja li minn natura hu pjanta ta' postijiet pjottost nixfin, immur tajjeb f'ħamrija niedja jekk tkun skulata sewwa.</p>
<p>Sikwit jinsab fl-irħula mifruxa maċ-Ċekoslovakkja ta' qabel kollha.</p>
<figure><caption>Għeneb tax-xewk maqsumin juru ż-żerriegħa</caption></figure>
Kultivazzjoni
<p>L-eħfef metodu għall-propagazzjoni tal-għeneb tax-xewk hu bit-tħawwil tal-biċċiet maqtugħin mix-xitla, ħafna eħfef milli miż-żerriegħa. Biċċiet maqtugħin fil-ħarifa jaqbdu malajr u jibdew jagħtu l-frott fi ftit snin.</p>
<p>Jista' jinħtieġ żbir aħrax; il-frott jikber fuq il-friegħi tal-ġenb u dawk li jkunu ħarġu s-sena ta’ qabel, għalhekk fis-seklu 19, kellhom id-drawwa li jiżbru l-friegħi tal-ġenb fix-xitwa, u forsi jiżbru l-friegħi prinċipali wkoll fl-istess ħin jew innaqqrulhom it-truf fis-sajf.</p>
<p>Ix-xtieli jistgħu jipproduċu bakek kbar jekk ikun fertilizzati sewwa bil-kompost, l-iżjed jekk jinġabru l-maġġoranza tal-frott meta jkun għadu żgħir u jitħallew ftit bakek biss jibqgħu jikbru. Għal dan l-għan tajjeb li l-għeneb tax-xewk jitlaqqam fuq (<hi rend="italic">Ribes aurum</hi>) jew speċi oħra tar-<hi rend="italic">Ribes</hi>. Xi kabbara tas-sekli 19 u 20 irnexxielhom ikkabbru għeneb tax-xewk jiżen bejn uqija u tnejn, imma bħal f'ħafna varjetajiet ta' frott, ikbar ma jkun l-għeneb tax-xewk inqas ikollu togħma.</p>
<figure><caption><hi rend="italic">Ribes uva-crispa</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref></caption></figure>
Insetti ta' ħsara u mard
<p>L-arbuxxelli tal-għeneb tax-xewk huma vulnerabbli għad-dud tal-baħrija <hi rend="italic"><ref target="https://mt.wikipedia.org/wiki/Abraxas_grossulariata">Abraxas grossulariata</ref></hi>. Fil-kultivazzjoni, l-aħjar metodu biex teħles minnhom hu li tneħħi l-larvi b'idejk malli jfaqqsu; din tbid il-bajd fuq il-weraq tal-għeneb tax-xewk li jaqgħu.</p>
<p>Il-baħrija <hi rend="italic"><ref target="https://mt.wikipedia.org/wiki/Macaria_wauaria">Macaria wauaria</ref></hi> u d-dubbiena <hi rend="italic"><ref target="https://mt.wikipedia.org/wiki/Nematus_ribesii">Nematus ribesii</ref></hi> jagħmlulha l-ħsara wkoll. Id-dud tan-<hi rend="italic">Nematus reibesii</hi> jindifnu fil-ħamrija biex jagħmlu l-fosqda; meta jfaqqsu fil-forma adulta, ibidu l-bajd li jfaqsu bħala larvi, fuq in-naħa ta' taħt tal-weraq tal-għeneb tax-xewk.. Fis-seklu 19 fost l-insettiċidi kontra dawn kien hemm l-ilma bir-raża tal-arżnu, taħlita dgħajfa ta' aċtu karboliku u trab tal-helleborus li jaħdmu kontra l-<hi rend="italic">Macaria wauaria</hi> u n-<hi rend="italic">Nematus ribesii</hi> t-tnejn. Kienu jużaw ukoll infużjoni ta’ tabakk jew ta' digitalis. Jekk il-weraq li jaqgħu jitneħħew bil-galbu u l-ħamrija ta' madwar tintgħażaq, il-bajd u l-krisalidi ta’ dawn l-insetti jinqerdu.</p>
<p>Is-<ref target="https://mt.wikipedia.org/wiki/Sulfid_tal-Potassju">Sulfid tal-Potassju</ref> kien magħruf  li hu effettiv fil-kura tal-mofof tas-siġar bħall-moffa tal-għeneb tax-xewk Amerikan.</p>
<p>Ninnotaw li bħall-parti l-kbira tar-<hi rend="italic"><ref target="https://mt.wikipedia.org/wiki/Ribes">Ribes</ref></hi>, l-għeneb tax-xewk jista' jospita l-fungu <ref target="https://mt.wikipedia.org/wiki/Cronartium_ribicola">Cronartium ribicola</ref>, li jista' tagħmel ħsara kbira lill-arżnu tat-tip <hi rend="italic">pinus strobus</hi>; għalhekk il-koltivazzjoni tal-għeneb tax-xewk hi projbita f'ċerti reġjuni tal-Istati Uniti.</p>
Użi fil-kċina
<figure><caption>Għeneb tax-xewk għall-bejgħ f'Hainan, iċ-Ċina</caption></figure>
<p>L-għeneb tax-xewk jintuża sikwit bħala ingredjent fid-deżerta, bħal torti u <hi rend="italic">crumbles</hi>. Jintuża wkoll biex jagħti t-togħma x-xorb u jista’ jsir minnu inbid jew tiżani. L-għeneb tax-xewk jista' jiġi kkonservat bħala ġamm, frott imnixxef jew fis-siropp taz-zokkor.</p>
</text></body></html>