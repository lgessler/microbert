<html><body><text id="wikipedia_mt_wikipedia_org__23583.html" ns="0" revid="248550" sourceurl="https://mt.wikipedia.org/wiki/Codex_Eyckensis" title="Codex Eyckensis" type="wikipedia">Codex Eyckensis<p>Il-<hi rend="bold">Codex Eyckensis</hi> tas-seklu 8 hu Evanġeljarju ibbażat fuq żewġ manuskritti kostitwenti li nistgħu nissoponu iffurmaw konvolut mis-seklu 12 sal-1988. Il-Codex Eyckensis hu l-eqdem ktieb fil-Belġju<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Sa mis-seklu 8, il-ktieb inżamm fit-territorju li llum jikkorrispondi mal-muniċipalità ta' <ref target="https://mt.wikipedia.org/wiki/Maaseik">Maaseik</ref>. Il-ktieb x'aktarx ġie prodott fil-iskrittorju fl-Abbazija ta’ <ref target="https://mt.wikipedia.org/wiki/Echternach">Echternach</ref>.</p>
Deskrizzjonijiet tal-manuskritt A u tal-manuskritt B
<p>Il-Codex Eyckensis jikkonsisti f'żewġ evanġeljarji fuq 133 folja tal-parċmina b’daqs ta’ 244 b’183 mm kull waħda.</p>
<figure><caption>Full-page evangelist portrait and canon tables in the Codex Eyckensis A.</caption></figure>
<p>L-ewwel manuskritt (Codex A) mhuwiex komplut. Jikkonsisti minn ħames folji, u jibda bi tpinġija tal-Evanġelista fuq paġna sħiħa (li nistgħu nissopnu li hu <ref target="https://mt.wikipedia.org/wiki/San_Mattew">San Mattew</ref>), segwita minn sett mhux komplut ta’ tmien <ref target="https://mt.wikipedia.org/wiki/Tabelli_Kanoniċi">Tabelli Kanoniċi</ref>. It-tpinġija tal-Evanġelista saret fuq stil Taljan-Biżantin, u dan hu relatat b’mod ċar ma’ dak tal-Evanġelji ta’ Barberini, li bħalissa jinsabu miżmuma fil-Librerija tal-Vatikan (Barberini Lat. 570). It-tpinġija qiegħda f’bordura ta’ Anglo-Saxon knotwork, komparabbli mal-elementi dekorattivi fl-<hi rend="italic"><ref target="https://mt.wikipedia.org/wiki/Evanġelji_ta'_Lindisfarne">Evanġelji ta' Lindisfarne</ref></hi>. </p>
<p>It-Tabelli Kanoniċi jipprovdu ħarsa ġenerali tal-passaġġi korrispondenti fl-erba’ Evanġelji. B’dan il-mod, it-Tabelli Kanoniċi jservu bħala werrej u indiċi biex wieħed isibha faċli li jikseb aċċess għall-kitba. It-Tabelli Kanoniċi f’manuskritt A huma mżejnin b’kolonni u arkati, is-simboli tal-erba’ Evanġelisti u xbihat ta’ qaddisin.</p>
<p>It-tieni manuskritt (Codex B) fih sett sħiħ ta’ tnax-il Tabella Kanonika u t-testi tal-erba' Evanġelji kollha. It-Tabelli Kanoniċi huma mżejnin b’kolonni u arkati, xbihat tal-Appostli u s-simboli tal-Evanġelisti. It-testi tal-Evanġelji huma miktuba f'għamla tonda tal-minisklu insulari, li kienet karatteristika ta' manuskritti Ingliżi u Irlandiżi mis-seklu seba'u tmienja, iżda kienet tintuża wkoll fl-Ewropa. L-ittra kapitali tal-bidu ta’ kull paragrafu hi mdawra b'’tikek ħomor u sofor. It-test kien ikkupjat minn amanwensi wieħed. </p>
<p>It-test tal-Evanġelju hu verżjoni tal-<ref target="https://mt.wikipedia.org/wiki/Vulgata">Vulgata</ref>, l-aktar kif tradotta minn <ref target="https://mt.wikipedia.org/wiki/Ġlormu">San Ġlormu</ref> (Hieronymus ta’ Stridon, 347 – 420 AD), b’numru ta’ żidiet u traspożizzjonijiet. Hemm verżjonijiet komparabbli tat-testi tal-Evanġelji fil-<hi rend="italic"><ref target="https://mt.wikipedia.org/wiki/Ktieb_ta’_Kells">Ktieb ta’ Kells</ref></hi> (Dublin, Trinity College, ms 58), il-<hi rend="italic"><ref target="https://mt.wikipedia.org/wiki/Ktieb_ta’_Armagh">Ktieb ta’ Armagh</ref></hi> (Dublin, Trinity College, ms 52) u l-<hi rend="italic"><ref target="https://mt.wikipedia.org/wiki/Evanġelji_ta’_Echternach">Evanġelji ta’ Echternach</ref></hi> (Pariġi, Bnf, ms Lat.9389).</p>
Storja (mill-bidu, sas-seklu 20)
<figure><caption>Il-Codex Eyckensis muri fil-knisja ta' Santa Katerina f'Maaseik</caption></figure>
<p>Il-Codex hu mis-seklu tmienja, u fil-bidu kien jinżamm f'dik li qabel kienet l-abbazija Benedittina ta’ Aldeneik, li ġiet ikkonsagrata fis-sena 728 WK. In-nobbli Merovinġju, Adelard, Sinjur ta’ Denain, u martu Grinuara, waqqfu din l-abbazija għal uliedhom bniet <ref target="https://mt.wikipedia.org/wiki/Harlindis">Harlindis</ref> u <ref target="https://mt.wikipedia.org/wiki/Relindis">Relindis</ref> f' "foresta żgħira u li mhi tajba għal xejn"<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> qrib ix-xmara Meuse. Il-kunvent issemma Eyke (“balluta”), għas-siġar tal-ballut li jikbru hemm. Aktar tard, billi l-villaġġ qrib ta’ Nieuw-Eyke ("balluta ġdida" — li llum jissejjaħ Maaseik) kiber u sar aktar importanti, l-isem tal-villaġġ oriġinali sar Aldeneik (“balluta antika”). <ref target="https://mt.wikipedia.org/wiki/San_Villibrordu">San Villibrordu</ref> ikkonsagra lil Harlindis bħala l-ewwel abbessa ta’ din il-komunità reliġjuża. Wara mewtha, <ref target="https://mt.wikipedia.org/wiki/San_Bonifaċju">San Bonifaċju</ref> ikkonsagra lill-oħtha Relindis bħala s-suċċessur tagħha.</p>
<p>Il-Codex Eyckensis kien jintuża fil-kunvent għall-istudju u x-xandir tat-tagħlim ta’ Kristu. Iż-żewġ evanġeljarji li issa jikkostitwixxu l-Codex Eyckensis, nistgħu nissoponu, inġabu mill-Abbazija ta' Echternach għal Aldeneik minn San Villibrordu.</p>
<p>Iż-żewġ manuskritti ngħaqdu f’legatura waħda, wisq probabbli fis-seklu 12. </p>
<p>Fl-1571, l-abbazija ta’ Aldeneik ġiet abbandunata. Min-nofs tas-seklu 10, post is-sorijiet Benedittini ttieħed minn Kapitlu kolleġjali ta’ kanoniċi rġiel. Bit-theddida dejjem tikber ta’ gwerra reliġjuża, il-kanoniċi sabu refuġju fil-belt imdawra bis-swar ta’ Maaseik. Ħadu t-teżori tal-knisja minn Aldeneik — li jinkludu l-Codex Eyckensis — għall-knisja ta’ Santa Katerina.</p>
L-Awtur
<figure><caption>Text folio in the Codex B</caption></figure>
<p>Għal sekli sħaħ, in-nies kienu konvinti li l-Codex Eyckensis kien inkiteb minn Harlindis u Relindis, l-ewwel abbessi tal-abbazija ta’ Aldeneik, li aktar tard ġew ikkanonizzati. L-aġografija tagħhom inkitbet fis-seklu disa' minn qassis lokali<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Dan it-test isemmi li Harlindis u Relindis kienu kitbu wkoll evanġeljarju. Matul is-seklu disa', il-kult tar-relikwi tal-aħwa nisa qaddisin sar dejjem aktar importanti u kien jinkludi l-venerazzjoni tal-Codex Eyckensis, li ispira qima profonda bħala xogħol magħmul minn Harlindis u Relindis stess<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref>.</p>
<p>Madankollu, il-linji finali tat-tieni manuskritt jiċħdu dan b'’mod espliċitu: <hi rend="italic">Finito volumine deposco ut quicumque ista legerint pro laboratore huius operis depraecentur</hi> (Fit-tmiem ta' dan il-volum, nitlob lil dawk kollha li jaqraw dan, biex jitolbu għall-<hi rend="italic">ħaddiem</hi> li għamel dan il-manuskritt). Il-forma maskili <hi rend="italic">laborator</hi> ("ħaddiem") tindika b’mod ċar li l-awtur al-manuskritt kien raġel.</p>
<p>Analiżi komparattiva li twettqet fl-1994 minn Albert Derolez (Università ta’ Ghent) u Nancy Netzer (Kulleġġ ta’ Boston) żvelat li manuskritt A u manuskritt B huma t-tnejn mill-istess perjodu, li hu probabbli ħafna li t-tnejn inħolqu fl-iskrittorju tal-abbazija ta' Echternach, u li jistgħu anki ġew prodotti mill-istess amanwensi<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
It-tentattiv ta’ konservazzjoni u restawr tal-1957
<p>Fl-1957 sar tentattiv minn Karl Sievers, restawratur minn Düsseldorf, biex jikkonserva u jirrestawra l-Codex Eyckensis. Hu neħħa u qered il-legatura ta' bellus aħmar tas-seklu 18 u mbagħad għamel laminazzjoni tal-folji kollha tal-manuskritt b'Mipofolie. Mipofolie hu lamina tal-klorur tal-polivinil (PVC), plastiċizzata esternament bid-diottilftalat. Mal-mogħdija taż-żmien, din il-lamina ipproduċiet l-aċtu kloridriku li attakka l-parċmina u kellu effett li ħoloq kulur safrani fuq il-lamina infisha. It-trasparenza u kulur tal-parċmina ġew affettwati, u l-polimeri preżenti fil-lamina setgħu imorru għal fuq il-parċmina u jagħmluha fraġli. Wara l-laminazzjoni, Sievers reġa’ għamel legatura tal-codex. Biex ikun jista’ jagħmel dan, hu qata’ t-truf tal-folji, u dan irriżulta fit-telf ta’ frak tal-illuminazzjoni.</p>
<figure><caption>Detail from the Codex B</caption></figure>
<p>F’tentattiv ġdid ta’ restawr bejn l-1987 u 1993, il-laminazzjoni Mipofolie tneħħiet b’mod metikoluż minn tim tal-Istitut Irjali Belġjan għall-Wirt Kulturali, immexxi mill-kimiku Dr Jan Wouters. Għar-restawr tal-folji wara t-tneħħija tal-laminat, ġiet żviluppata teknika innovattiva ta' <hi rend="italic">leafcasting</hi> tal-parċmini. Biex ilestu r-restawr, iż-żewġ manuskritti kostitwenti tal-Codex ġew illegati separatament<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. </p>
Dokumentazzjoni u diġitizzazzjoni
<p>L-eqdem dokumentazzjoni fotografika tal-Codex Eyckensis hi bejn wieħed u ieħor mis-sena 1916 (<ref target="http://www.europeana.eu/portal/nl/record/2048077/Athena_Plus_ProvidedCHO_Bildarchiv_Foto_Marburg_t2_20041466_T_001_197_159.html">Bildarchiv Marburg</ref>). Fl-okkażjoni tal-restawr, il-manuskritt ġie ffotografat fl-Istitut Irjali Belġjan għall-Wirt Kulturali (KIK–IRPA). Facsimile ġiet ippubblikata fl-1994<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>. </p>
<p>Fl-2015, il-Codex Eyckensis ġie ddiġitizzat fuq il-post, fil-Knisja ta’ Santa Katerina, mill-Imaging Lab and Illuminare – Centre for the Study of Medieval Art | KU Leuven. Dan il-proġett tmexxa minn Prof. Lieve Watteeuw<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>. L-istampi ta' riżoluzzjoni għolja saru disponibbli online b’kooperazzjoni ma’ LIBIS (KU Leuven). </p>
<p>Il-Codex Eyckensis ġie rikonoxxut u protett bħala wirt immobbli fl-1986. Fl-2003, il-Codex Eyckensis ġie rikonoxxut bħala <ref target="http://www.kunstenenerfgoed.be/nl/wat-doen-we-beschermen-cultuurgoederen/topstukkenlijst/codex-eyckensis">Opra tal-Poplu Flemish</ref>.</p>
Riċerka kurrenti
<p>Matul l-2016 – 2017, tim ta' riċerkaturi minn Illuminare – Ċentru għall-Istudju tal-Arti Medjevali | KU Leuven (Prof. Lieve Watteeuw) u l-Istitut Irjali Belġjan għall-Wirt Kulturali (Dr. Marina Van Bos), se jistudjaw mill-ġdid il-Codex Eyckensis. </p>
<p>Informazzjoni addizzjonali hi disponibbli fuq:</p>
<p>-      <ref target="http://www.codexeyckensis.be">www.codexeyckensis.be</ref></p>
<p>-      <ref target="https://theo.kuleuven.be/apps/press/bookheritagelab/">Book Heritage Lab-KU Leuven</ref></p>
<p>-      <ref target="http://www.kikirpa.be/EN/1/61/Home.htm">L-Istitut Irjali Belġjan għall-Wirt Kulturali</ref> (KIK–IRPA)</p>
Ħoloq esterni
<list type="unordered"><item>Il-Codex Eyckensis fuq <ref target="http://www.codexeyckensis.be/">www.codexeyckensis.be</ref></item>
<item>Il-Codex Eyckensis, stampi b'riżoluzzjoni għolja online fuq <ref target="http://depot.lias.be/delivery/DeliveryManagerServlet?change_lng=en&amp;dps_custom_att_1=staff&amp;dps_pid=IE5258806&amp;mirador=true">LIBIS</ref></item>
<item>Il-Codex Eyckensis fuq <ref target="http://www.erfgoedplus.be/details/KF.objecten.1258581248753995059839?zoekterm=codex+eyckensis&amp;categorie=vrij&amp;pos=0">Erfgoedplus</ref></item>
<item>Il-Codex Eyckensis fuq <ref target="http://toerisme.maaseik.be/kerkschatten-collectie-digitaal">www.museamaaseik.be</ref></item>
<item>Il-Codex Eyckensis fuq <ref target="http://www.europeana.eu/portal/search.html?query=codex+eyckensis&amp;rows=24">Europeana</ref></item>
<item>Il-Codex Eyckensis kmien fis-seklu 20 fuq <ref target="http://www.bildindex.de/?+pgesamt:%27codex%27%20+pgesamt:%27eyckensis%27#%7C1">Marburg Bildarchiv</ref>, Deutsches Dokumentationszentrum für Kunstgeschichte</item>
<item>Il-Codex Eyckensis qabel u wara r-restawr li sar tard fis-seklu 20 <ref target="http://balat.kikirpa.be/photo.php?path=G004638&amp;objnr=18032">Royal Institute for Cultural Heritage website</ref></item></list>
Bibljografija
<p>Coenen, J. (1921) Het oudste boek van België, <hi rend="italic">Het Boek 10</hi>, pp. 189-194.</p>
<p>Coppens, C., A. Derolez en H. Heymans (1994) <hi rend="italic">Codex Eyckensis: an insular gospel book from the abbey of Aldeneik,</hi> Antwerpen/Maaseik, facsimile.</p>
<p>De Bruyne, D. (1908) L'évangéliaire du 8e siècle, conservé à Maeseyck, <hi rend="italic">Bulletin de la Société d'Art et d'Histoire du Diocèse de Liège 17</hi>, pp. 385-392.</p>
<p>Dierkens, A. (1979) Evangéliaires et tissus de l’abbaye d’Aldeneik. Aspect historiographique,  <hi rend="italic">Miscellanea codicologica F. Masai Dicata</hi> (Les publications de Scriptorium 8), Gent, pp. 31-40.</p>
<p>Falmagne, T. (2009) <hi rend="italic">Die Echternacher Handschriften bis zum Jahr 1628 in den Beständen der Bibliothèque nationale de Luxembourg sowie Archives diocésaines de Luxembourg, der Archives nationale, der Section historique de l' Institut grand-ducal und des Grand Séminaire de Luxembourg,</hi> Wiesbaden, Harrassowitz Verlag, 2 Banden: 311pp. + [64] ill., 792pp.</p>
<p>Gielen J. (1880) Le plus vieux manuscrit Belge, <hi rend="italic">Journal des Beaux-Arts et de la Littérature 22</hi>, nr. 15, pp. 114-115.</p>
<p>Gielen, J. (1891) Evangélaire d'Eyck du VIIIe siècle, <hi rend="italic">Bulletin Koninklijke Commissie voor Kunst en Oudheden 30</hi>, pp. 19-28.</p>
<p>Hendrickx, M. en W. Sangers (1963) De kerkschat der Sint-Catharinakerk te Maaseik. Beschrijvende Inventaris, <hi rend="italic">Limburgs Kunstpatrimonium I</hi>, Averbode, pp. 33-35.</p>
<p>Mersch, B. (1982) Het evangeliarium van Aldeneik, <hi rend="italic">Maaslandse Sprokkelingen</hi> <hi rend="italic">6</hi>, pp. 55-79.</p>
<p>Netzer, N. (1994) <hi rend="italic">Cultural Interplay in the 8th century and the making of a scriptorium,</hi> Cambridge, Cambridge University Press, 258pp.</p>
<p>Nordenfalk, C. (1932) On the age of the earliest Echternach manuscripts, <hi rend="italic">Acta Archeologica</hi>, vol. 3, fasc. 1, Kopenhagen: Levin &amp; Munksgaard, pp. 57-62.</p>
<p>Schumacher, R. (1958) L’enluminure d’Echternach: art européen, <hi rend="italic">Les Cahiers luxembourgeois</hi>, vol. 30, nr. 6, pp. 181-195.</p>
<p>Spang, P. (1958) La bibliothèque de l’abbaye d’Echternach, <hi rend="italic">Les Cahiers luxembourgeois,</hi> vol. 30, nr. 6, pp. 139-163.</p>
<p>Talbot, C.H. (1954) <hi rend="italic">The Anglo-Saxon Missionaries in Germany. Being the Lives of SS. Willibrord, Boniface, Sturm, Leoba and Lebuin, together with the Hodoeporicon of St. Willibald and a selection of the Correspondence of Boniface</hi>, [vertaald en geannoteerd], Londen-New York, 1954, 234pp.</p>
<p>Verlinden, C. (1928) Het evangelieboek van Maaseik<hi rend="italic">,</hi> <hi rend="italic">Limburg</hi>, vol. <hi rend="italic">11</hi>, p. 34.</p>
<p>Vriens, H. (2016) <hi rend="italic">De Codex Eyckensis, een kerkschat. De waardestelling van een 8ste eeuws Evangeliarium in Maaseik,</hi> onuitgegeven master scriptie Kunstwetenschappen, KU Leuven.</p>
<p>Wouters, J., G. Gancedo, A. Peckstadt, en L. Watteeuw, L. (1990) The Codex Eyckensis: an illuminated manuscript on parchment from the 8th century: Laboratory investigation and removal of a 30 year old PVC lamination, <hi rend="italic">ICOM triennial meeting</hi>. ICOM triennial meeting. Dresden, 26-31 August 1990, Preprints: pp. 495–499.</p>
<p>Wouters, J., G. Gancedo, A. Peckstadt en L. Watteeuw (1992) The conservation of the Codex Eyckensis: the evolution of the project and the assessment of materials and adhesives for the repair of parchment, <hi rend="italic">The Paper Conservator 16</hi>, pp. 67-77. </p>
<p>Wouters, J., A. Peckstadt en L. Watteeuw (1995) Leafcasting with dermal tissue preparations: a new method for repairing fragile parchment and its application to the Codex Eyckensis, <hi rend="italic">The Paper Conservator 19</hi>, pp. 5-22.</p>
<p>Wouters, J., Watteeuw, L., Peckstadt, A. (1996) The conservation of parchment manuscripts: two case studies, <hi rend="italic">ICOM triennial meeting,</hi> ICOM triennial meeting. Edinburgh, 1-6 September 1996, London, James &amp; James, pp. 529-544.</p>
<p>Wouters, J., B. Rigoli, A. Peckstadt en L. Watteeuw, L. (1997) Un matériel nouveau pour le traitement de parchemins fragiles, <hi rend="italic">Techné: Journal of the Society for Philosophy and Technology, 5</hi>, pp. 89-96.</p>
<p><hi rend="italic">Zimmerman</hi><hi rend="bold">,</hi> <hi rend="italic">E.H. (1916) Vorkarolingische Miniaturen, Deutscher Verein für Kunstwissenschaft</hi>  <hi rend="italic">III</hi>, Sektion, Malerei, I. Abteilung, Berlin, pp. 66-67; 128; 142-143, 303-304.</p>
<p><ref target="https://nl.wikipedia.org/wiki/Codex">Eyckensis</ref></p>
</text></body></html>