<html><body><text id="wikipedia_mt_wikipedia_org__2078.html" ns="0" revid="270934" sourceurl="https://mt.wikipedia.org/wiki/Feni%C4%8Bi" title="Feniċi" type="wikipedia">Feniċi<figure><caption>Il-Feniċi kkolonjalizzaw il-postijiet kollha mmarkati bl-oranġjo</caption></figure>
<p>Il-<hi rend="bold">Feniċi</hi> kienu poplu mil-Lvant Nofsani, min-naħat ta' fuq ta' fejn illum il-pjanuri tal-Lebanon, is-Sirja u l-Palestina. </p>
<p>Iċ-ċiviltà Feniċja kienet waħda bbażata fuq il-kummerċ marittimu li tferrxet tul il-<ref target="https://mt.wikipedia.org/wiki/Baħar_Mediterran">Baħar Mediterran</ref> fl-ewwel millenju <ref target="https://mt.wikipedia.org/wiki/QK">Q.K</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Anki jekk in-nies ta' dawk ir-reġjuni kienu jsejħu lilhom infushom <hi rend="italic">Kanaaniti</hi>, l-isem <hi rend="italic">Feniċi</hi> ingħata mill-<ref target="https://mt.wikipedia.org/wiki/Griegi">Griegi</ref>, li kienu jsejħulhom <hi rend="italic">Phoiniki - Φοινίκη (Phoiníkē)</hi>; il-kelma Griega għal <hi rend="italic">Feniċi</hi> kienet sinonimu ta' kulur vjola fl-aħmar, bil-Grieg <hi rend="italic">φοινίξ (phoinix)</hi>, minħabba l-fatt li l-Feniċi kienu jikkummerċjaw drapp miżbugħ b'dan dan il-kulur. Dan il-kulur jinsab fil-bekkum, bebbuxu tal-baħar (isem xjentifiku: <hi rend="italic">Murex trunculus</hi>.</p>
<p>Il-Feniċi baqgħu jkattru r-rotot kummerċjali tagħhom u kienu waqqfu kolonji matul il-vjaġġi tagħhom, bħal <ref target="https://mt.wikipedia.org/wiki/Kartaġni">Kartaġni</ref>, <ref target="https://mt.wikipedia.org/wiki/Lilybaeum">Lilybaeum</ref>, <ref target="https://mt.wikipedia.org/wiki/Spanja">Spanja</ref>, Sardinja, <ref target="https://mt.wikipedia.org/wiki/Malta">Malta</ref> u anki mal-kosta Afrikana fl-Atlantiku.</p>
<p>Il-Feniċi kienu jitkellmu ilsien Semitiku imsejjaħ <hi rend="italic">Puniku</hi> mir-<ref target="https://mt.wikipedia.org/wiki/Imperu_Ruman">Rumani</ref>, minħabba li l-kelma għal <hi rend="italic">vjola</hi> bil-<ref target="https://mt.wikipedia.org/wiki/Lingwa_Latina">Latin</ref> kienet <hi rend="italic">Puniceus</hi>. Anki jekk il-Feniċi biż-żmien naqsu mill-kummerċ tagħhom, xorta il-kultura tagħhom baqgħet ħajja matul is-sekli madwar il-Mediterran kollu.</p>
Bidu tal-Poplu Feniċju
<p>Huwa diffiċli li wieħed jistabbilixxi data u post partikolari għal kif u fejn oriġinaw il-Feniċi bħala poplu distint minn ċiviltajiet u tribujiet kontemporanji oħra. Dan għaliex dawn kienu jgħixu fi bliet separati minn xulxin b'art muntanjuża, u kull waħda minn dawn l-ibliet kellha t-tmexxija awtonoma tagħha. Minkejja li ma kienx hemm gvern wieħed li jikkmanda dawn l-ibliet f'daqqa, xorta dawn kellhom karatteristiċi li jgħaqqduhom flimkien bħala ċiviltà omoġenja. Il-Feniċi ma kienu ħadd għajr ħlief il-Kananiti li jissemmew fil-<ref target="https://mt.wikipedia.org/wiki/Bibbja">Kotba Mqaddsa</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dawn kienu jabitaw fl-ibliet ta' <ref target="https://mt.wikipedia.org/wiki/Tyre">Tir</ref>, Sidon, <ref target="https://mt.wikipedia.org/wiki/Byblos">Byblos</ref>, Akka, u Serepta fost oħrajn;<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> kollha bliet max-xtut tal-Libanu, is-Sirja u f'partijiet tal-kosta Palestinjana fejn illum hemm l-istat ta' <ref target="https://mt.wikipedia.org/wiki/Iżrael">Iżrael</ref>. Biż-żmien dawn l-abitanti kienu spiċċaw imrekkna fil-pjanuri ta' qrib ix-xtut tal-Lvant Nofsani, minħabba li madwar l-1200 Q.K. sar ħafna ċaqliq ta' popli fil-Lvant Nofsani, meta daħlu l-Filistini, l-Iżraeliti, popli li emigraw mill-<ref target="https://mt.wikipedia.org/wiki/Baħar_Eġew">Eġew</ref> u l-Balkani (magħrufa bl-Ingliż bħala s-Sea Raiders jew is-<hi rend="italic">Sea Peoples</hi>) kif ukoll tribujiet li qarrbu lejn l-art tal-<ref target="https://mt.wikipedia.org/wiki/Palestina">Palestina</ref>, min-naħa tat-Tramunta bħal ma kienu l-Aramej. </p>
<p>B'mod ironiku, ħafna mill-materjal arkeoloġiku li hu attribwit strettament għall-poplu Feniċju ma nstabx f'dawn l-ibliet imsemmija hawn fuq iżda 'l bogħod minn arthom, f'siti arkeoloġiċi mxerrda madwar il-Mediterran kollu. Fil-vjaġġi tagħhom, il-Feniċi tħalltu ma' ħafna nies u dawn il-baħħara-negozjanti influwenzaw b'diversi modi lil bosta popli, filwaqt li fl-istess ħin huma ġew influwenzati minnhom. L-ilsien tal-Feniċi kien wieħed mid-djaletti Semitiċi li żviluppaw fil-Lvant Nofsani. Kontemporanju mal-ilsien Feniċju kien hemm l-<ref target="https://mt.wikipedia.org/wiki/Aramajk_ta'_Ġesù">Aramajk</ref> kif ukoll l-ilsien <ref target="https://mt.wikipedia.org/wiki/Ebrajk">Ebrajk</ref>. Wieħed jista' jibda' jidentifika l-Feniċi bħala poplu distint, b'ċertezza minn madwar l-1200 Q.K.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-Feniċi juru min huma b'diversi modi, mhux biss fl-ilsien tagħhom iżda anki fit-twemmin reliġjuż u r-ritwali tagħhom, kif ukoll fil-kwalità tax-xogħlijiet artiġjanali, l-aktar fil-fuħħar, fix-xogħol ornamentali, fid-deheb, fil-vażetti tal-ħġieġ u fid-drapp ħamrani-vjola li tant kien magħruf mal-Mediterran kollu. Dan tal-aħħar x'aktarx kien ir-raġuni prinċipali għaliex il-Feniċi bdew jikkummerċjaw ma' nies tant 'il bogħod minn arthom. Fuq il-fuħħar kienu jħobbu jiddisinjaw linji ġeometriċi, spirali u linji mmewġa, disinji ta' pjanti, l-aktar il-weraq tal-palm, u disinji ta' <ref target="https://mt.wikipedia.org/wiki/Annimal">annimali</ref>, bosta minnhom ispirati mill-<ref target="https://mt.wikipedia.org/wiki/Anatolja">Anatolja</ref>, mis-Sirja, mill-<ref target="https://mt.wikipedia.org/wiki/Mesopotamja">Mesopotamja</ref>, u aktar u aktar mill-arti <ref target="https://mt.wikipedia.org/wiki/Eġittu">Eġizzjana</ref>. Dawn l-<ref target="https://mt.wikipedia.org/wiki/Artiġjan">artiġjana</ref> kienu jagħmlu wkoll dekorazzjoni bl-avorju fuq l-<ref target="https://mt.wikipedia.org/wiki/Injam">injam</ref> b'dettalji artistiċi.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Modi oħra kif jiġu identifikati l-Feniċi huma mill-kitba tagħhom. Għall-ewwel darba fl-<ref target="https://mt.wikipedia.org/wiki/Storja">istorja</ref> il-Feniċi żviluppaw alfabett magħmul minn kwantità ta' karattri li kull wieħed minnhom  jirrappreżentaw ħoss ta' konsonant. Din il-kitba ġiet studjata mill-esperti u ddeċifrata b'mod li l-kitba Feniċja tista' tinqara'. Aktar tard, ma' dawn il-konsonanti, il-Griegi żiedu l-karattri li jirrappreżentaw il-ħsejjes tal-vokali biex b'hekk għaqqdu alfabett simili għal dak li nafu bih illum.</p>
Kummerċ
<p>Madwar l-1000 Q.K., il-Feniċi kienu bdew jivvjaġġaw fuq l-imriekeb tagħhom biex jinnegozjaw l-aktar mal-abitanti ta' <ref target="https://mt.wikipedia.org/wiki/Ċipru">Ċipru</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Hemm stabbilew kolonja permanenti fejn setgħu jinnegozjaw u jpartu d-drapp ħamrani-vjola tagħhom mar-ram (<hi rend="italic">Kúpros</hi> - l-isem ta' Ċipru - ifisser ram). Minn Ċipru kienu wkoll jimpurtaw il-<ref target="https://mt.wikipedia.org/wiki/Ħadid">ħadid</ref> u d-deheb li f'dik il-gżira huma materja prima.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Intant l-isem "Feniċi", ingħata lilhom mill-Griegi - <hi rend="italic">Phoinikes,</hi> referenza għad drapp ħamrani li l-Feniċi kienu jesportaw. Din ir-referenza ma kinitx tirreferi għall-poplu kollu Feniċju, iżda aktar għal dawk in-negozjanti li jbigħu d-drapp ħamrani. Intant il-Feniċi kienu jsejħu lilhom infushom, Kananiti (bl-Akkadjan: <hi rend="italic">Kinakhnu</hi>).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> L-istess l-Eġizzjani kienu jafuhom ukoll b'dan l-isem.</p>
<p>Sat-tmien seklu Q.K., il-Feniċi kienu diġà bdew jinfirxu u jinnegozjaw madwar il-Mediterran kollu. Huma kienu stabbilew preżenza f'bosta portijiet għall-kummerċ f'diversi prodotti artiġjanali. Intant hawn min jgħid li l-Feniċi kienu wkoll jagħmluha ta' sensara jew intermedjarji biex ibigħu l-prodotti ta' ħaddieħor.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Minħabba dan in-negozju kontinwu, dawn stabbilew l-aġenti tagħhom f'bosta portijiet u dawn min-naħa tagħhom ġabu lil qrabathom biex jgħixu magħhom b'mod permanenti. B'hekk inħolqu bil-mod il-mod il-kolonji Feniċi b'mod paċifiku u naturali. Wieħed minn dawn il-postijiet kien f'Kartaġni, fit-<ref target="https://mt.wikipedia.org/wiki/Tuneżija">Tuneżija</ref>; Kart Ħadaxt tfisser, il-Belt il-Ġdida. Minn kolonja Feniċja, din il-belt kibret sew u saret belt ekonomikament u militarment b'saħħitha, tant li kienet saret indipendenti u superjuri għall-ibliet minn fejn oriġinaw il-kolonizzaturi Feniċi. Intant, sa 574 Q.K. Tir, l-iktar belt Feniċja importanti ġiet meqruda, filwaqt li Kartaġni kompliet tiffjorixxi u ħolqot anki l-kolonji satellitari għaliha fi Spanja, f'Sardenja, fil-gżejjer Baleariċi, u f'Mozja, gżira żgħira qrib Marsala. fi Sqallija.</p>
Żmien Puniku
<p>Mis-seklu ħamsa Q.K. 'il quddiem, il-<ref target="https://mt.wikipedia.org/wiki/Kultura">kultura</ref> Feniċja fil-Mediterran ġiet eġemonizzata minn dik tal-<ref target="https://mt.wikipedia.org/wiki/Kartaġni">Kartaġiniżi</ref>. Minn hawn, l-istoriċi jibdew jirreferu għal din il-kultura li saret ibbażata aktar fil-Punent tal-Mediterran, bħala waħda Punika. It-terminu "Puniku" jirreferi b'mod ġeneriku għall-kultura Feniċja ta' wara l-ħames seklu Q.K. b'referenza għal Kartaġni bħala l-bażi prinċipali.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Feniċi f'Malta
<p>Mhux magħruf għaliex il-Feniċi bdew jikkummerċjaw ma' Malta. Anzi hemm dubju jekk kinux jikkummerċjaw ma' Malta. Dan għas-sempliċi raġuni li Malta ma kellha l-ebda materja prima li biha wieħed seta' jpartat mal-prodotti offruti mill-baħħara-negozjanti Feniċi.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> X'aktarx l-ewwel darba li l-Feniċi tefgħu saqajhom l-art kien minħabba li Malta kienet tinsab fi triqithom lejn artijiet oħra u setgħu jagħmlu waqfa fil-portijiet ta' Malta matul il-vjaġġ twil tagħhom. <ref target="https://mt.wikipedia.org/wiki/Il-Paġna_prinċipali#cite_note-15">[15]</ref>Jista' jkun ukoll li hawn kien isir xi tiswijiet u manutenzjoni fuq l-imriekeb tagħhom qabel ma jkomplu l-vjaġġ.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Minħabba li l-Lvant ta' Sqallija kien diġà kkolonizzat mill-Griegi, il-Feniċi qatt ma stabbilew ruħhom f'dawk in-naħat ta' Sqallija.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Biss, stabbilew kolonja Feniċja fuq il-gżira ta' Mozja, gżira qrib <ref target="https://mt.wikipedia.org/wiki/Marsala">Marsala</ref>. Dan ifisser li biex il-baħħara setgħu jaslu Mozja u warajha jaqsmu għal Kartaġni jew Sardinja, riedu jgħaddu mill-Kanal ta' Sqallija u għalhekk qrib Malta. F'Malta setgħu jtellgħu fl-imriekeb tagħhom l-art biex jinxef l-injam mill-ilmu li kien beda jtaqqlu, u biex ifornu lilhom infushom bl-ilma tax-xorb u l-ikel għall-bqija tal-vjaġġ. Biex jingħata l-proviżjon u servizzi oħra, l-abitanti Maltin kienu ipartu mall-prodotti li l-Feniċi kienu qed iġorru magħhom abbord.  </p>
<p>
<hi rend="bold">Fdalijiet  Feniċi f'Malta</hi></p>
<p>L-eqdem fdalijiet ta' oġġetti, binjiet u oqbra Feniċji li nstabu f'Malta jmorru lura għall-aħħar tat-tmien / bidu tas-seba' seklu Q.K.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Dawn in-nies baħħara x'aktarx lbaħħru mal-kosta tat-Tramuntana tal-Mediterran, u għamlu diversi waqfiet, l-aħħar waħda tkun fi Kreta, imbagħad salpaw lejn Malta fejn kienu jaslu wara xi erbatax il-jum.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Minħabba f'hekk instabu oġġetti li jagħtu wieħed x'jifhem li dawn il-baħħara tħaltu u partu ma' dawn in-nies. Jidher li wara xi ftit, il-Feniċi mhux biss bbażaw ruħhom madwar il-portijiet Maltin, bħal f'<ref target="https://mt.wikipedia.org/wiki/Marsaxlokk">Marsaxlokk</ref>, fejn bnew tempju iddedikat lil <ref target="https://mt.wikipedia.org/wiki/Axtarte">Axtarte</ref> fuq l-għolja ta' <ref target="https://mt.wikipedia.org/wiki/Tas-Silġ">Tas-Silġ</ref>. Fl-iskavi li saru fl-aħħar snin fl-<ref target="https://mt.wikipedia.org/wiki/Mdina">Imdina</ref>, u f'oqbra fl-Imtarfa u Għajn Qajjet instabu bosta indikazzjonijiet li l-Feniċi kienu wara xi ġenerazzjonijiet bdew anki jgħixu hemm b'mod permanenti, minkejja li l-Imdina hi 'l bogħod mill-portijiet. Dan ifisser li kien hemm min telaq x-xogħol ta' baħħar u daħal għal xogħol u ħajja oħra anki dik agrikola. <ref target="https://mt.wikipedia.org/wiki/Il-Paġna_prinċipali#cite_note-20">[20]</ref> <ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Fost affarijiet li nstabu fl-inħawi tar-<ref target="https://mt.wikipedia.org/wiki/Rabat_(Malta)">Rabat</ref> hemm is-sarkofagu li nstab f'Ħal Barka, illum esebit fil-Mużew tal-Arkeoloġija fil-<ref target="https://mt.wikipedia.org/wiki/Valletta">Belt Valletta</ref>. Dan it-tebut hu magħmul kollu kemm hu mit-tafal u hu ta' stil Eġizzju-Rodjan.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Instabet ukoll bieqja b'disinji ta' <ref target="https://mt.wikipedia.org/wiki/Għasfur">għasafar</ref> fuqha, u kalċi li żgur kienu xogħol artiġjanali Grieg. Il-fuħħar miżbugħ bl-aħmar u msajjar darbtejn biex ileqq (<hi rend="italic">Red slip ware</hi>) jindika li dan ix-xogħol kien isir Malta,fl-eqdem żminijiet li l-Feniċi stabbilew ruħhom hemm.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Instabu wkoll diversi amuletti li juru li l-Feniċi kienu jemmnu mhux biss fl-allat tagħhom, bħal Melkart, Ba'al u Axtarte, iżda anki f'allat Eġizzjani bħal Anubis, Horus, u Isis. Ix-xbieha tagħhom kienet ta' spiss tidher fuq l-amuletti li kienu jintlibsu bħala taliżmani biex jipproteġu lilhom infushom minn kull periklu, kemm dak fiżiku kif ukoll dak spiritwali. Ma' dawn instabu amuletti bis-simbolu tal-għajn (l-<hi rend="italic">uġjat),</hi> bħala simbolu tal-alla Eġizzjan, Horus. Ma' dawn instab l-Ankħ - is-simbolu tal-ħajja li jidher kemm-il darba f'idejn il-farawni Eġizzjani. Skont Antonia Cesca dawn ħafna drabi kienu impurtati minn Kartaġni.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>F'Malta l-ismijiet tal-allat Feniċi jidhru kemm-il darba f'diversi iskrizzjonijiet. L-isem ta' Axtarte, l-alla mara, instab kemm-il darba mnaqqax fuq il-fuħħar, fit-tempju Tas-Silġ. Bħal f'Kartaġni u f'Mozja, f'Malta jidher li kien isir is-sagrifiċċju uman - magħruf bħala, il-<hi rend="italic">molk</hi>. Din kienet użanza fejn, skont kif jingħad, l-ewwel tifel imwieled fil-familja, ta' xi disa' snin, kien jinqatel u jinħaraq bħala sagrifiċċju lill-alla Ba'al. Il-post ta' dan is-sagrifiċċju hu magħruf bħala t-<hi rend="italic">tofet</hi>. Għalkemm dan it-<hi rend="italic">tofet</hi> qatt ma nstab f'Malta, biss fl-inħawi tal-Virtù, ir-Rabat, instabet stelae (lapida funerarja) u disinn ta' stelae oħra bl-istess tip ta' skrizzjonijiet li jsemmu l-offerta tal-Molk lill-alla Ba'al Ħamon.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Fil-218 Q.K., Malta ġiet maħkuma mir-<ref target="https://mt.wikipedia.org/wiki/Imperu_Ruman">Rumani</ref>. Biss, jidher li dan l-avveniment militari u politiku ma rnexxilux joqtol u jidfen il-kultura Feniċjo-Punika, għax anki waqt il-perjodu Ruman, sa sekli wara, l-ilsien Puniku baqa' mitkellem u miktub mill-abitanti Maltin. Dan hu vverifikat mill-iskrizzjonijiet Puniċi u Griegi li instabu fuq iż-żewġ ċippi li nstabu f'Marsaxlokk, li jmorru lura għas-seklu 2 Q.K.</p>
<p>Nota tal-aħħar dwar il-Feniċi: Meta Santu Wistin (354- 430 AD), saqsa lil xi bdiewa li kienu jgħixu qrib Kartaġni min huma, dawn wiġbuh li huma kienu Kananiti.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
</text></body></html>