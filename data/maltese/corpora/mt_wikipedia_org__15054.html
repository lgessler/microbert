<html><body><text id="wikipedia_mt_wikipedia_org__15054.html" ns="0" revid="126272" sourceurl="https://mt.wikipedia.org/wiki/Karmenu_Mifsud_Bonni%C4%8Bi" title="Karmenu Mifsud Bonniċi" type="wikipedia">Karmenu Mifsud Bonniċi
<p>Karmenu Mifsud Bonnici kien Priministru ta' Malta bejn l-1984 u l-1987.</p>
Qabel il-Politika
<p>Karmenu Mifsud Bonnici, bin l-avukat Lorenzo Mifsud Bonnici u Catherine imwielda Buttigieg, twieled Bormla nhar is-17 ta’ Lulju 1933. </p>
<p>Hu ħa l-edukazzjoni primarja tiegħu fl-iskola tal-Gvern u aktar tard daħal il-<ref target="https://mt.wikipedia.org/wiki/Liċeo">Liċeo</ref> u mbagħad l-<ref target="https://mt.wikipedia.org/wiki/Università_ta’_Malta">Università ta’ Malta</ref> fejn iggradwa fil-Baċċelerat tal-Arti. Fl-1954 hu kiseb Dottorat fil-Liġi. Bejn l-1967 u 1968 hu kompla l-istudji tiegħu fit-Tassazzjoni u l-Liġi Industrijali fil-Kulleġġ tal-Università ta’ Londra. Fl-1968, Karmenu Mifsud Bonnici beda jgħallem l-Liġi Fiskali u Industrijali fl-Università ta’ Malta. </p>
<p>Meta kien student kien membru attiv fl-<ref target="https://mt.wikipedia.org/wiki/Azzjoni_Kattolika">Azzjoni Kattolika</ref>, u aktar tard fil-Moviment <ref target="https://mt.wikipedia.org/wiki/Żgħażagħ_Ħaddiema_Insara">Żgħażagħ Ħaddiema Insara</ref> bħala konsulent legali. Fl-istess moviment dak iż-żmien kien hemm ukoll <ref target="https://mt.wikipedia.org/wiki/Edward_Fenech_Adami">Edward Fenech Adami</ref>. Mifsud Bonnici kien membru tal-bord editorjali tal-ġurnal “Il-Ħaddiem” ippubblikat mill-istess moviment. </p>
<p>Fl-1969, kien maħtur bħala konsulent tal-<ref target="https://mt.wikipedia.org/wiki/General_Workers_Union">General Workers Union</ref>. </p>
Fil-Politika
<p>Fl-1980, Mifsu Bonnici nħatar Deputat Mexxej tal-Partit Laburista fuq proposta ta' <ref target="https://mt.wikipedia.org/wiki/Dom_Mintoff">Dom Mintoff</ref>, u fl-1982 bħala mexxej suċċessur. Fit-2 ta’ Mejju 1982, Karmenu Mifsud Bonnici kien <hi rend="italic">co-opted</hi> fil-Parlament wara r-riżenja tal-Membru Parlamentari <ref target="https://mt.wikipedia.org/wiki/Paul_Xuereb">Pawlu Xuereb</ref>, u kien maħtur bħala Ministru tax-Xogħol u s-Servizzi Soċjali. Fil-5 ta’ Settembru 1983, inħatar Deputat Prim Ministru Anzjan u Ministru tal-Edukazzjoni. F'dan iż-żmien kien hemm il-<ref target="https://mt.wikipedia.org/wiki/Kwistjoni_tal-Iskejjel_tal-Knisja">Kwistjoni tal-Iskejjel tal-Knisja</ref> li l-Gvern riedhom ikunu b'xejn għal kulħadd. </p>
Priministru
<p>Karmenu Mifsud Bonnici ħa l-ġurament ta’ <ref target="https://mt.wikipedia.org/wiki/Prim_Ministru">Prim Ministru</ref> fit-22 ta’ Diċembru 1984, wara li dak in-nhar stess fil-Parlament il-Perit Dom Mintoff ħabbar ir-rizenja tiegħu. Huwa kien l-ewwel Priministru li qabel inħatar qatt ma kien ikkontesta elezzjoni. Bħala Prim Ministru Karmenu Mifsud Bonnici kien responsabbli miċ-Ċittadinanza, Uffiċċju Elettorali, Tiftix għaż-żejt, Xandir, Avjazzjoni Ċivili u Portijiet fost l-oħrajn. Kellu wkoll ir-responsabbiltajiet tal-Intern u l-Edukazzjoni.</p>
Kap tal-Oppożizzjoni
<p>Minn Mejju 1987 sa Marzu 1992 huwa kien Kap tal-Oppożizzjoni, u kien elett fl-elezzjonijiet tal-1987 u l-1992. Nhar il-5 ta' Marzu 1992 huwa rriżenja minn mexxej tal-Partit Laburista għalkemm baqa' deputat parlamentari u attiv fil-Partit. F'Ġunju 2008 huwa mar xeħet il-vot tiegħu għall-għażla tal-mexxej il-ġdid wara r-riżenja ta' <ref target="https://mt.wikipedia.org/wiki/Alfred_Sant">Alfred Sant</ref>.</p>
CNI
<p>Fl-1999 waqqaf is-CNI, Kampanja għall-Ħelsien Nazzjonali kontra d-dħul ta' Malta fl-Unjoni Ewropeja. Huwa baqa' viċin ħafna l-eks Priministru Dom Mintoff.</p>
Kontra l-Kostituzzjoni Ewropeja
<p>F'Ġunju 2005 Mifsud Bonnici ressaq mozzjoni fil-Konferenza Generali Laburista kontra r-ratifika tat-<ref target="https://mt.wikipedia.org/wiki/Trattat_Kostituzzjonali_Ewropew">Trattat Kostituzzjonali Ewropew</ref>.  Fl-indirizz tieghu lid-delegati Mifsud Bonnici qal:</p>
<p><hi rend="bold">“</hi>Jekk irridu tassew li nwettqu dak li ddeċidejna m’għandniex napprovaw dak li rabatna bih ħaddieħor. Iriduna bhal bħaħen norbtu lilna nfusna bih billi nivvotaw favur it-tielet parti tal-Kostituzzjoni li ma tħallix Gvern Soċjalista jwettaq is-Soċjaliżmu f’pajjiżna...</p>
<p>Kif nistgħu qatt nivvotaw ghall-Kostituzzjoni Ewropea meta din fiha jintqal ċar f’Artiklu 6 li din se tkun qiegħda tipprevali fuq il-Kostituzzjoni ta’ pajjiżna?<hi rend="bold">”</hi></p>
<p>Dakinhar Mifsud Bonnici tkellem dwar ir-relazzjoni tieghu mal-Partit Laburista. Fil-waqt li stqarr dwar l-importanza tad-diskussjoni fil-partit, qal li huwa jrid l-ghaqda fil-Partit Laburista u ma jrid jurta lil hadd u ghalhekk hareg favur l-astensjoni. Il-kelliem qal li huwa bl-ebda mod m’ghandu f’mohhu li l-Partit Laburista jinqasam ghax huwa gid xtaq lill-Partit Laburista fl-imghoddi u gid jixtieqlu llum u fil-gejjieni.</p>
<p>Nhar it-2 ta' Lulju 2005, il-mozzjoni ta' Mifsud Bonnici ma kinitx għaddiet. 699 delegat ivvutaw favur l-mozzjoni mressqa mill-Ezekuttiv Nazzjonali u mill-Grupp Parlamentari u 118-il vot (14.4%) favur il-mozzjoni mressqa minn Karmenu Mifsud Bonnici. Fil-votazzjoni ivvutaw id-delegati kollha, 825 delegat.</p></text></body></html>