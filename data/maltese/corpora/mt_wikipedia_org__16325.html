<html><body><text id="wikipedia_mt_wikipedia_org__16325.html" ns="0" revid="215564" sourceurl="https://mt.wikipedia.org/wiki/Kuopio" title="Kuopio" type="wikipedia">Kuopio<p><hi rend="bold">Kuopio</hi> hija belt u muniċipju fir-reġjun tas-<ref target="https://mt.wikipedia.org/wiki/Savonja_tat-Tramuntana">Savonja tat-Tramuntana</ref>, il-<ref target="https://mt.wikipedia.org/wiki/Finlandja">Finlandja</ref>. B'popolazzjoni ta' 91,358, Kuopio hija d-disa' l-akbar belt fil-pajjiż. Iż-żona urbana testendi għal 1.730 km² li minnhom 805 huma ilma u foresti. Kuopio hija mdawwra bl-għadira <ref target="https://mt.wikipedia.org/wiki/Kallavesi">Kallavesi</ref> u ħafna nħawi tal-belt huma mibnija fuq gżejjer.</p>
<p>L-ewwel Savonjani waslu fl-inħawi lejn tmiem is-seklu 15. Fl-1551 inbniet l-ewwel knisja u fl-1652 il-Konti Per Brahe waqqaf il-villaġġ ta' Kuopio. Però kien biss fl-1775 li r-<ref target="https://mt.wikipedia.org/wiki/Re_Gustav_III">Re Gustav III</ref> tal-<ref target="https://mt.wikipedia.org/wiki/Żvezja">Iżvezja</ref> taha t-titlu ta' belt. Minn nofs is-seklu 19 f'Kuopio kienu joqgħodu uħud mill-persunaġġi importanti marbuta mal-qawmien romantiċiżmu nazzjonalista Finlandiż imma żvilupp sinjifikanti ma seħħx qabel is-seklu 20.</p>
<p>Kuopio hija magħrufa għar-rabta li għandha ma' platt magħruf Finlandiz, il-<ref target="https://mt.wikipedia.org/wiki/Kalakukko">kalakukko</ref>, id-djalett ta' <ref target="https://mt.wikipedia.org/wiki/Savo">Savo</ref> u l-għolja u t-torri ta' Puijo. Minbarra li hija żona rikreattiva popolari ħafna, Puijo tilqa' ta' kull sena il-kompetizzjoni tal-qbiż fit-Tazza tad-Dinja tal-iskì.</p>
<p>Il-kwartieri tal-<ref target="https://mt.wikipedia.org/wiki/Knisja_Ortodossa_Finlandiża">Knisja Ortodossa Finlandiża</ref> jinstabu fi Kuopio li hija wkoll il-katedra tal-primat, l-Isqof tal-<ref target="https://mt.wikipedia.org/wiki/Karelja">Karelja</ref>. L-akbar Knisja fil-<ref target="https://mt.wikipedia.org/wiki/Finlandja">Finlandja</ref>, il-<ref target="https://mt.wikipedia.org/wiki/Knisja_Luterana_Evanġelika">Knisja Luterana Evanġelika</ref> għandha djocesi ccentrata fi Kuopio, immexxija mill-Isqof Wille Riekkinen.</p>
<p>Kuopio minn dejjem kellha rabta mal-qasam tal-edukazzjoni. Fiha kienu mwaqqfa fost l-ewwel skejjel li offrew il-kurrikulu bil-<ref target="https://mt.wikipedia.org/wiki/Finlandiż">Finlandiż</ref>. Illum l-aktar istituzzjonijiet edukattivi importanti huma l-<ref target="https://mt.wikipedia.org/wiki/Università_tal-Finlandja_tal-Lvant">Università tal-Finlandja tal-Lvant</ref>, l-<ref target="https://mt.wikipedia.org/wiki/Università_Savonjana_tax-Xjenzi_Applikati">Università Savonjana tax-Xjenzi Applikati</ref>, il-<ref target="https://mt.wikipedia.org/wiki/Kulleġġ_Vokazzjonali_tal-Islavonja_tat-Tramuntana">Kulleġġ Vokazzjonali tal-Islavonja tat-Tramuntana</ref> u d-Dipartiment ta' Kuopio tal-Akkademja Sibelius. L-edukazzjoni f'din il-belt hija partikolarment magħrufa fl-oqsma tas-saħħa bl-għola numru ta' studenti tal-medicina fil-<ref target="https://mt.wikipedia.org/wiki/Finlandja">Finlandja</ref>, farmacija, ambjent, ikel u nutrizzjoni u saħħa u sigurtà.</p>
<p>Is-sawna ta' Jätkänkämppä hija meqjusa bħala l-akbar <ref target="https://mt.wikipedia.org/wiki/Sawna">sawna</ref> fid-dinja. Hija miftuħa għaż-żewġ sessi u tieħu 60 persuna (għalkemm tasal ukoll għal 130).</p>
</text></body></html>