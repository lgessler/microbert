<html><body><text id="wikipedia_mt_wikipedia_org__27066.html" ns="0" revid="269412" sourceurl="https://mt.wikipedia.org/wiki/Emil_Nolde" title="Emil Nolde" type="wikipedia">Emil Nolde
<p><hi rend="bold">Emil Nolde</hi> (imwieled <hi rend="bold">Hans Emil Hansen</hi> fis-7 ta' Awwissu 1867 – miet fit-13 ta' April 1956) kien pittur u tipografu <ref target="https://mt.wikipedia.org/wiki/Ġermanja">Ġermaniż</ref>-<ref target="https://mt.wikipedia.org/wiki/Danimarka">Daniż</ref>. Huwa kien wieħed mill-ewwel Espressjonisti, membru ta' Die Brücke, u kien wieħed mill-ewwel pitturi biż-żejt u bl-akkwarelli tal-bidu tas-seklu 20 li esplora l-kuluri. L-isfar dehbi u l-aħmar qawwi jidhru spiss fix-xogħol tiegħu, u jagħtu kwalità mdawla lit-tonalitajiet li kieku jkunu monotoni. L-akkwarelli tiegħu jinkludu pajsaġġi li fihom ikunu qed jiffurmaw il-maltempati u fjuri brillanti.</p>
<p>Il-preokkupazzjoni intensa ta' Nolde fir-rigward is-suġġett tal-fjuri kienet tirrifletti l-interess tiegħu fl-<ref target="https://mt.wikipedia.org/wiki/Arti">arti</ref> ta' <ref target="https://mt.wikipedia.org/wiki/Vincent_van_Gogh">Vincent van Gogh</ref>.</p>
Bijografija
<p>Emil Nolde twieled bħala Hans Emil Hansen, ħdejn il-villaġġ ta' Nolde (li mill-1920 ilha parti mill-munċipalità ta' Burkal fin-Nofsinhar tal-Jutland, id-Danimarka), fid-Dukat ta' Schleswig tal-<ref target="https://mt.wikipedia.org/wiki/Prussja">Prussja</ref>. Huwa trabba f'razzett. Il-ġenituri tiegħu, <ref target="https://mt.wikipedia.org/wiki/Protestantiżmu">Protestanti</ref> devoti, kienu raħħala Daniżi u Frisjani. Huwa rrealizza li ma kienx adattat għall-ħajja fir-razzett, u li hu u t-tliet aħwa subien tiegħu ma kinux pezza waħda. Bejn l-1884 u l-1891, huwa studja biex isir inċiżur jew <ref target="https://mt.wikipedia.org/wiki/Inċiżur">intaljatur</ref> tal-<ref target="https://mt.wikipedia.org/wiki/Injam">injam</ref> u illustratur fi Flensburg, u meta kien żagħżugħ ħadem fil-fabbriki tal-għamara. Huwa qatta' s-snin jivvjaġġa f'<ref target="https://mt.wikipedia.org/wiki/Munich">Munich</ref>, f'<ref target="https://mt.wikipedia.org/wiki/Karlsruhe">Karlsruhe</ref> u f'<ref target="https://mt.wikipedia.org/wiki/Berlin">Berlin</ref>.</p>
<p>Fl-1889, huwa rnexxielu jidħol fl-Iskola ta<ref target="https://mt.wikipedia.org/wiki/L-Arti">l-Arti</ref> Applikata f'Karlsruhe.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa kien għalliem tat-tpinġija fl-iskola tal-<ref target="https://mt.wikipedia.org/wiki/Mużew">Mużew</ref> tal-Arti Industrijali u Applikata (<hi rend="italic">Industrie- und Gewerbemuseum</hi>; illum it-<hi rend="italic">Textilmuseum</hi>, jew il-Mużew tat-Tessuti) f'<ref target="https://mt.wikipedia.org/wiki/Sankt_Gallen">Sankt Gallen</ref>, l-<ref target="https://mt.wikipedia.org/wiki/Żvizzera">Iżvizzera</ref>, mill-1892 sal-1898.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Eventwalment huwa telaq mill-impjieg li kellu biex iwettaq il-ħolma tiegħu li jsir artist indipendenti. Meta kien tifel kien iħobb ipitter u jpinġi, iżda kellu diġà 31 sena meta beda din il-karriera ġdida. Meta ġie rrifjutat mill-Akkademja tal-Belle Arti ta' Munich fl-1898, huwa qatta' t-tliet snin ta' wara jieħu klassijiet privati tat-tpittir, żar <ref target="https://mt.wikipedia.org/wiki/Pariġi">Pariġi</ref>, u sar familjari max-xena Impressjonista kontemporanja li kienet popolari dak iż-żmien. Huwa żżewweġ lill-attriċi Daniża <ref target="https://mt.wikipedia.org/wiki/Ada_Vilstrup">Ada Vilstrup</ref> fl-1902, u mar jgħix f'Berlin, fejn iltaqa' mal-kollezzjonista <ref target="https://mt.wikipedia.org/wiki/Gustav_Schiefler">Gustav Schiefler</ref> u mal-artist <ref target="https://mt.wikipedia.org/wiki/Karl_Schmidt-Rottluff">Karl Schmidt-Rottluff</ref>, li mbagħad it-tnejn li huma ppromwovewlu x-xogħol tiegħu iktar 'il quddiem. Minn dik is-sena, huwa sejjaħ lilu nnifsu wara raħal twelidu.</p>
<p>Huwa sar membru tal-grupp Espressjonista rivoluzzjonarju Die Brücke (Il-Pont), ta' <ref target="https://mt.wikipedia.org/wiki/Dresden">Dresden</ref>, fl-1906, fuq stedina tal-grupp. Din l-assoċjazzjoni damet biss sal-aħħar tas-sena ta' wara.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Huwa kien membru tas-Seċessjoni ta' Berlin mill-1908 sal-1910, iżda mbagħad ġie eskluż wara diżgwid mat-tmexxija.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Huwa wera x-xogħol tiegħu flimkien mal-grupp ta' <ref target="https://mt.wikipedia.org/wiki/Kandinsky">Kandinsky</ref> ibbażat f'Munich, Der Blaue Reiter (Ir-Rikkieb Blu) fl-1912; sa dak iż-żmien kien kiseb il-fama, u seta' jsostni lilu nnifsu permezz tal-arti tiegħu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Nolde kien partitarju tal-Partit Soċjalista Nazzjonali Ġermaniż tal-Ħaddiema mill-bidu tas-snin 20 tas-seklu 20, u kien sar membru tas-sezzjoni Daniża tiegħu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Huwa esprima l-fehmiet negattivi tiegħu kontra l-<ref target="https://mt.wikipedia.org/wiki/Ġudaiżmu">Lhud</ref> fir-rigward tal-artisti Lhud, u kien iqis l-<ref target="https://mt.wikipedia.org/wiki/Espressjoniżmu">Espressjoniżmu</ref> bħala stil Ġermaniku distint.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Din il-fehma kienet kondiviża minn xi membri oħra tal-partit Nażista, b'mod partikolari minn <ref target="https://mt.wikipedia.org/wiki/Joseph_Goebbels">Joseph Goebbels</ref> u <ref target="https://mt.wikipedia.org/wiki/Fritz_Hippler">Fritz Hippler</ref>.</p>
<p>Madankollu, <ref target="https://mt.wikipedia.org/wiki/Adolf_Hitler">Adolf Hitler</ref> irrifjuta l-forom kollha tal-<ref target="https://mt.wikipedia.org/wiki/Moderniżmu">Moderniżmu</ref> bħala "arti ddeġenerata", u uffiċjalment ir-reġim Nażista kkundanna x-xogħol ta' Nolde. Sa dak iż-żmien huwa kien rinomat ħafna fil-Ġermanja. Total ta' 1,052 opra tal-arti tiegħu tneħħew mill-mużewijiet, iktar minn dawk ta' kwalunkwe artist ieħor.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Uħud ġew inklużi fil-wirja ta' <hi rend="italic">Entartete Kunst</hi> tal-1937, minkejja l-protesti, inkluż (iktar 'il quddiem) appell personali lin-Nażist <hi rend="italic">Gauleiter</hi> <ref target="https://mt.wikipedia.org/wiki/Baldur_von_Schirach">Baldur von Schirach</ref> fi <ref target="https://mt.wikipedia.org/wiki/Vjenna">Vjenna</ref>, l-<ref target="https://mt.wikipedia.org/wiki/Awstrija">Awstrija</ref>. Huwa ma tħalliex ipitter—lanqas b'mod privat—wara l-1941. Minkejja dan, matul dan il-perjodu huwa ħoloq mijiet ta' akkwarelli, li huwa ħeba. Huwa sejħilhom "L-Istampi Mhux Impittra".</p><p>

Fl-1942, Nolde kiteb:</p><p>Hemm il-blu fiddien, il-blu lewn is-sema u l-blu lewn il-maltempati bis-sajjetti. Kull kulur fih għandu ruħ, li tagħmilni kuntent jew timbuttani, u li taġixxi bħala stimolu. Għal persuna li ma għandha l-ebda arti fiha, il-kuluri huma kuluri, it-tonalitajiet huma tonalitajiet...u dak kollox. Il-konsegwenzi kollha tagħhom għall-ispirtu uman, li jvarjaw bejn il-ġenna u l-infern, lanqas biss jiġu nnutati.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p><p>Wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, Nolde reġa' ngħata l-unuri mill-ġdid, u rċieva l-Premju tal-Ordni għall-Mertu (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">Pour le Mérite</hi>).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Filwaqt li jiġi rrikonoxxut is-suċċess tiegħu bħala artist brillanti bil-kuluri, l-istudjużi iktar reċenti żiedu s-sensibilizzazzjoni dwar l-impenn ta' Nolde favur is-Soċjaliżmu Nazzjonali u dwar ir-relazzjoni bejn il-<ref target="https://mt.wikipedia.org/wiki/Politika">politika</ref> tiegħu, it-tmaqdir tal-avversarji mhux Lhud bħala Lhud.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Huwa miet f'<ref target="https://mt.wikipedia.org/wiki/Seebüll">Seebüll</ref> (issa parti minn Neukirchen).</p>
<p>Minbarra <ref target="https://mt.wikipedia.org/wiki/Pittura">pitturi</ref>, ix-xogħol ta' Nolde jinkludi ħafna tipografiji, spiss bil-kulur, u pitturi bl-akkwarelli ta' diversi suġġetti (pajsaġġi, immaġnijiet <ref target="https://mt.wikipedia.org/wiki/Reliġjon">reliġjużi</ref>, fjuri, ibħra fil-maltempati u xeni mill-ħajja billejl f'Berlin). Serje famuża ta' pitturi tkopri l-Ispedizzjoni Ġermaniża ta' New Guinea, li żaret l-Ibħra tan-Nofsinhar, <ref target="https://mt.wikipedia.org/wiki/Moska">Moska</ref>, is-<ref target="https://mt.wikipedia.org/wiki/Siberja">Siberja</ref>, il-<ref target="https://mt.wikipedia.org/wiki/Korea_t'Isfel">Korea</ref>, il-<ref target="https://mt.wikipedia.org/wiki/Ġappun">Ġappun</ref>, u ċ-<ref target="https://mt.wikipedia.org/wiki/Ċina">Ċina</ref>. Il-<hi rend="italic">catalogue raisonné</hi> ta' Schiefler tat-tipografiji tiegħu jiddeskrivi 231 inċiżjoni, 197 xogħol intaljat, 83 litografija, u erba' ektografiji.</p>
Motivi reliġjużi
<p>Għalkemm l-immaġnijiet reliġjużi jiffurmaw parti relattivament żgħira tal-opri tal-arti ta' Nolde, huwa kkunsidra lil uħud minnhom bħala "kisbiet importanti" fir-rigward tal-progressjoni tiegħu bħala artist.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-:1-12">[12]</ref></p>
<p>Nolde, li trabba bħala iben bidwi f'komunità żgħira u reliġjuża ħdejn il-fruntiera bejn il-Ġermanja u d-Danimarka, kellu impressjonijiet dejjiema f'moħħu tal-ġrajjiet Ġudeo-<ref target="https://mt.wikipedia.org/wiki/Kristjaneżmu">Kristjani</ref> wara li qara l-<ref target="https://mt.wikipedia.org/wiki/Bibbja">Bibbja</ref> kollha.<ref target="https://mt.wikipedia.org/wiki/Il-Paġna_prinċipali#cite_note-:1-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Fix-xogħlijiet reliġjużi bikrin tiegħu (1900-1904), huwa ma kienx kapaċi jissolidifika l-istil tiegħu stess u jiddistingwi ruħu mid-diversi mudelli tiegħu bħal <ref target="https://mt.wikipedia.org/wiki/Jean-François_Millet">Jean-François Millet</ref> u <ref target="https://mt.wikipedia.org/wiki/Honoré_Daumier">Honoré Daumier</ref>.<ref target="https://mt.wikipedia.org/wiki/Il-Paġna_prinċipali#cite_note-:1-12">[12]</ref></p>
<p>L-1906 kienet punt ta' żvolta għal Nolde meta bidel minn stil Impressjonistiku għal temi reliġjużi li enfasizzaw l-emozzjoni tal-mument, l-użu ta' kuluri jgħajtu u żewġ dimensjonijiet biss ta' rappreżentazzjoni.<ref target="https://mt.wikipedia.org/wiki/Il-Paġna_prinċipali#cite_note-:1-12">[12]</ref> Din id-devozzjoni ġdida għax-xogħlijiet artistiċi reliġjużi tqanqlet iktar minħabba esperjenza li kellu fejn ħelisha ħafif mill-<ref target="https://mt.wikipedia.org/wiki/Mewt">mewt</ref> fl-1909 wara li xorob ilma vvelenat meta kellu 42 sena.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Wara l-1911, it-trattamenti reliġjużi ta' Nolde—li bdew jinkludu wkoll inċiżjonijiet—bdew isiru iktar skuri u iktar inkwetanti bħala tonalità mix-xogħlijiet preċedenti tiegħu. Anke martu, Ada, xejn ma kienet tibqa' kalma fir-rigward tal-viżjoni l-ġdida tax-xogħol tiegħu. Bħala rispons għax-xogħol tiegħu ta' <hi rend="italic">Il-Ħajja ta' <ref target="https://mt.wikipedia.org/wiki/Ġesù">Kristu</ref></hi> f'disa' partijiet, hija kitbet f'ittra: "Għall-ewwel ftit jiem kulma flaħt nagħmel hu li nagħti titwila 'l hemm u 'l hawn, tant l-effett kien qawwi".<ref target="https://mt.wikipedia.org/wiki/Il-Paġna_prinċipali#cite_note-:1-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Xogħlijiet ewlenin
<p>Ix-xogħlijiet ta' Nolde jintwerew fil-mużewijiet ewlenin madwar id-dinja, fosthom <hi rend="italic">Ritratt ta' Żagħżugħa u Tifla</hi>, <hi rend="italic">Ritratt ta' Raġel</hi> (għall-ħabta tal-1926), u <hi rend="italic">Ritratt ta' Tifla Żgħira</hi> (1913-1914) fil-<ref target="https://mt.wikipedia.org/wiki/Hermitage">Hermitage</ref>, f'<ref target="https://mt.wikipedia.org/wiki/San_Pietruburgu">San Pietruburgu</ref>, ir-<ref target="https://mt.wikipedia.org/wiki/Russja">Russja</ref>; u <hi rend="italic">Profeta</hi> (1921) u <hi rend="italic">Koppja Żgħażagħ</hi> (1913) fil-Mużew Metropolitan tal-Arti Moderna (<ref target="https://mt.wikipedia.org/wiki/MoMA">MoMA</ref>), fil-<ref target="https://mt.wikipedia.org/wiki/Belt_ta'_New_York">Belt ta' New York</ref>. L-iktar tipografija importanti tiegħu, <hi rend="italic">Il-Profeta</hi> (1912), hija ikona tal-arti tas-seklu 20.</p>
<p>Fost l-iktar pitturi importanti tiegħu biż-żejt hemm <hi rend="italic">Lesende junge Frau</hi> (1906), <hi rend="italic">Blumengarten (ohne Figur)</hi> (1908), u <hi rend="italic">Blumen und Wolken</hi> (1933).<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Xogħlijiet importanti oħra jinkludu:</p>
<list type="unordered"><item><hi rend="italic">Lesende junge frau</hi>, 1906, żejt fuq it-tila, Kunsthalle, Kiel</item>
<item><hi rend="italic">Blumengarten (ohne Figur)</hi>, 1908, żejt fuq it-tila, xerrej minn <ref target="https://mt.wikipedia.org/wiki/Sotheby's">Sotheby's</ref> fit-8 ta' Frar 2012</item>
<item><hi rend="italic">Anna Wieds Garten</hi>, 1907, żejt fuq it-tila, kollezzjoni privata</item>
<item><hi rend="italic">Steigende Wolken</hi>, 1927, żejt fuq it-tila, Karl-Ernst-Osthaus-Museum, Hagen</item>
<item><hi rend="italic">Grosse Sonnenblumen</hi>, 1928, żejt fuq it-tila, MoMA, New York</item>
<item><hi rend="italic">Blumen und Wolken</hi>, 1933, żejt fuq it-tila, il-Mużew ta' Sprengel, <ref target="https://mt.wikipedia.org/wiki/Hannover">Hannover</ref></item></list>
<p>F'dawn l-aħħar snin, il-pitturi ta' Nolde laħqu prezzijiet ta' diversi miljuni ta' dollari Amerikani, f'irkanti tad-djar tal-irkant internazzjonali ewlenin. Fit-8 ta' Frar 2012, <hi rend="italic">Blumengarten (ohne Figur)</hi> inbigħet minn Sotheby's f'<ref target="https://mt.wikipedia.org/wiki/Londra">Londra</ref> għal US$3,272,673.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Arti misruqa min-Nażisti
<p>Ix-xogħol ta' Nolde reġa' ġibed l-attenzjoni wara li ġie skopert li l-pittura <hi rend="italic">Blumengarten (Utenwarf)</hi><ref target="https://mt.wikipedia.org/wiki/Il-Paġna_prinċipali#cite_note-18">[18]</ref> tal-1917, li issa tinsab fil-mużew tal-arti ta' Moderna Museet, fi <ref target="https://mt.wikipedia.org/wiki/Stokkolma">Stokkolma</ref>, l-<ref target="https://mt.wikipedia.org/wiki/Żvezja">Iżvezja</ref>, u li ġiet stmata li tiswa US$4,000,000, kienet insterqet mingħand <ref target="https://mt.wikipedia.org/wiki/Otto_Nathan_Deutsch">Otto Nathan Deutsch</ref>, refuġjat Ġermaniż Lhudi, u l-werrieta tiegħu, inkluż xi ħadd li baqa' ħaj wara l-<ref target="https://mt.wikipedia.org/wiki/Olokawst">Olokawst</ref>, qed jitolbu li tiġi rritornata. Il-gvern Żvediż iddeċieda fl-2007 li l-mużew irid jasal għal soluzzjoni biex jikkumpensa lill-werrieta.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref><ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Deutsch ġie mġiegħel jaħrab mill-Ġermanja qabel it-Tieni Gwerra Dinjija u telaq lejn <ref target="https://mt.wikipedia.org/wiki/Amsterdam">Amsterdam</ref> fl-aħħar tal-1938 jew il-bidu tal-1939. Il-pittura nbigħet lill-mużew Żvediż f'irkant fl-Iżvizzera, fejn reġgħet tfaċċat fl-1967.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Fl-2015, il-pittura <hi rend="italic">Maiwiese (Maienwiese) [Mergħa f'Mejju</hi>] ta' Nolde, 1915, (Inv. Nru. 94) ingħatat lura mill-Mużew tal-Arti ta' Lentos f'<ref target="https://mt.wikipedia.org/wiki/Linz">Linz</ref> lill-werrieta ta' Dr. <ref target="https://mt.wikipedia.org/wiki/Otto_Siegfried_Julius">Otto Siegfried Julius</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Fis-sena 2000, il-Fondazzjoni tal-Mużew ta' Wilhelm Lehmbruck f'<ref target="https://mt.wikipedia.org/wiki/Duisburg">Duisburg</ref> ma laqgħetx talba ta' troddija lura mill-familja tal-kollezzjonista ta' Breslau (<ref target="https://mt.wikipedia.org/wiki/Wrocław">Wrocław</ref>), Dr. <ref target="https://mt.wikipedia.org/wiki/Ismar_Littmann">Ismar Littmann</ref> għall-pittura <hi rend="italic">Buchsbaumgarten</hi> ta' Nolde.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Gallerija
<list type="unordered">
<item><hi rend="italic">Südsee-Insulaner II</hi> (Persuna mill-Gżejjer fil-Baħar tan-Nofsinhar), litografija bil-kuluri fuq karta minsuġa, il-Mużew ta' Brooklyn, 1915.</item>
<item>Ritratt taż-żjara ta' Goebbels fil-Wirja tal-Arti Ddeġenerata fil-Haus der Kunst b'żewġ pitturi ta' Nolde, fi Frar 1938.</item>
<item>Raġel bil-Pipa (Awtoritratt), litografija, 1907.</item>
</list>
</text></body></html>