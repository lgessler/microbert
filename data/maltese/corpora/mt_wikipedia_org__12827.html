<html><body><text id="wikipedia_mt_wikipedia_org__12827.html" ns="0" revid="270263" sourceurl="https://mt.wikipedia.org/wiki/Inga_u_Anush_Arshakyans" title="Inga u Anush Arshakyans" type="wikipedia">Inga u Anush Arshakyans
<p><hi rend="bold">Inga u Anush Arshakyans</hi> (bl-<ref target="https://mt.wikipedia.org/wiki/Lingwa_Armena">Armen</ref>: <hi rend="italic">Ինգա և Անուշ Արշակյաններ</hi>) magħrufin ilkoll bħala <hi rend="bold">L-Aħwa Arshakyan</hi>, huma żewġ <ref target="https://mt.wikipedia.org/wiki/Kantant">kantanti</ref> u <ref target="https://mt.wikipedia.org/wiki/Liriċista">liriċisti</ref> Armeni. L-aħwa rrapreżentaw lill-<ref target="https://mt.wikipedia.org/wiki/Armenja_fil-Festival_tal-Eurovision">Armenja</ref> fil-<ref target="https://mt.wikipedia.org/wiki/Festival_tal-Eurovision_2009">Festival tal-Eurovision 2009</ref>.</p>
Bijografija
<p><hi rend="bold">Anush Arshakyan</hi> twieldet fl-24 ta' Diċembru, 1980, ġewwa <ref target="https://mt.wikipedia.org/wiki/Yerevan">Yerevan</ref>. Hi studjat u ggradwat mill-iskola tal-mużika S.Aslamazyan, mill-klassi tal-<ref target="https://mt.wikipedia.org/wiki/Pjanu">pjanu</ref>. Fl-1994 kisbet l-ewwel post tagħha u ġiet onorata bl-unur tal-udjenza fil-kompetizzjoni "Sonorous voices" li saret fil-belt ta' <ref target="https://mt.wikipedia.org/wiki/Omsk">Omsk</ref>. F'dan il-perjodu hi bdiet tippromovi lilha nnifisha bħala <ref target="https://mt.wikipedia.org/wiki/Kompożitur">kompożitur</ref>/<ref target="https://mt.wikipedia.org/wiki/Awtur">awtur</ref>. Fl-1999, hi ddebutat bħala solista flimkien mal-Orkestra Filarmonika u l-Kor Statali tal-Armenja. Mill-2001 sal-2005 hi studjat u ggradwat mill-Konservatorju Statali ta' Yerevan.</p>
<p><hi rend="bold">Inga Arshakyan</hi> twieldet fit-18 ta' Marzu, 1982 f'Yerevan. Hi wkoll iggradwat mill-iskola tal-mużika S.Aslamazyan u mill-kulleġġ tal-mużika A.Babajanyan, mill-klassi tal-<ref target="https://mt.wikipedia.org/wiki/Vjolin">vjolin</ref>. Waqt li kienet tkompli l-istudji tagħha, hi kienet ukoll qed taħdem mal-għaqda ta' vjolinisti ta' G.Achemyan. Fl-1998, Inga ingħaqdet ma' oħtha u flimkien bdew jippromovu l-attivitajiet tagħhom. Fir-repertorji tagħhom ma kienx hemm biss <ref target="https://mt.wikipedia.org/wiki/Dwett">dwetti</ref>, imma wkoll <hi rend="italic"><ref target="https://mt.wikipedia.org/wiki/Arias">arias</ref></hi>, fejn il-vjolin jilgħab rwol importanti.</p>
Festival tal-Eurovision 2009
<p>L-Aħwa Arshakyan ġew magħżula mill-pubbliku Armen nhar il-14 ta' Frar 2009, biex jirrapreżentaw lil pajjiżhom fil-<ref target="https://mt.wikipedia.org/wiki/Festival_tal-Eurovision_2009">Festival tal-Eurovision 2009</ref>, bil-kanzunetta "<ref target="https://mt.wikipedia.org/wiki/Jan_Jan">Jan Jan</ref>".<ref target="https://mt.wikipedia.org/wiki/Il-Paġna_prinċipali#cite_note-Armenja1-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-Armenja2-2">[2]</ref></p>
<p>"Il-kanzunetta tagħna għall-Eurovision hi miktuba fuq stil folk, b'elementi tal-mużika kontemporanja", stqarriet Anush Arshakyan waqt il-konferenza stampa qabel ma marru lejn Moska. Il-mużika hi komposta minn <ref target="https://mt.wikipedia.org/wiki/Mane_Akopyan">Mane Akopyan</ref>, u l-lirika hi ta' <ref target="https://mt.wikipedia.org/wiki/Avet_Barseghyan">Avet Barseghyan</ref> (il-parti Armena) u ta' <ref target="https://mt.wikipedia.org/wiki/Vardan_Zadoyan">Vardan Zadoyan</ref> (il-parti Ingliża), b'arranġamenti ppreparati minn Ara (Murzik) Torosyan. Fi kliemha, l-għan prinċipali tagħhom hu li jirrapreżentaw il-mużika folk tal-Armenja bil-mod tagħhom. "Pajjiżi żgħar bħall-Armenja jridu dejjem ifittxu konkorsi bħall-Eurovision, biex jippreżentaw il-kultura tagħhom lid-dinja", qalet il-kantanta. "Is-suċċess fil-festival ma jiddependix biss fuq l-artisti, imma min-naħa tagħna aħna se nagħmlu ħilitna biex niksbu r-rebħa f'Moska", qalet Anush Arshakyan.</p>
<p>Il-kanzunetta rebħet post fil-finali tal-Eurovision tas-16 ta' Mejju wara li ħadet post mill-għaxra disponibbli mis-semifinali tat-12 ta' Mejju.</p>


Ħoloq esterni
<list type="unordered"><item><ref target="http://www.ingaanush.com">Sit uffiċjali</ref></item>
<item>Bloggs fuq <ref target="http://inga_anush.livejournal.com">LiveJournal.com</ref>, <ref target="http://blog.ingaanush.am">Ingaanush.am</ref>, <ref target="http://eurovisionfamily.tv/user/Inga+and+Anush+Arshakyans">Eurovision.TV</ref>, <ref target="http://myspace.com/anushinga">MySpace.com</ref></item></list>
</text></body></html>