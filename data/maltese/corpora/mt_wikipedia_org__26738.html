<html><body><text id="wikipedia_mt_wikipedia_org__26738.html" ns="0" revid="271203" sourceurl="https://mt.wikipedia.org/wiki/John_Hookham_Frere" title="John Hookham Frere" type="wikipedia">John Hookham Frere
<p><hi rend="bold">John Hookham Frere</hi> PC (21 ta' Mejju 1769 - 7 ta' Jannar 1846) kien diplomatiku u awtur Ingliż. Huwa magħruf ukoll għall-ħbiberija tiegħu ma' <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref>.</p>
Ħajja bikrija
<p>Frere twieled <ref target="https://mt.wikipedia.org/wiki/Londra">Londra</ref>. Missieru, John Frere, membru ta' familja minn Suffolk, kien ġie edukat f'Caius College, Cambridge, u sar it-Tieni Wrangler fl-1763. Ommu, Jane, bint John Hookham, negozjant sinjur ta' Londra, kienet mara kolta u kitbet <ref target="https://mt.wikipedia.org/wiki/Poeżija">poeżiji</ref> li ma ġewx ippubblikati. Oħt missieru Ellenor, li żżewġet lil Sir John Fenn, editur tal-<hi rend="italic">Paston Letters</hi>, kitbet xogħlijiet edukattivi għat-tfal taħt il-psewdonimi "Mrs Lovechild" u "Mrs Teachwell". Iż-żagħżugħ Frere ntbagħat f'<ref target="https://mt.wikipedia.org/wiki/Kulleġġ_ta’_Eton">Eton College</ref> fl-1785, u hemm bdiet ħbiberija ma’ <ref target="https://mt.wikipedia.org/wiki/George_Canning">George Canning</ref> li kellha impatt kbir fuq ħajtu. Minn Eton, huwa mar il-kulleġġ ta' missieru f'Cambridge, u ggradwa BA fl-1792 u MA fl-1795.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa daħal jaħdem fis-servizz pubbliku fl-uffiċċju tal-affarijiet barranin taħt <ref target="https://mt.wikipedia.org/wiki/George_Nugent-Temple-Grenville,_l-1_Markiż_ta_'Buckingham">Lord Grenville</ref>, u mill-1796 sal-1802 kien Membru tal-Parlament għall-borough ta' West Looe f'Cornwall.</p>
<figure><caption> Il-Kontessa armla ta’ Erroll, li żżewweġ magħha fl-1816</caption></figure>
<p>Sa minn tfulitu kien ammira lil <ref target="https://mt.wikipedia.org/wiki/William_Pitt_iż-Żgħir">William Pitt iż-Żgħir</ref>, u flimkien ma' Canning daħal fid-difiża tal-gvern tiegħu, u kkontribwixxa għall-paġni tal-<hi rend="italic">Anti-Jacobin</hi>, editjat minn Gifford. Huwa kkontribwixxa, b'kollaborazzjoni ma' Canning, f<hi rend="italic">’The Loves of the Triangles</hi>, parodija ta' <hi rend="italic">Loves of the Plants</hi>, f’<hi rend="italic">The Needy Knife-Grinder</hi> u f’<hi rend="italic">The Rovers</hi> ta' <ref target="https://mt.wikipedia.org/wiki/Erasmus_Darwin">Erasmus Darwin</ref>. Meta Canning kien promoss għall-bord tal-kummerċ fl-1809 huwa laħaq floku bħala Sotto-Segretarju tal-Istat għall-Affarijiet Barranin. F’Ottubru 1800, ġie mibgħut <ref target="https://mt.wikipedia.org/wiki/Liżbona">f’Lisbona</ref>; u f'Settembru 1802 ġie trasferit lejn <ref target="https://mt.wikipedia.org/wiki/Madrid">Madrid</ref>, fejn baqa' għal sentejn. Huwa ġie msejjaħ lura Londra minħabba nuqqas ta' qbil personali li kellu mal-Prim Ministru Spanjol Godoy, iżda l-ministeru wera l-approvazzjoni tiegħu għall-pożizzjoni tiegħu billi tah pensjoni ta' £700 fis-sena.</p>
<p>Frere sar membru tal-Privy Council fl-1805. Sentejn wara, fl-1807, inħatar <ref target="https://mt.wikipedia.org/wiki/Plenipotenzjarju">plenipotenzjarju</ref> f'<ref target="https://mt.wikipedia.org/wiki/Berlin">Berlin</ref>, iżda l-missjoni ġiet abbandunata, u Frere ntbagħat <ref target="https://mt.wikipedia.org/wiki/Spanja">Spanja</ref> fl-1808 bħala plenipotenzjarju għall-Ġunta Ċentrali. Il-kundizzjoni ta’ Spanja għamlet il-pożizzjoni tiegħu diffiċli. Meta <ref target="https://mt.wikipedia.org/wiki/Napuljun_I_ta'_Franza">Napuljun</ref> beda javvanza fuq Madrid, saret kwistjoni ta' importanza kbira li jkun deċiż jekk Sir <ref target="https://mt.wikipedia.org/wiki/John_Moore_(suldat_Ingliż)">John Moore</ref>, li dak iż-żmien kien fit-Tramuntana ta' Spanja, għandux jokkupa l-<ref target="https://mt.wikipedia.org/wiki/Belt_kapitali">kapitali</ref> jew jirtira, u jekk jirtira għandux imur il-<ref target="https://mt.wikipedia.org/wiki/Portugall">Portugall</ref> jew lejn il-<ref target="https://mt.wikipedia.org/wiki/Galizja">Galizja</ref>. Frere kien konvint li l-iktar triq kuraġġuża kienet l-aħjar, u ħeġġeġ il-fehmiet tiegħu b'persistenza urġenti u bla biża' li kultant qabżet il-limiti tal-kummissjoni tiegħu. Wara l-irtrar diżastruż lejn <ref target="https://mt.wikipedia.org/wiki/A_Coruña">A Coruña</ref>, il-pubbliku akkuża lil Frere li pperikola l-armata <ref target="https://mt.wikipedia.org/wiki/Renju_Unit">Brittanika</ref>; għalkemm ma kien suġġett għall-ebda ċensura diretta mill-gvern għall-imġiba tiegħu, huwa xorta ssejjaħ lura, u l-Markiż Wellesley inħatar minfloku.</p>
<p>Dan kien tmiem il-ħajja pubblika ta' Frere. Wara huwa rrifjuta li jmur <ref target="https://mt.wikipedia.org/wiki/San_Pietruburgu">San Pietruburgu</ref> bħala ambaxxatur, u darbtejn irrifjuta li jinħatar membru tal-House of Lords. </p>
<p>Fl-1816, huwa żżewweġ lil Elizabeth Jemima Hay, Kontessa armla ta’ Erroll. Fl-1820, għall-bżonnijiet ta' saħħitha, Frere mar <ref target="https://mt.wikipedia.org/wiki/Malta">Malta</ref>, fejn għex għall-bqija ta’ ħajtu. Issa li kien irtirat mix-xogħol pubbliku, iddedika ruħu għal-letteratura, studja l-awturi Griegi favoriti tiegħu, u għallem lilu nnifsu l-<ref target="https://mt.wikipedia.org/wiki/Ebrajk">Ebrajk</ref> u l-<ref target="https://mt.wikipedia.org/wiki/Lingwa_Maltija">Malti</ref> . Huwa laqa’ għandu mistednin Brittaniċi, kien popolari mal-ġirien Maltin tiegħu, u sar ħabib ta’ <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref>, l-ewwel Professur tal-Malti fl-<ref target="https://mt.wikipedia.org/wiki/Università_ta'_Malta">Università ta’ Malta</ref>. </p>
<p>Fl-1833-1834, bħala President tal-Kunsill Ġenerali tal-Università ta' Malta, huwa ta donazzjoni ta' ħamsa u tmenin volum ta' kotba mediċi lill-kollezzjoni tal-Librerija Pubblika bl-intenzjoni speċifika li jkunu "għall-użu ta' studenti żgħar tal-arti medika".</p>
<p>Huwa miet f’<ref target="https://mt.wikipedia.org/wiki/Villa_Frere">Villa Frere</ref> fil-<ref target="https://mt.wikipedia.org/wiki/Tal-Pietà">Pietà</ref> u jinsab midfun fiċ-ċimiterju li hemm fis-swar tal-Imsida.</p>
Xogħlijiet
<p>Ir-reputazzjoni letterarja ta' Frere hija bbażata fuq it-traduzzjonijiet tiegħu ta' <ref target="https://mt.wikipedia.org/wiki/Aristofan">Aristofane</ref>. It-traduzzjonijiet ta’ <hi rend="italic">The Acharnians</hi>, <hi rend="italic">The Knights</hi>, <hi rend="italic">The Birds</hi>, and <hi rend="italic">The Frogs</hi> ġew stampati privatament, u l-ewwel attenzjoni ġenerali għalihom kienet minn George Cornewall Lewis fil-<hi rend="italic">Classical Museum</hi> tal-1847. Warajhom kien hemm <hi rend="italic">Theognis Restilutus</hi>, l-istorja personali tal-poeta <ref target="https://mt.wikipedia.org/wiki/Theognis_ta'_Megara">Theognis ta’ Megara</ref>. </p>
<p>Fl-1817, huwa ppubblika poeżija Arturjana taparsi erojka, <hi rend="italic">Prospectus and Specimen of an intended National Work, by William and Robert Whistlecraft, of Stowmarket in Suffolk, Harness and Collar Makers</hi>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ħames snin qabel William Tennant uża l-<hi rend="italic"><ref target="https://mt.wikipedia.org/wiki/Ottava_rima">ottava rima</ref></hi> għal poeżija semiburleska <hi rend="italic">Anster Fair</hi>, iżda l-esperiment ta' Frere huwa interessanti għax <ref target="https://mt.wikipedia.org/wiki/Lord_Byron">Byron</ref> issellfu f'<hi rend="italic"><ref target="https://mt.wikipedia.org/wiki/Don_Juan">Don Juan</ref></hi>.</p><p>

Ix-xogħlijiet kompluti ta’ Frere ġew ippubblikati fl-1871, b’tifkiriet min-neputijiet tiegħu, WE u <ref target="https://mt.wikipedia.org/wiki/Sir_Henry_Bartle_Frere,_l-1_Barunett">Sir Henry Bartle Frere</ref>.</p><figure><caption> Ritratt minn Calvert Jones li juri l-ġnien ta’ Frere f’Malta, meħud fl-1846, ftit wara li miet Frere</caption></figure>
Sorsi
<list type="unordered"><item><ref target="https://mt.wikipedia.org/wiki/Mudell:EB1911">Mudell:EB1911</ref></item>
<item><ref target="https://mt.wikipedia.org/wiki/Mudell:Cite_SBDEL">Mudell:Cite SBDEL</ref></item></list>
Rabtiet esterni
<list type="unordered"><item><ref target="https://worldcat.org/identities/lccn-n83-180262/">Xogħolijiet ta' u dwar John Hookham Frere</ref> (WorldCat catalog)</item>
<item><ref target="https://openlibrary.org/authors/OL837739A/John_Hookham_Frere">Xogħolijiet ta' John Hookham Frere</ref> (Open Library)</item></list>
</text></body></html>