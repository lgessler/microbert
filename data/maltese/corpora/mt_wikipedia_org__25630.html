<html><body><text id="wikipedia_mt_wikipedia_org__25630.html" ns="0" revid="269761" sourceurl="https://mt.wikipedia.org/wiki/L-Amerika_ta%27_Fuq" title="L-Amerika ta' Fuq" type="wikipedia">L-Amerika ta' Fuq

<figure><caption>Mappa tal-Amerka ta' Fuq bil-karatteristiċi fiżiċi, politiċi u tal-popolazzjoni fl-2018</caption></figure>
<p>L-<hi rend="bold">Amerika ta' Fuq</hi> (jew l-<hi rend="bold">Amerka ta' Fuq</hi>) hija kontinent li jinsab kollu kemm hu fl-Emisferu tat-Tramuntana u kważi kollu fl-Emisferu tal-Punent. Tista' tiġi deskritta wkoll bħala s-sottokontinent ta' fuq miż-żewġ Amerki. Ma għandhiex tiġi konfuża mat-Tramuntana tal-Amerka li tirreferi għall-<ref target="https://mt.wikipedia.org/wiki/Stati_Uniti">Istati Uniti</ref> u mhux għall-kontinent. Fit-Tramuntana tal-Amerka ta' Fuq hemm l-Oċean Artiku, fil-Lvant hemm l-Oċean Atlantiku, fil-Lbiċ hemm l-<ref target="https://mt.wikipedia.org/wiki/L-Amerika_t'Isfel">Amerka t'Isfel</ref> u l-Baħar Karibew, u fil-Punent u fin-Nofsinhar hemm l-Oċean Paċifiku. Madankollu, Greenland, peress li tinsab fuq il-Plakka Tettonika tal-Amerka ta' Fuq, spiss tiġi inkluża bħala parti mill-Amerka ta' Fuq ġeografikament.</p>
<p>L-Amerka ta' Fuq tkopri madwar 24,709,000 kilometru kwadrat ta' art, madwar 16.5% tal-art tad-<ref target="https://mt.wikipedia.org/wiki/Id-Dinja">Dinja</ref> u madwar 4.8% tas-superfiċe totali tagħha. L-Amerka ta' Fuq hija t-tielet l-ikbar kontinent bħala art, wara l-<ref target="https://mt.wikipedia.org/wiki/Asja">Asja</ref> u l-<ref target="https://mt.wikipedia.org/wiki/Afrika">Afrika</ref>, u r-raba' bħala popolazzjoni, wara l-Asja, l-Afrika u l-<ref target="https://mt.wikipedia.org/wiki/Ewropa">Ewropa</ref>. Fl-2013, ġie stmat li l-popolazzjoni tagħha kienet kważi 579 miljun persuna fi 23 stat indipendenti, jew madwar 7.5% tal-popolazzjoni dinjija, jekk jiġi inklużi l-gżejjer viċini (l-iktar dawk ta' madwar il-Karibew).</p>
<p>L-ewwel popolazzjonijiet umani laħqu l-Amerka ta' Fuq matul l-aħħar perjodu glaċjali, billi qasmu l-art definita attwalment bħala Berinġja madwar 40,000 sa 17,000 sena ilu. L-hekk imsejjaħ perjodu Paleo-Indjan jitqies li dam sa madwar 10,000 sena ilu (il-bidu tal-perjodu Arkajku jew Meso-Indjan). L-istadju klassiku kien bejn wieħed u ieħor mis-sekli 6 sa 13. L-era pre-Kolombjana ntemmet fl-1492, bil-bidu tal-migrazzjonijiet Transatlantiċi ta' insedjaturi Ewropej matul Żmien l-Iskoperti u l-perjodu modern bikri. Madankollu, l-ewwel referenzi Ewropej li qatt ġew irreġistrati rigward l-Amerka ta' Fuq (għajr Greenland) kienu dawk tas-sagi tal-Iskandinavja Antika fl-1000 W.K. bl-isem ta' Vinland. Ix-xejriet kulturali u etniċi attwali jirriflettu l-interazzjonijiet bejn il-kolonjalisti Ewropej, il-popli indiġeni, l-ilsiera Afrikani, l-immigranti u d-dixxendenti ta' dawk il-gruppi.</p>
<p>Minħabba l-kolonjalizzazzjoni Ewropea tal-Amerki, il-biċċa l-kbira tal-abitanti tal-Amerka ta' Fuq jitkellmu lingwi Ewropej bħall-Ingliż, l-Ispanjol jew il-Franċiż, u l-kulturi tagħhom is-soltu jirriflettu t-tradizzjonijiet tal-Punent.</p>
Etimoloġija
<figure><caption>Mappa tal-Amerka ta' Fuq tal-1621</caption></figure>
<p>Huwa aċċettat komunement li isem l-Amerki ngħata mill-kartografi Ġermaniżi Martin Waldseemüller u Matthias Ringmann biex jagħtu ġieħ lill-esploratur Taljan <ref target="https://mt.wikipedia.org/wiki/Amerigo_Vespucci">Amerigo Vespucci</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Vespucci esplora l-<ref target="https://mt.wikipedia.org/wiki/Amerka_t’Isfel">Amerka t'Isfel</ref> bejn l-1497 u l-1502, u kien l-ewwel Ewropew li ssuġġerixxa li l-Amerki ma kinux l-Indji tal-Lvant, iżda massa ta' art differenti li qabel ma kinitx magħrufa fost l-Ewropej. Fl-1507, Waldseemüller ipproduċa mappa tad-dinja, li fiha poġġa l-kelma "Amerka" fuq il-kontinent tal-Amerka t'Isfel, fin-nofs tal-art li llum tagħmel parti mill-<ref target="https://mt.wikipedia.org/wiki/Brażil">Brażil</ref>. Huwa spjega r-raġunament dwar l-isem fil-ktieb <hi rend="italic">Cosmographiae Introductio</hi>: "<hi rend="italic">ab Americo inventore ... quasi Americi terram sive Americam"</hi> (mill-iskopritur Americus ... bħallikieku kienet l-art ta' Americus, u għaldaqstant Amerka).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Skont Waldseemüller, ħadd ma għandu joġġezzjona li din l-art tissemma wara min skopriha. Huwa uża l-verżjoni Latina ta' isem Vespucci (Americus Vespucius), iżda bil-ġens femminil <hi rend="italic">America</hi>, bħalma kien il-każ għal <hi rend="italic">Europa</hi>, <hi rend="italic">Asia</hi> u <hi rend="italic">Africa</hi>. Iktar 'il quddiem, produtturi tal-mapep oħrajn estendew l-isem <hi rend="italic">America</hi> għall-kontinent ta' fuq l-Amerka t'Isfel. Fl-1538, Gerard Mercator uża <hi rend="italic">America</hi> fuq il-mappa tad-dinja tiegħu għall-Emisferu tal-Punent kollu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Uħud argumentaw li peress li s-soltu kien jintuża l-kunjom għal isem l-iskoperti (għajr fil-każ ta' xi ħadd irjali), jaf ifeġġu dubji dwar kemm l-Amerki ġejjin minn isem Amerigo Vespucci.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fil-fatt, fl-1874, Thomas Belt ippropona li l-isem ġej minn isem il-muntanji <hi rend="italic">Amerrique</hi> tal-Amerka Ċentrali; is-sena ta' wara, Jules Marcou ssuġġerixxa li l-isem ta' dawk il-muntanji ġej minn lingwi indiġeni Amerikani.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Marcou kkorrisponda ma' Augustus Le Plongeon, li kiteb li l-isem <hi rend="italic">America</hi> jew Amerrique fil-lingwa tal-Maya tfisser pajjiż b'riħ qawwi perpetwu jew l-art tar-riħ, u tista' tfisser spirtu li jieħu n-nifs, jiġifieri l-ħajja nnifisha. </p>
<p>Mercator, fuq il-mappa tiegħu sejjaħ l-Amerka ta' Fuq bħala l-Amerka jew l-Indja l-Ġdida (<hi rend="italic">America sive India Nova</hi>).<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
</text></body></html>