<html><body><text id="wikipedia_mt_wikipedia_org__6813.html" ns="0" revid="257549" sourceurl="https://mt.wikipedia.org/wiki/Analisi_armonika" title="Analisi armonika" type="wikipedia">Analisi armonika<p>L-<hi rend="bold">analisi armonika</hi> hi l-fergħa tal-<ref target="https://mt.wikipedia.org/wiki/Matematika">matematika</ref> li tistudja r-rappreżentazzjoni tal-funzjonijiet u tas-sinjali bħala sovrappożizzjoni ta' mewġ fundamentali. Il-mewġ fundamentali jgħidulhom "<ref target="https://mt.wikipedia.org/wiki/Armonika">armoniċi</ref>", minn fejn ġej l-isem "analisi armonika". Fl-analisi armonika ninvestigaw u niġġeneralizzaw l-idejat tas-<ref target="https://mt.wikipedia.org/wiki/Serje_ta'_Fourier">serje ta' Fourier</ref> u t-<ref target="https://mt.wikipedia.org/wiki/Trasformata_ta'_Fourier">trasformata ta' Fourier</ref>. Fl-aħħar żewġ sekli l-analisi armonika saret suġġett vast ħafna b'applikazzjonijiet f'bosta oqsma bħall-<ref target="https://mt.wikipedia.org/wiki/Elaborazzjoni_numerika_tas-sinjali">elaborazzjoni numerika tas-sinjali</ref>, il-<ref target="https://mt.wikipedia.org/wiki/Mekkanika_kwantistika">mekkanika kwantistika</ref> u n-<ref target="https://mt.wikipedia.org/wiki/Newroxjenzi">newroxjenzi</ref>.</p>
<p>It-trasformata ta' Fourier klassika fuq <hi rend="bold">Rn</hi> għadha l-oġġett ta' riċerka, in partikulari t-trasformazzjoni ta' Fourier ta' oġġetti iżjed ġenerali bħad-<ref target="https://mt.wikipedia.org/wiki/Distribuzzjoni_temperata">distribuzzjonijiet temperati</ref>. Pereżempju jekk nimponu ċerti ħtiġijiet fuq distribuzzjoni <hi rend="italic">f</hi>, nistgħu nittraduċuhom f'termini tat-trasformata ta' Fourier ta' <hi rend="italic">f</hi>.  It-<ref target="https://mt.wikipedia.org/wiki/Teorema_ta'_Paley-Wiener">teorema ta' Paley-Wiener</ref> hu eżempju ta' dan. Dan it-teorema jgħid li jekk <hi rend="italic">f</hi> tkun <ref target="https://mt.wikipedia.org/wiki/Distribuzzjoni_(matematika)">distribuzzjoni</ref> mhux nulla b'<ref target="https://mt.wikipedia.org/wiki/Support_kompatt">support kompatt</ref> (din id-definizzjoni tinkludi wkoll il-funzjonijiet b'support kompatt), imbagħad it-trasformata ta' Fourier tagħha ma jistgħax ikollha support kompatt.  Din hi forma elementari ħafna tal-<ref target="https://mt.wikipedia.org/wiki/Prinċipju_ta'_indeterminazzjoni">prinċipju ta' indeterminazzjoni</ref> fl-ambitu ta' l-analisi armonika. </p>
<p>Is-serji ta' Fourier nistgħu nistudjawhom ukoll fil-kuntest ta' l-i<ref target="https://mt.wikipedia.org/wiki/Spazju_ta'_Hilbert">spazji ta' Hilbert</ref>, u hekk nagħmlu rabta bejn l-analisi armonika u l-<ref target="https://mt.wikipedia.org/wiki/Analisi_funzjonali">analisi funzjonali</ref>.</p>
Analisi armonika astratta
<p>Waħda mill-friegħi l-iżjed moderni ta' l-analisi armonika, li bdiet fit-tieni nofs tas-seklu 20, hi l-<ref target="https://mt.wikipedia.org/wiki/Analisi_matematika">analisi matematika</ref> fuq il-<ref target="https://mt.wikipedia.org/wiki/Grupp_topologiku">gruppi topologiċi</ref>. Il- motivazzjoni ewlenija hi l-fatt li nistgħu niġġeneralizzaw bosta <ref target="https://mt.wikipedia.org/wiki/Trasformata_ta'_Fourier">trasformati ta' Fourier</ref> għal trasformata ta' <ref target="https://mt.wikipedia.org/wiki/Funzjonijiet_(matematika)">funzjonijiet</ref> definiti fuq <ref target="https://mt.wikipedia.org/wiki/Kompattezza_lokali">gruppi lokalment kompatti</ref>.</p>
<p>It-teorija għall-<ref target="https://mt.wikipedia.org/wiki/Grupp_abeljan">gruppi abeljani</ref> lokalment kompatti jgħidulha d-<ref target="https://mt.wikipedia.org/wiki/Dwalità_ta'_Pontryagin">dwalità ta' Pontryagin</ref>.</p>
<p>L-analisi armonika tistudja il-proprijetajiet ta' din id-dwalità u tat-trasformata ta' Fourier u l-estensjoni ta' dawn il-karatteristiċi f'ambiti differenti, pereżempju għall-<ref target="https://mt.wikipedia.org/wiki/Grupp_ta'_Lie">gruppi ta' Lie</ref> mhux abeljani.</p>
<p>Fil-każ ta' gruppi generiċi mhux abeljani u lokalment kompatti, l-analisi armonika għandha rabta qawwija mat-teorija tar-rappreżentazzjonijiet tal-gruppi unitarji. Fil-każ tal-gruppi kompatti, it-<ref target="https://mt.wikipedia.org/wiki/Teorema_ta'_Peter-Weyl">teorema ta' Peter-Weyl</ref> jgħidilna kif nistgħu niksbu l-armoniċi billi nagħżlu rappreżentazzjoni irriduċibbli minn kull klassi ta' ekwivalenza  ta' rappreżentazzjonijiet. Din l-għażla ta' armoniċi tiret xi proprijetajiet utli tat-trasformata ta' Fourier klassika, bħat-trasformazzjoni tal-konvoluzzjoni f'prodott punt b'punt jew il-fatt li turi ċertu komprensjoni tal-istruttura sottostanti tal-grupp.</p>
<p>Jekk il-grupp ma jkunx la abeljan u lanqas kompatt, m'hemm l-ebda teorija soddisfaċenti. B' "soddisfaċenti" nfissru li <hi rend="italic">mill-inqas</hi> ikollna l-ekwivalenti tat-<ref target="https://mt.wikipedia.org/wiki/Teorema_ta'_Plancherel">teorema ta' Plancherel</ref>. Ma dan kollu ġew analizzati ħafna każi partikulari, pereżempju <ref target="https://mt.wikipedia.org/wiki/Grupp_linjari_ġenerali">SL<hi rend="italic">n</hi></ref>. F'dal-każ insibu li r-<ref target="https://mt.wikipedia.org/wiki/Rappreżentazzjoni_ta'_grupp">rappreżentazzjonijiet</ref> f'dimensjonijiet infiniti għandhom post kruċjali.</p>
Friegħi oħra
<list type="unordered"><item>L-istudju ta' l-<ref target="https://mt.wikipedia.org/wiki/Awtovettur_u_awtovalur">awtovaluri u awtovetturi</ref> tal-<ref target="https://mt.wikipedia.org/wiki/Laplacejan">Laplacejan</ref> fuq <ref target="https://mt.wikipedia.org/wiki/Dominju_(Matematika)">dominji</ref>, <ref target="https://mt.wikipedia.org/wiki/Varjetajiet">varjetajiet</ref> u (ftit inqas) <ref target="https://mt.wikipedia.org/wiki/Teorija_tal-grafi">grafi</ref> hu meqjus ukoll bħala fergħa ta' l-analisi armonika. Ara pereżempju <ref target="https://mt.wikipedia.org/wiki/Isma'_l-forma_ta'_tambur">Isma' l-forma ta' tambur</ref>.</item>
<item>L-analisi armonika fuq spazji Ewklidej tħares lejn il-proprijetajiet tat-trasformata ta' Fourier fuq <hi rend="bold">R</hi><hi rend="italic">n</hi> li m'għandhomx analogi fil-gruppi generiċi. Pereżempju, il-fatt li t-trasformata ta' Fourier hi invarjanti bir-rotazzjoni. Id-dekompożizzjoni tat-trasformata fil-komponenti tagħha radjali u sferiċi tagħtina oġġetti bħall-<ref target="https://mt.wikipedia.org/wiki/Funzjonijiet_ta'_Bessel">funzjonijiet ta' Bessel</ref> u l-<ref target="https://mt.wikipedia.org/wiki/Armonika_sferika">armoniċi sferiċi</ref>.</item>
<item>L-analisi armonika b'dominji tubi tiġġeneralizza l-proprietajiet ta' l-<ref target="https://mt.wikipedia.org/wiki/Spazji_ta'_Hardy">ispazji ta' Hardy</ref> għal dimensjonijiet ogħla.</item></list>
Biblijografija

<list type="unordered"><item>Elias M. Stein and Guido Weiss, <hi rend="italic">Introduction to Fourier Analysis on Euclidean Spaces</hi>, Princeton University Press, 1971. <ref target="https://mt.wikipedia.org/wiki/Speċjali:SorsiKotba/069108078X">ISBN069108078X</ref></item>
<item>Yitzhak Katznelson, <hi rend="italic">An introduction to harmonic analysis</hi>, Third edition. Cambridge University Press, 2004. <ref target="https://mt.wikipedia.org/wiki/Speċjali:SorsiKotba/0-521-83829-0">ISBN0-521-83829-0</ref>; <ref target="https://mt.wikipedia.org/wiki/Speċjali:SorsiKotba/0-521-54359-2">ISBN0-521-54359-2</ref></item></list>
</text></body></html>