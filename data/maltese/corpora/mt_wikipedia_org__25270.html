<html><body><text id="wikipedia_mt_wikipedia_org__25270.html" ns="0" revid="257874" sourceurl="https://mt.wikipedia.org/wiki/Gazzetta_tal-Gvern_ta%27_Malta" title="Gazzetta tal-Gvern ta' Malta" type="wikipedia">Gazzetta tal-Gvern ta' Malta<figure><caption>L-ewwel edizzjoni tal-<hi rend="italic">Gazzetta del Governo di Malta</hi></caption></figure>
<p>Il-<hi rend="italic"><hi rend="bold">Gazzetta tal-Gvern ta' Malta</hi></hi> (<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Malta Government Gazette</hi>, <ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Gazzetta del Governo di Malta</hi>) hija <ref target="https://mt.wikipedia.org/wiki/Gazzetta_tal-gvern">gazzetta uffiċjali</ref> ppublikata mid-Dipartiment tal-Informazzjoni tal-<ref target="https://mt.wikipedia.org/wiki/Gvern_ta'_Malta">Gvern ta' Malta</ref>. Ġiet ippubblikata għall-ewwel darba fl-1813 meta l-gżejjer kienu <ref target="https://mt.wikipedia.org/wiki/Kolonja_ta'_Malta">kolonja Ingliża</ref>, u baqgħet tiġi ppubblikata wara li Malta saret indipendenti fl-1964. Illum il-gazzetta hija kemm bil-<ref target="https://mt.wikipedia.org/wiki/Lingwa_Maltija">Malti</ref> kif ukoll bl-<ref target="https://mt.wikipedia.org/wiki/Lingwa_Ingliża">Ingliż</ref>; edizzjonijiet ta' qabel l-indipendenza kienu bit-<ref target="https://mt.wikipedia.org/wiki/Lingwa_Taljana">Taljan</ref> jew b'taħlita ta' xi wħud minn dawn it-tliet lingwi. Mill-2015 il-gazzetta qed tiġi ppubblikata b'format diġitali, għalkemm ammont limitat ta' kopji fiżiċi huma stampati biex jinżammu f'arkivji.</p>
Storja
<p>Il-<hi rend="italic"><ref target="https://mt.wikipedia.org/wiki/Journal_de_Malte">Journal de Malte</ref></hi>, gazzetta ppublikata fi żmien l-<ref target="https://mt.wikipedia.org/wiki/Okkupazzjoni_Franċiża_ta'_Malta">okkupazzjoni Franċiża</ref> tal-1798, hi meqjusa bħala l-predeċessur tal-<hi rend="italic">Gazzetta tal-Gvern ta' Malta</hi>.<ref target="https://mt.wikipedia.org/wiki/Il-Paġna_prinċipali#cite_note-doi-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Wara li Malta saret <ref target="https://mt.wikipedia.org/wiki/Protettorat_ta'_Malta">protettorat tal-Ingliżi</ref> fl-1800, diversi gazzetti ġew ippublikati mill-gvern b'numru ta' titli differenti: <hi rend="italic"><ref target="https://mt.wikipedia.org/wiki/Foglio_d'Avvisi">Foglio d'Avvisi</ref></hi> (1803–1804), <hi rend="italic"><ref target="https://mt.wikipedia.org/wiki/L'Argo">L'Argo</ref></hi> (1804), <hi rend="italic"><ref target="https://mt.wikipedia.org/wiki/Il_Cartaginese">Il Cartaginese</ref></hi> (1804–1805) u l-<hi rend="italic"><ref target="https://mt.wikipedia.org/wiki/Giornale_di_Malta">Giornale di Malta</ref></hi> (1812–1813).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-ewwel edizzjoni tal-<hi rend="italic">Gazzetta del Governo di Malta</hi> ġiet ippublikata fis-27 t'Ottubru 1813. L-ewwel edizzjoni bit-titlu <hi rend="italic">Malta Government Gazette</hi> bl-Ingliż kienet ippublikata fis-7 t'Awwissu 1816.<ref target="https://mt.wikipedia.org/wiki/Il-Paġna_prinċipali#cite_note-doi-1">[1]</ref> Qabel Malta ngħatat il-<ref target="https://mt.wikipedia.org/wiki/Libertà_tal-istampa">libertà tal-istampa</ref> fl-1839, din kienet l-unika gazzetta ppublikata fil-gżejjer Maltin.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Wara l-1930, il-gazzetta bdiet tiġi ppublikata bi tliet lingwi: l-Ingliż, il-Malti u t-Taljan.<ref target="https://mt.wikipedia.org/wiki/Il-Paġna_prinċipali#cite_note-doi-1">[1]</ref></p>
<p>Wara l-indipendenza fl-1964, il-gazzetta bdiet tiġi ppublikata bil-Malti u l-Ingliż, bit-titlu bil-Malti ta' <hi rend="italic">Gazzetta tal-Gvern ta' Malta</hi>. Edizzjonijiet stampati tal-gazzetta twaqqfu fl-2015, u minn dakinhar 'l hawn il-gazzetta saret disponibbli biss bħala verżjoni diġitali fuq il-websajt tad-Dipartiment tal-Informazzjoni. Madankollu, 25 kopja fiżika ta' kull edizzjoni baqgħu jiġu stampati sabiex jinżammu mid-Dipartiment tal-Informazzjoni u mill-<ref target="https://mt.wikipedia.org/wiki/Bibljoteka_Nazzjonali_ta'_Malta">Bibljoteka Nazzjonali ta' Malta</ref>.<ref target="https://mt.wikipedia.org/wiki/Il-Paġna_prinċipali#cite_note-doi-1">[1]</ref></p>
<p>Id-Dipartiment tal-Informazzjoni għandu arkivji ta' edizzjonijiet tal-gazzetta ppublikati mill-1813.<ref target="https://mt.wikipedia.org/wiki/Il-Paġna_prinċipali#cite_note-doi-1">[1]</ref></p>


Ħoloq esterni
<list type="unordered"><item><ref target="https://www.gov.mt/mt/Government/DOI/Government%20Gazette/Pages/Government-Gazzette-Repository-2017.aspx">Gazzetta tal-Gvern fil-format PDF</ref></item>
<item><ref target="https://www.gov.mt/mt/Government/DOI/Government%20Gazette/Pages/Malta-Government-Gazette-Indexes.aspx">Indiċi tal-Gazzetta tal-Gvern</ref></item></list>
</text></body></html>