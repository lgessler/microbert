<html><body><text id="wikipedia_mt_wikipedia_org__27543.html" ns="0" revid="272987" sourceurl="https://mt.wikipedia.org/wiki/Djar_Ewlenin_ta%27_Victor_Horta_fi_Brussell" title="Djar Ewlenin ta' Victor Horta fi Brussell" type="wikipedia">Djar Ewlenin ta' Victor Horta fi Brussell<figure><caption>It-taraġ prinċipali tad-Dar ta' Tassel</caption></figure>
<p>Id-<hi rend="bold">Djar Ewlenin ta' Victor Horta fi Brussell</hi> huma erbat idjar f'<ref target="https://mt.wikipedia.org/wiki/Brussell">Brussell</ref>, il-<ref target="https://mt.wikipedia.org/wiki/Belt_kapitali">belt kapitali</ref> tal-<ref target="https://mt.wikipedia.org/wiki/Belġju">Belġju</ref>, li ġew imniżżla flimkien bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> L-erbat idjar kollha ġew iddisinjati u nbnew mill-<ref target="https://mt.wikipedia.org/wiki/Arkitett">arkitett</ref> Belġjan <ref target="https://mt.wikipedia.org/wiki/Victor_Horta">Victor Horta</ref> (1861-1947), li kien pijunier tal-istil tal-<hi rend="italic"><ref target="https://mt.wikipedia.org/wiki/Art_Nouveau">Art Nouveau</ref></hi> matul nofs is-snin 90 tas-seklu 19.</p>
Storja
<p>Victor Horta twieled f'<ref target="https://mt.wikipedia.org/wiki/Gent">Gent</ref>, il-Belġju fl-1861 u għex għal diversi snin f'<ref target="https://mt.wikipedia.org/wiki/Pariġi">Pariġi</ref> qabel ma rritorna lejn il-Belġju biex jaħdem bħala arkitett fl-1880. Huwa kiseb suċċess malajr, ħadem fuq bosta binjiet prestiġjużi, u ngħata għadd ta' karigi uffiċjali, inkluż kariga fl-Università Ħielsa ta' Brussell. Mill-1892, Horta beda jaħdem bl-istil il-ġdid tal-<hi rend="italic">Art Nouveau</hi>. Fl-1893, huwa ddisinja d-Dar ta' Tassel (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">Hôtel Tassel</hi>) li hija kkunsidrata bħala l-ewwel eżempju tal-arkitettura tal-<hi rend="italic">Art Nouveau</hi>. Huwa applika l-istess stil f'diversi binjiet sussegwenti, inkluż id-Dar ta' Solvay (bil-Franċiż: Hôtel Solvay) li nbniet bejn l-1895 u l-1900, id-Dar ta' van Eetvelde (bil-Franċiż: Hôtel van Eetvelde) li nbniet bejn l-1895 u l-1898, u daru u l-istudjo tiegħu stess (1898). Fost l-arkitetti li kienu ispirat mix-xogħlijiet ta' Horta fi żmienu kienu <ref target="https://mt.wikipedia.org/wiki/Antoni_Gaudí">Antoni Gaudí</ref> u <ref target="https://mt.wikipedia.org/wiki/Hector_Guimard">Hector Guimard</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, Horta mar f'eżilju fir-<ref target="https://mt.wikipedia.org/wiki/Renju_Unit">Renju Unit</ref> u fl-<ref target="https://mt.wikipedia.org/wiki/Stati_Uniti">Istati Uniti</ref>. Meta reġa' lura l-Belġju, Horta immodifika l-istili tiegħu fil-binjiet sussegwenti, u tbiegħed mill-<hi rend="italic">Art Nouveau</hi> favur l-<hi rend="italic"><ref target="https://mt.wikipedia.org/wiki/Art_Deco">Art Deco</ref></hi> jew l-istil tal-<ref target="https://mt.wikipedia.org/wiki/Moderniżmu">Moderniżmu</ref> biex jirrifletti l-bidla fil-gosti popolari. Victor Horta miet fl-1947.</p>
Lista
<p>L-erbat idjar inklużi fis-Sit ta' Wirt Dinji tal-UNESCO huma dawn li ġejjin:</p>
<p>Fost l-eżempji eżistenti tal-arkitettura tal-<hi rend="italic">Art Nouveau</hi> ta' Horta fil-Belġju li mhumiex inklużi fis-Sit ta' Wirt Dinji tal-UNESCO hemm id-Dar ta' Max Hallet (bil-Franċiż: Hôtel Max Hallet; 1902) u l-Istabbiliment Kummerċjali (bil-Franċiż: Magasins Waucquez; 1908).</p>
Sit ta' Wirt Dinji
<p>Id-Djar Ewlenin ta' Victor Horta fi Brussell ġew iddeżinjati bħala Sit ta' Wirt Dinji tal-UNESCO fis-sena 2000. Huma fost l-iktar opri pijunieri notevoli tal-arkitettura tal-aħħar tas-seklu 19. Ir-rivoluzzjoni stilistika li jirrappreżentaw dawn l-erba' binjiet hija kkaratterizzata minn pjanta miftuħa, id-diffużjoni tad-dawl, u t-tlaqqigħ brillanti tal-linji tat-tiżjin b'kurvaturi mal-istruttura tal-binjiet. L-erba' binjiet intgħażlu abbażi tal-importanza arkitettonika tagħhom iżda wkoll minħabba l-istat ta' konservazzjoni tagħhom.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>