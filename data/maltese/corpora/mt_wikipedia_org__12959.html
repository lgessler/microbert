<html><body><text id="wikipedia_mt_wikipedia_org__12959.html" ns="0" revid="243908" sourceurl="https://mt.wikipedia.org/wiki/Klaas-Jan_Huntelaar" title="Klaas-Jan Huntelaar" type="wikipedia">Klaas-Jan Huntelaar
<p><hi rend="bold">Klaas-Jan Huntelaar</hi> (<ref target="https://mt.wikipedia.org/wiki/Voor-Drempt">Voor-Drempt</ref>, <ref target="https://mt.wikipedia.org/wiki/12_ta'_Awwissu">12 ta' Awwissu</ref> <ref target="https://mt.wikipedia.org/wiki/1983">1983</ref>) hu plejer tal-<ref target="https://mt.wikipedia.org/wiki/Futbol">futbol</ref> professjonali <ref target="https://mt.wikipedia.org/wiki/Olanda">Olandiż</ref> li jilgħab bħala <ref target="https://mt.wikipedia.org/wiki/Attakkant">attakkant</ref> ma' <ref target="https://mt.wikipedia.org/wiki/Schalke_04">Schalke 04</ref> u għat-<ref target="https://mt.wikipedia.org/wiki/Tim_nazzjonali_tal-futbol_tal-Olanda">tim nazzjonali Olandiż</ref>.</p>
<p>Imlaqqam bħala <hi rend="italic">The Hunter</hi>,<ref target="https://mt.wikipedia.org/wiki/Il-Paġna_prinċipali#cite_note-independent-1">[1]</ref> Huntelaar iħaddan teknika tajba u atletiċità,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u kapaċi jiskorja kull tip ta' gowls kemm b'rasu u anki b'saqajh. L-istil tiegħu ġie mqabbel ma' dak ta' <ref target="https://mt.wikipedia.org/wiki/Marco_van_Basten">Marco van Basten</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u <ref target="https://mt.wikipedia.org/wiki/Fernando_Morientes">Fernando Morientes</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-kowċ veteran tat-tim nazzjonali tal-Olanda, <ref target="https://mt.wikipedia.org/wiki/Louis_van_Gaal">Louis van Gaal</ref>, stqarr fuq il-plejer <hi rend="italic">"ġewwa l-kaxxa l-kbira, hu l-aqwa plejer fid-dinja"</hi>.<ref target="https://mt.wikipedia.org/wiki/Il-Paġna_prinċipali#cite_note-independent-1">[1]</ref></p>
Karriera
Bidu tal-karriera
<p>Huntelaar twieled f'Drempt, raħal fir-reġjun ta' <ref target="https://mt.wikipedia.org/wiki/Achterhoek">Achterhoek</ref> ġewwa l-<ref target="https://mt.wikipedia.org/wiki/Olanda">Olanda</ref>, imma familtu marret toqgħod <ref target="https://mt.wikipedia.org/wiki/Hummelo">Hummelo</ref> meta kellu biss sitt ġimgħat. Fl-età ta' ħames snin, Huntelaar flimkien maż-żewġ ħutu, ingħaqdu mat-tim lokali ta' v.v. H. en K. fejn lagħab magħhom għas-sitt snin ta' wara.</p>
<p>Il-prestazzjonijiet tiegħu laqqtu l-għajn tal-klabb ta' <ref target="https://mt.wikipedia.org/wiki/De_Graafschap">De Graafschap</ref> li fis-6 ta' April, 1994, ipperswadewh biex jiffirma l-ewwel kuntratt tiegħu, meta kellu biss ħdax-il sena. Matul l-ewwel sentejn tiegħu ma' De Graafschap, Huntelaar lagħab f'diversi pożizzjonijiet fosthom fuq il-faxxa x-xellugija, bħala midfilder offensiv, difensur xellugi u anki gowlkiper; kien biss fit-tielet sena tiegħu li kabbar il-kredenzjali tiegħu bħala <ref target="https://mt.wikipedia.org/wiki/Attakkant">attakkant</ref>.</p>
<p>Fl-istaġun 1997–98, Huntelaar, li kellu erbatax-il sena, kien l-attakkant prinċipali tat-tim Ċ ta' De Graafschap fejn f'20 logħba skorja 33 gowl. L-istaġun segwenti rah jiġi promoss mat-tim B1, u fl-istaġun 1999–2000 sar l-aqwa skorer tal-kampjonat B1 b'31 gowl. L-abbilitajiet tiegħu attiraw l-attenzjoni ta' <ref target="https://mt.wikipedia.org/wiki/PSV_Eindhoven">PSV Eindhoven</ref>, li sussegwentament kisbu l-firma tiegħu f'Ġunju tas-sena 2000.</p>
Karriera mal-klabbs
PSV
<p>Fl-ewwel staġun tiegħu ma' PSV, Huntelaar mill-ewwel stabilixxa lilu nnifsu bħala skorer prolifiku mat-tim ġovanili A1 taħt il-kowċ <ref target="https://mt.wikipedia.org/wiki/Willy_van_der_Kuijlen">Willy van der Kuijlen</ref>, fejn sab ix-xibka 26 darba fi 23 logħba, hekk kif spiċċa wkoll l-aqwa skorer ta' dik is-sezzjoni. Fit-tieni staġun tiegħu ma' PSV, Huntelaar tniżżel mal-ewwel tim immexxi minn <ref target="https://mt.wikipedia.org/wiki/Guus_Hiddink">Guus Hiddink</ref>. Id-debutt tiegħu wasal fit-23 ta' Novembru 2002 fir-rebħa barra minn darhom ta' 3-0 fuq <ref target="https://mt.wikipedia.org/wiki/RBC_Roosendaal">RBC Roosendaal</ref>, fejn daħal bħala sostitut għal <ref target="https://mt.wikipedia.org/wiki/Mateja_Kežman">Mateja Kežman</ref> fis-76 minuta.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Madanakollu, dan l-istaġun kellu jkun wieħed qares għalih minħabba li din kellha tkun l-unika dehra tiegħu.</p>
De Graafschap
<p>Lejn il-bidu tal-2003 kien jidher ċar li l-opportunitajiet mal-ewwel tim għal Huntelaar kienu se jonqsu,<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> u b'hekk ġie msellef lill-klabb preċedenti tiegħu, <ref target="https://mt.wikipedia.org/wiki/De_Graafschap">De Graafschap</ref>, fejn hemmhekk kien hemm zijuh li kellu l-irwol ta' direttur finanzjarju.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Id-debutt mat-tim tal-kbar ta' De Graafschap wasal fit-8 ta' Frar, 2003, bħala sostitut għal <ref target="https://mt.wikipedia.org/wiki/Han_van_de_Haar">Han van de Haar</ref> kontra Roosendaal.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-unika dehra mal-ewwel ħdax waslet fis-16 ta' Frar, 2003, hekk kif De Graafschap sfaw megħluba 5–1 minn <ref target="https://mt.wikipedia.org/wiki/SC_Heerenveen">SC Heerenveen</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> L-aħħar preżenza tiegħu waslet fit-telfa tat-tim ta' nhar id-29 ta' Meju, 2003, kontra <ref target="https://mt.wikipedia.org/wiki/FC_Zwolle">Zwolle</ref> bl-iskor ta' 2–1, li kkonfermat ir-relegazzjoni mill-<ref target="https://mt.wikipedia.org/wiki/Eredivisie">Eredivisie</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Fil-perjodu ta' self għamel disa' dehriet fil-kampjonat, imma ma skorja l-ebda gowl, b'De Graafschap jiddeċiedu li ma jestendux il-perjodu ta' self.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
AGOVV
<p>Fil-bidu tal-istaġun 2003–04, Huntelaar intbagħat għal darb'oħra taħt self mat-tim promoss fl-<ref target="https://mt.wikipedia.org/wiki/Eerste_Divisie">Eerste Divisie</ref> ta' <ref target="https://mt.wikipedia.org/wiki/AGOVV_Apeldoorn">AGOVV</ref> immexxi minn <ref target="https://mt.wikipedia.org/wiki/Jurrie_Koolhof">Jurrie Koolhof</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> L-istaġun ta' Huntelaar kien wieħed fenomenali, fejn barra li skorja fid-debutt tiegħu mal-klabb kontra <ref target="https://mt.wikipedia.org/wiki/TOP_Oss">TOP Oss</ref>, u <ref target="https://mt.wikipedia.org/wiki/Tripletta">tripletta</ref> fit-tieni partita tiegħu kontra <ref target="https://mt.wikipedia.org/wiki/Heracles_Almelo">Heracles Almelo</ref>, hu spiċċa wkoll bħala l-aqwa skorer ta' dik id-diviżjoni b'26 gowl f'35 logħba. Fi tmiem l-istaġun ġie magħżul bħala l-Plejer tal-Istaġun tal-Eerste Divisie.</p>
Heerenveen
<p>Fi tmiem il-perjodu ta' self ma' AGOVV, Huntelaar irrifjuta li jiffirma kuntratt ġdid ma' PSV,<ref target="https://mt.wikipedia.org/wiki/Il-Paġna_prinċipali#cite_note-intervista_FIFA-14">[14]</ref> u minflok ingħaqad ma' <ref target="https://mt.wikipedia.org/wiki/SC_Heerenveen">Heerenveen</ref> għal somma ta' <ref target="https://mt.wikipedia.org/wiki/Ewro">€</ref>100,000. Huntelaar beda l-<ref target="https://mt.wikipedia.org/wiki/Eredivisie_2004–05">istaġun 2004–05</ref> billi skorja fid-debutt tiegħu ma' Heerenveen fl-Eredivisie kontra <ref target="https://mt.wikipedia.org/wiki/AZ_Alkmaar">AZ</ref>, u sal-waqfa tax-xitwa kien diġà wasal sa 10 gowls fi 17-il logħba. L-istaġun intemm b'Huntelaar jiskorja 17-il gowl f'31 logħba, fejn għen lil Heerenveen jikkwalifikaw għat-<ref target="https://mt.wikipedia.org/wiki/Tazza_UEFA">Tazza UEFA</ref>. L-istaġun segwenti tal-<ref target="https://mt.wikipedia.org/wiki/Eredivisie_2005–06">2005–06</ref>, kompla bl-istess ritmu bħal ta' qablu, u sax-xitwa kien skorja 17-il gowl fi 15-il logħba, u dan wassal biex diversi klabbs kemm mill-Olanda u anke dawk minn barra l-ixtut bdew josservaw lil dan il-plejer. Finalment, Huntelaar iffirma ma' <ref target="https://mt.wikipedia.org/wiki/AFC_Ajax">Ajax</ref>, il-klabb li kien jappoġġja meta kien għadu żgħir. Heerenveen irċivew is-somma ta' €9 miljun flimkien ma' inċentivi futuri għall-plejer, bi 15 fil-mija (€1.35 miljun) tmur għal PSV,<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> b'riżultat tar-regola ta' kompensazzjoni imposta mill-<ref target="https://mt.wikipedia.org/wiki/FIFA">FIFA</ref>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Ajax
<figure><caption>Klaas-Jan Huntelaar ma' Ajax.</caption></figure>
<p>Huntelaar iddebutta ma' Ajax wara l-waqfa xitwija, u skorja l-ewwel gowl tiegħu mal-klabb kontra l-klabb preċedenti tiegħu, Heerenveen, fit-<ref target="https://mt.wikipedia.org/wiki/Tazza_Olandiża">Tazza Olandiża</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Matul ix-xahar ta' Frar, Huntelaar sab ix-xibka disa' darbiet f'seba' partiti għal Ajax, fosthom kontra t-tim Taljan ta' <ref target="https://mt.wikipedia.org/wiki/FC_Internationale_Milano">Inter</ref> fid-debutt personali fil-kompetizzjoni taċ-<ref target="https://mt.wikipedia.org/wiki/UEFA_Champions_League">Champions League</ref>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Huntelaar temm l-istaġun bħala l-aqwa skorer għal Ajax b'16-il gowl f'16-il partita, minkejja li kien għadu kemm ingħaqad magħhom f'Jannar, u spiċċa wkoll bħala l-aqwa skorer tal-kampjonat bi 33 gowl staġjonali.<ref target="https://mt.wikipedia.org/wiki/Il-Paġna_prinċipali#cite_note-l-aqwa_skorer-19">[19]</ref> F'47 dehra hu skorja total ta' 44 gowl fil-kompetizzjonijiet kollha.</p>
<p>Fis-semifinali tat-<ref target="https://mt.wikipedia.org/wiki/Tazza_Olandiża">Tazza Olandiża</ref>, Huntelaar skorja rovexxata biex kiseb il-pari fil-ħin miżjud tal-partita kontra <ref target="https://mt.wikipedia.org/wiki/Roda_JC">Roda</ref>, biex il-partita marret għall-<ref target="https://mt.wikipedia.org/wiki/Ħin_barrani">ħin barrani</ref>. Ajax rebħu l-konfront 4–1, b'Huntelaar iżid it-tieni gowl personali fil-109 minuta.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Fil-finali, kontra PSV, Huntelaar skorja darbtejn biex għen lil Ajax jirbħu din it-tazza 2–1.<ref target="https://mt.wikipedia.org/wiki/Il-Paġna_prinċipali#cite_note-tazza06-21">[21]</ref> Huntelaar ingħata l-unur tat-<ref target="https://mt.wikipedia.org/wiki/Plejer_Olandiż_tas-Sena">Talent tas-Sena</ref> u l-Plejer tas-Sena ta' Ajax għall-2005–06.<ref target="https://mt.wikipedia.org/wiki/Il-Paġna_prinċipali#cite_note-talentsena-22">[22]</ref></p>
<figure><caption>Huntelaar jiċċelebra r-rebħa ta' Ajax fit-<ref target="https://mt.wikipedia.org/wiki/Tazza_Olandiża">Tazza Olandiża</ref>.</caption></figure>
<p>Huntelaar ġie nnominat bħala l-viċi-kaptan ta' Ajax għall-<ref target="https://mt.wikipedia.org/wiki/Eredivisie_2006–07">istaġun 2006–07</ref>.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Huntelaar skorja żewġ gowls fil-partita ta' kwalifika għall-UEFA Champions League kontra <ref target="https://mt.wikipedia.org/wiki/FC_Copenhagen">FC Copenhagen</ref>, fejn għen lit-tim jirbaħ l-ewwel leg barra minn daru bl-iskor ta' 2–1. Madanakollu, Ajax tilfu ġewwa darhom it-tieni leg bl-iskor ta' 2–0, u kellhom jikkuntentaw b'post fit-Tazza UEFA. Matul din il-kompetizzjoni, Huntelaar skorja seba' darbiet f'seba' partiti, fosthom fir-rebħa fit-tieni leg tar-rawnd tal-aħħar 32 kontra <ref target="https://mt.wikipedia.org/wiki/SV_Werder_Bremen">Werder Bremen</ref>, rebħa li ftit swiet minħabba li Ajax inqalgħu barra mill-kompetizzjoni. Fil-kampjonat kellhom jikkuntentaw bit-tieni post, waqt li fit-Tazza Olandiża, Huntelaar skorja erba' gowls f'sitt partiti, fosthom il-gowl tal-pari fil-finali kontra AZ li spiċċat 1–1 wara l-ħin miżjud u dak supplementari. Ajax irnexxielhom iżommu t-tazza f'idejhom meta rebħu 7–8 wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref>, b'Huntelaar jiskorja wieħed minnhom.<ref target="https://mt.wikipedia.org/wiki/Il-Paġna_prinċipali#cite_note-tazza07-24">[24]</ref></p>
<p>Fl-<ref target="https://mt.wikipedia.org/wiki/Eredivisie_2007–08">2007–08</ref> Ajax ġew eliminati miċ-Champions League fil-fażi ta' kwalifikazzjoni, b'Huntelaar jitlef penalty fl-ewwel leg kontra <ref target="https://mt.wikipedia.org/wiki/SK_Slavia_Praha">Slavia Praha</ref>.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Lanqas fit-Tazza UEFA ma gawdew minn fortuna hekk kif <ref target="https://mt.wikipedia.org/wiki/NK_Dinamo_Zagreb">Dinamo Zagreb</ref> ħarġu rebbieħa fil-konfront dirett grazzi għall-<ref target="https://mt.wikipedia.org/wiki/Gowls_barra_mid-dar_(regola)">gowls barra minn darhom</ref>, biż-żewġ gowls ta' Huntelaar ma jkunux biżżejjed biex jiżguraw il-progress f'din il-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Fl-ewwel partita tal-istaġun tal-Eredivisie, Huntelaar skorja erba' gowls biex għen lit-tim jirbaħ lit-tim promoss ta' De Graafschap bl-iskor kbir ta' 8–1.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Wara l-irtirar ta' <ref target="https://mt.wikipedia.org/wiki/Jaap_Stam">Jaap Stam</ref> f'Ottubru tal-2007, Huntelaar ingħata l-faxxa ta' <ref target="https://mt.wikipedia.org/wiki/Kaptan_(futbol)">kaptan</ref>, sakemm jirritorna lura fl-azzjoni l-midfilder esperjenzat <ref target="https://mt.wikipedia.org/wiki/Edgar_Davids">Edgar Davids</ref>.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Fis-6 ta' April, 2008, Huntelaar skorja l-100 gowl tiegħu fil-kampjonat bi tripletta fir-rebħa ta' 4–1 ta' Ajax fuq De Graafschap. Fil-25 sena ta' qabel, kienu biss <ref target="https://mt.wikipedia.org/wiki/Dennis_Bergkamp">Dennis Bergkamp</ref> u <ref target="https://mt.wikipedia.org/wiki/Dirk_Kuyt">Dirk Kuyt</ref> li laħqu dan it-tragward qabel għeluq il-25 sena.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Huntelaar għalaq l-istaġun bi 33 gowl f'34 partita, l-aqwa skorer tal-Eredivisie, u l-ewwel plejer ta' Ajax li qatt skorja 30 gowl fi staġun wieħed minn mindu <ref target="https://mt.wikipedia.org/wiki/Marco_van_Basten">Marco van Basten</ref> għamel dan fl-1986–87.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref><ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Bil-wasla ta' Marco van Basten bħala kowċ ġdid ta' Ajax fil-bidu tal-<ref target="https://mt.wikipedia.org/wiki/Eredivisie_2008–09">istaġun 2008–09</ref>, Huntelaar ġie msemmi bħala l-kaptan definittiv tat-tim.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Huntelaar skorja 9 gowls fi 15-il logħba f'kull kompetizzjoni qabel ma ġibed il-ligamenti ta' irkopptu nhar id-9 ta' Novembru, 2008, waqt partita valida għall-kampjonat kontra <ref target="https://mt.wikipedia.org/wiki/Sparta_Rotterdam">Sparta Rotterdam</ref>.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Ma kellux jilgħab għal aktar minn tmien ġimgħat wara, fejn din kellha tkun l-aħħar partita ma' Ajax.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Real Madrid
<p>Fil-bidu ta' Diċembru 2008, <ref target="https://mt.wikipedia.org/wiki/Real_Madrid_CF">Real Madrid</ref> laħqu qbil ma' Ajax għall-firma ta' Huntelaar fil-bidu tas-sena l-ġdida. Huntelaar ingħaqad ma' Real Madrid f'Jannar tal-2009 għal €20 miljun, somma li tista' titla' sa €27 miljun. Id-debutt tiegħu mal-klabb Madrilen wasal fl-4 ta' Jannar, 2007, fil-partita kontra <ref target="https://mt.wikipedia.org/wiki/Villarreal_CF">Villarreal</ref>.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Hu lagħab 56 minuta tal-partita u għamel erba' dehriet konsekuttivi minn fuq il-bank tas-sostituti, qabel ma fetaħ il-kont tiegħu mat-tim nhar il-15 ta' Frar 2009 fir-rebħa ta' 4–0 kontra <ref target="https://mt.wikipedia.org/wiki/Sporting_de_Gijón">Sporting Gijon</ref>.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Real Madrid kienu lesti li jżidu mal-iskwadra tagħhom għaċ-<ref target="https://mt.wikipedia.org/wiki/UEFA_Champions_League_2008–09">Champions League 2008–09</ref> liż-żewġ akkwisti l-ġodda, Huntelaar u <ref target="https://mt.wikipedia.org/wiki/Lassana_Diarra">Lassana Diarra</ref>, imma ż-żewġ plejers kienu diġà lagħbu fl-istess staġun fit-<ref target="https://mt.wikipedia.org/wiki/Tazza_UEFA_2008-09">Tazza UEFA</ref> għal Ajax u <ref target="https://mt.wikipedia.org/wiki/Portsmouth_FC">Portsmouth</ref> rispettivament. Ir-regoli tal-UEFA jimplikaw li wieħed biss mit-tnejn jista' jiġi rreġistrat<ref target="https://mt.wikipedia.org/wiki/Il-Paġna_prinċipali#cite_note-37">[37]</ref><ref target="https://mt.wikipedia.org/wiki/Il-Paġna_prinċipali#cite_note-38">[38]</ref> sal-1 ta' Frar 2009, u l-midfilder difensiv Diarra ġie magħżul biex jilgħab fil-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Huntelaar temm in-nofs staġun tiegħu ma' Real Madrid bi 8 gowls f'20 dehra.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
AC Milan
<p>Nhar is-6 ta' Awwissu, <ref target="https://mt.wikipedia.org/wiki/AC_Milan">Milan</ref> waslu fi qbil ma' Real Madrid fuq it-trasferiment tal-plejer għal €15-il miljun,<ref target="https://mt.wikipedia.org/wiki/Il-Paġna_prinċipali#cite_note-41">[41]</ref><ref target="https://mt.wikipedia.org/wiki/Il-Paġna_prinċipali#cite_note-42">[42]</ref> suġġett għall-eżamijiet mediċi fis-7 ta' Awwissu, 2009. Hu ffirma kuntratt ta' erba' snin mat-tim Minalist.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref> Nhar id-29 ta' Awwissu, Huntelaar idebutta fil-kampjonat mal-Milan bħala sostitut fit-telfa ta' 4–0 kontra r-rivali ta' <ref target="https://mt.wikipedia.org/wiki/FC_Internazionale_Milano">Inter</ref>. Fid-29 ta' Novembru, hu skorja l-ewwel gowls personali fis-Serie A b'permezz ta' doppjetta fil-partita kontra <ref target="https://mt.wikipedia.org/wiki/Calcio_Catania">Catania</ref>, b'żewġ gowls li waslu fil-ħin miżjud tat-tieni taqsima wara li kien daħal bħala sostitut fl-84 minuta. Il-Milan rebħu din il-logħba grazzi għal dawn il-gowls tiegħu.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> Minħabba l-forma li kien jinsab fiha Marco Borriello, l-attakkant Olandiż ftit li xejn sab spazju fit-tim. Meta Borriello kien qiegħed isofri minn problemi fiżiċi, ħa din l-opportunità u matul dan iż-żmien skorja numru ta' gowls importanti fosthom doppjetta kontra Udinese (fir-rebħa ta' 3–2) u gowls kontra <ref target="https://mt.wikipedia.org/wiki/ACF_Fiorentina">Fiorentina</ref> u <ref target="https://mt.wikipedia.org/wiki/Cagliari_Calcio">Cagliari</ref>.</p>
Shalke 04
<p>Fil-31 ta' Awwissu, il-klabb Ġermaniż ta' <ref target="https://mt.wikipedia.org/wiki/Schalke_04">Schalke 04</ref> u Milan qabblu li fit-trasferiment ta' Huntelaar għal mat-tim tal-<ref target="https://mt.wikipedia.org/wiki/Fußball-Bundesliga">Bundesliga</ref> għas-somma ta' €13-il miljun.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></p>
Internazzjonali
<figure><caption><ref target="https://mt.wikipedia.org/wiki/Dirk_Kuyt">Dirk Kuyt</ref> ma' Huntelaar waqt taħriġ mat-tim Olandiż qabel il-bidu tal-Euro 2008.</caption></figure>
<p>Wara l-prestazzjonijiet tiegħu mat-tim nazzjonali Olandiż ta' taħt il-21 sena, Huntelaar intgħażel minn Marco van Basten għall-partita ta' ħbiberija kontra r-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">Repubblika tal-Irlanda</ref> tas-16 ta' Awwissu 2006. Huntelaar, fid-debutt tiegħu, skorja żewġ gowls u pprova żewġ assist fir-rebħa ta' 4–0 tal-Olanda,<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> biex b'hekk sar l-ewwel plejer li skorja fid-debutt internazzjonali tiegħu minn mindu <ref target="https://mt.wikipedia.org/wiki/Dick_Nanninga">Dick Nanninga</ref> irrepeta dan il-pass fl-1978.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref></p>
<p>Wara li għal numru ta' partiti ma kienx magħżul fost l-iskwadra, hu reġa' ngħata sejħa f'Ottubru tal-2007 għall-partita ta' <ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">kwalifika għall-Kampjonati Ewropej 2008</ref> kontra r-<ref target="https://mt.wikipedia.org/wiki/Tim_nazzjonali_tal-futbol_tar-Rumanija">Rumanija</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Islovenja">Islovenja</ref>.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Minħabba s-sospensjoni ta' <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref>, Huntelaar kien mal-ewwel ħdax u skorja l-ewwel gowl internazzjonali kompetittiv fir-rebħa kontra l-Islovenja bl-iskor ta' 2–0.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref> Huntelaar kien inkluż fl-iskwadra Olandiża għall-fażi finali tal-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>, fejn matul dawn il-kampjonati skorja darba fl-unika apparenza tiegħu fl-aħħar partita ta' <ref target="https://mt.wikipedia.org/wiki/Grupp_Ċ_tal-Kampjonati_Ewropej_tal-Futbol_2008">Grupp Ċ</ref> kontra r-Rumanija, b'riżultat finali ta' 2–0.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>Bl-irtirar mix-xena internazzjonali ta' Ruud van Nistelrooy, Huntelaar sar l-ewwel għażla fuq l-attakk għall-kowċ il-ġdid <ref target="https://mt.wikipedia.org/wiki/Bert_van_Marwijk">Bert van Marwijk</ref> għall-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)">fażi ta' kwalifikazzjoni</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_2010">Tazza tad-Dinja 2010</ref>. Huntelaar, s'issa irnexxielu jiskorja 14-il gowl minn 25 dehra mat-tim nazzjonali.</p>
Statistika
Klabb

<p>Korretti sal-1 ta' Diċembru 2009.</p>
Internazzjonali

<p>Korretti sal-5 ta' Settembru 2009.</p>
Unuri
Klabb
<p><hi rend="bold">Ajax</hi></p>
<list type="unordered"><item><ref target="https://mt.wikipedia.org/wiki/Tazza_Olandiża">Tazza Olandiża</ref>: 2005–06, 2006-07</item>
<item><ref target="https://mt.wikipedia.org/wiki/Supertazza_Olandiża">Supertazza Olandiża</ref>: 2006, 2007</item></list>
<p> <hi rend="bold">Schalke 04</hi></p>
<list type="unordered"><item><ref target="https://mt.wikipedia.org/wiki/DFB-Pokal">DFB-Pokal</ref>: 2010–11</item>
<item><ref target="https://mt.wikipedia.org/wiki/DFL-Supercup">DFL-Supercup</ref>: 2011</item></list>
Internazzjonali
<list type="unordered"><item><ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_il-21_sena">Kampjonati Ewropej ta' taħt il-21 sena</ref>: 2006</item></list>
Individwali
<list type="unordered"><item>L-Aqwa Skorer tal-<ref target="https://mt.wikipedia.org/wiki/Eerste_Divisie">Eerste Divisie</ref>: 2003–04</item>
<item>Plejer tas-Sena tal-Eerste Divisie: 2003–04</item>
<item>Talent tas-Sena tal-<ref target="https://mt.wikipedia.org/wiki/Eredivisie">Eredivisie</ref>: 2005–06</item>
<item>L-Aqwa Skorer tal-Kampjonati Ewropej ta' taħt il-21 sena: 2006</item>
<item>L-Aqwa Skorer tal-Eredivisie: 2005–06, 2007–08</item></list>


Ħoloq esterni

<list type="unordered"><item><ref target="http://www.klaasjanhuntelaar.com">Sit uffiċjali</ref></item></list>
</text></body></html>