<html><body><text id="wikipedia_mt_wikipedia_org__15830.html" ns="0" revid="231929" sourceurl="https://mt.wikipedia.org/wiki/Johann_Bernoulli" title="Johann Bernoulli" type="wikipedia">Johann Bernoulli<figure><caption>Johann Bernoulli</caption></figure>
<p><hi rend="bold">Johann Bernoulli</hi> (<ref target="https://mt.wikipedia.org/wiki/Bażel">Bażel</ref>, <ref target="https://mt.wikipedia.org/wiki/27_ta'_Lulju">27 ta' Lulju</ref> <ref target="https://mt.wikipedia.org/wiki/1667">1667</ref> – <ref target="https://mt.wikipedia.org/wiki/Bażel">Bażel</ref>, <ref target="https://mt.wikipedia.org/wiki/1_ta'_Jannar">1 ta' Jannar</ref> <ref target="https://mt.wikipedia.org/wiki/1748">1748</ref>; magħruf ukoll bħala <hi rend="italic">Jean</hi>) kien <ref target="https://mt.wikipedia.org/wiki/Matematika">matematiku</ref> <ref target="https://mt.wikipedia.org/wiki/Żvizzera">Żvizzeru</ref>  u wieħed mill-aktar matematiċi prominenti fil-<ref target="https://mt.wikipedia.org/wiki/Familja_Bernoulli">familja Bernoulli</ref>. Hu magħruf għall-kontribuzzjonijiet tiegħu fil-<ref target="https://mt.wikipedia.org/wiki/Derivata">kalkulu infiniteżmali</ref> u għallem lil <ref target="https://mt.wikipedia.org/wiki/Leonhard_Euler">Leonhard Euler</ref> f'żgħożitu.</p>
Żgħożija u edukazzjoni
<p>Johann twieled f'<ref target="https://mt.wikipedia.org/wiki/Bażel">Bażel</ref>, l-<ref target="https://mt.wikipedia.org/wiki/Żvizzera">Iżvizzera</ref>, u beda jistudja l-mediċina fl-Università ta' Bażel. Missieru xtaqu jistudja l-kummerċ biex ikun jista' jieħu f'idejh in-negozju tal-ħwawar li kellha l-familja, iżda 'l Johann Bernoulli ma kienx jogħġbu l-kummerċ u kkonvinċa 'l missieru li jħallih jistudja l-mediċina minflok. Madankollu, 'il Johann Bernoulli lanqas il-mediċina ma għoġbitu u beda jistudja l-matematika fil-ħin liberu ma' ħuh il-kbir <ref target="https://mt.wikipedia.org/wiki/Jacob_Bernoulli">Jacob</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Matul l-edukazzjoni ta' Johann Bernoulli fl-Università ta' Bażel l-aħwa Bernoulli kienu jaħdmu flimkien u jqattgħu ħafna mill-ħin tagħhom jistudjaw l-iskoperta l-ġdida tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref>. Dawn kienu fost l-ewwel matematiċi li mhux biss studjaw u fehmu l-kalkulu iżda applikawh għal bosta problemi.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Ħajja adulta
<p>Wara li ħa l-lawrja mill-Università ta' Bażel Johann Bernoulli telaq minn hemm biex jgħallem l-<ref target="https://mt.wikipedia.org/wiki/Ekwazzjoni_differenzjali">ekwazzjonijiet differenzjali</ref>. Aktar tard, fl-1694, Johann Bernoulli iżżewweġ lil Dorothea Falkner u ftit wara aċċetta il-pożizzjoni ta' professur tal-matematika fl-<ref target="https://mt.wikipedia.org/wiki/Università_ta'_Groningen">Università ta' Groningen</ref>. Fuq talba ta' ħatnu Johann Bernoulli, fl-1705, Johann Bernoulli telaq lura lejn Basel. Meta kien għadu kif telaq sar jaf bil-mewt ta ħuh bit-<ref target="https://mt.wikipedia.org/wiki/Tuberkulożi">tuberkulożi</ref>. Johann Bernoulli kien bi ħsiebu jsir professur tal-Grieg fl-Università ta' Basel meta jmur lura, imma minflok seta' jiehu post ħuh bħala professur tal-matematika. Bħala student tal-kalkulu ta' <ref target="https://mt.wikipedia.org/wiki/Leibniz">Leibniz</ref>, Johann Bernoulli kien iżomm miegħu fl-1713 fil-kontroversja bejnu u <ref target="https://mt.wikipedia.org/wiki/Isaac_Newton">Isaac Newton</ref> dwar minn kien jixraqlu l-iżjed mertu għall-iskoperta tal-kalkulu. Johann Bernoulli iddefenda lil Leibniz billi wera li hu kien solva ċerti problemi bil-metodi tiegħu li Newton ma kienx irnexxielu jsolvi. Però, minħabba l-oppożizzjoni tiegħu għal <ref target="https://mt.wikipedia.org/wiki/Isaac_Newton">Newton</ref> u l-istudju li għamel taħt is-segwaċi ta' <ref target="https://mt.wikipedia.org/wiki/René_Descartes">Descartes</ref>, Johann Bernoulli ppromwova wkoll it-Teorija tal-Vortiċi ta' Descartes kontra t-<ref target="https://mt.wikipedia.org/wiki/Teorija_tal-Gravità">Teorija tal-Gravità</ref> ta' Newton li dawmet l-aċċettazzjoni tat-teorija ta' Newton fl-<ref target="https://mt.wikipedia.org/wiki/Ewropa_kontinentali">Ewropa kontinentali</ref> <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<p>Fl-1724 daħal f'kompetizzjoni taħt il-patroċinju tal-<ref target="https://mt.wikipedia.org/wiki/Académie_Royale_des_Sciences">Académie Royale des Sciences</ref> ta' Franza, li pproponiet il-mistoqsija:</p>
Liema huma l-liġijiet li skonthom korp perfettament iebes li jkun miexi, iċaqlaq korp ieħor tal-istess natura wieqaf jew miexi li jiltaqa' miegħu fil-vojt jew fil-<ref target="https://mt.wikipedia.org/wiki/Plenum">plenum</ref>?
<p>Fid-difiża tal-opinjoni li kien iħaddan Leibniz, ippropona l-eżistenza ta' forza esterna infinita meħtieġa biex il-korp tagħmlu elastiku billi tegħleb il-forza interna infinita li tagħmlu iebes. Minħabba dan ġie skwalifikat mill-premju, li ntrebaħ minn <ref target="https://mt.wikipedia.org/wiki/Colin_Maclaurin">Maclaurin</ref>. Madankollu, l-artiklu ta' Bernoulli ġie aċċettat wara. fl-1726 meta l-Académie kkunsidrat dokumenti dwar il-korpi elastiċi, li għalihom il-premju ngħata lil <ref target="https://mt.wikipedia.org/wiki/Pierre_Mazière">Mazière</ref>. Bernoulli isemma bl-unur fiż-żewġ kompetizzjonijiet.</p>
Piki fil-familja
<p>Għalkemm Jakob u Johann kien jaħdmu flimkien qabel Johann ħa l-lawrja mill-Università ta' Basel, ftit wara daħlet l-għira u l-pika bejniethom. Johann kien jgħir għall-pożizzjoni ta' Jakob u t-tnejn spiss ippruvaw jgħaddu l-xulxin. Wara l-mewt ta' Jakob, l-għira ta' Johann daret fuq ibnu stess, Daniel, li kellu talent kbir. Fl-1738 il-missier u ibnu ippubblikaw kważi fl-istess ħin xogħlijiet separati dwar l-<ref target="https://mt.wikipedia.org/wiki/Idrodinamika">idrodinamika</ref>. Johann Bernoulli ipprova jieħu priorità fuq ibnu billi apposta niżżel id-data ta' sentejn qabel ta' ibnu fuq ix-xogħol tiegħu.</p>
Kontribuzzjonijiet għall-matematika
<p>Fl-1691 Johann Bernoulli għal darb'oħra saħħan il-pika bejnu u ħuh meta solva l-problema tal-<ref target="https://mt.wikipedia.org/wiki/Katenarja">katenarja</ref> proposta minn Jakob. Fl-1696 Johann Bernoulli ppropona l-problema tal-<ref target="https://mt.wikipedia.org/wiki/Brakistokrona">brakistokrona</ref>, minkejja li l-problema kien diġà solviha hu stess. Fi żmien sentejn irċieva ħames soluzzjonijiet li fosthom kien hemm waħda minn ħuh il-kbir, Jakob. Bernoulli ppropona wkoll magna ta' <ref target="https://mt.wikipedia.org/wiki/Moviment_perpetwu">moviment perpetwu</ref> taħdem bl-<ref target="https://mt.wikipedia.org/wiki/Enerġija">enerġija</ref> tal-<ref target="https://mt.wikipedia.org/wiki/Fluwidu">fluwidu</ref>.</p>
Il-kontroversja ta' L'Hôpital
<p>Bernoulli kien imqabbad minn <ref target="https://mt.wikipedia.org/wiki/Guillaume_de_L'Hôpital">Guillaume François Antoine de L'Hôpital</ref> biex jgħallmu l-matematika. Bernoulli u L'Hôpital ffirmaw kuntratt li ta 'l L'Hôpital id-dritt li juża l-iskoperti ta' Bernoulli kif jogħġbu. L'Hôpital kien l-awtur l-ewwel manwal tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref>, "<ref target="https://mt.wikipedia.org/wiki/Analyse_des_Infiniment_Petits_pour_l'Intelligence_des_Lignes_Courbes">Analyse des Infiniment Petits pour l'Intelligence des Lignes Courbes</ref>", li prinċipalment kien jikkonsisti fix-xogħol ta' Bernoulli, inkluża dik li issa hi magħrufa bħala r-<ref target="https://mt.wikipedia.org/wiki/Regola_ta'_L'Hôpital">Regola ta' L'Hôpital</ref>. <ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.</p>


Ħoloq esterni

<list type="unordered"><item><ref target="http://www.genealogy.ams.org/id.php?id=53410">Maths Genealogy Project</ref></item>
<item><ref target="http://www-history.mcs.st-andrews.ac.uk/Biographies/Bernoulli_Johann.html">Bijografija fuq MacTutor</ref></item>
<item>Golba, Paul, "<hi rend="italic"><ref target="http://www.shu.edu/projects/reals/history/bernoull.html">Bernoulli, Johan</ref>'</hi>"</item>
<item><ref target="http://scienceworld.wolfram.com/biography/BernoulliJohann.html">Bijografija fuq Wolfram</ref></item>
<item>C. Truesdell <ref target="http://links.jstor.org/sici?sici=0021-1753%28195803%2949%3A1%3C54%3ATNBE%3E2.0.CO%3B2-1">The New Bernoulli Edition</ref> Isis, Vol. 49, Nru. 1. (Mar., 1958), paġni 54-62, jiddiskutui l-ftehim stramb bejn Bernoulli u de l'Hôpital fil-paġni 59-62.</item></list>


Siġra tal-familja Bernoulli
</text></body></html>