<html><body><text id="wikipedia_mt_wikipedia_org__2677.html" ns="0" revid="256682" sourceurl="https://mt.wikipedia.org/wiki/Leonardo_da_Vinci" title="Leonardo da Vinci" type="wikipedia">Leonardo da Vinci<figure><caption>Leonardo da Vinci</caption></figure>
<p><hi rend="bold">Leonardo da Vinci</hi> (<hi rend="italic">Leonardo di ser Piero da Vinci</hi>), (<ref target="https://mt.wikipedia.org/wiki/15_ta'_April">15 ta' April</ref>, <ref target="https://mt.wikipedia.org/wiki/1452">1452</ref>, Vinci, l-<ref target="https://mt.wikipedia.org/wiki/Italja">Italja</ref>,  – <ref target="https://mt.wikipedia.org/wiki/2_ta'_Mejju">2 ta' Mejju</ref>, 1519, Amboise, <ref target="https://mt.wikipedia.org/wiki/Franza">Franza</ref>)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, kien pittur <ref target="https://mt.wikipedia.org/wiki/Firenze">Fjorentin</ref> u bniedem ta' ġenju universali li kien fl-istess ħin, xjenzjat, inġinier, inventur, anatomista, pittur, skultur, arkitett, urbanista, botanista, mużiċista, filosfu u kittieb.</p>
<p>Minn wara tfulitu Vinci, Leonardo studja mal-pittur u skultur famuż Fjorentin <ref target="https://mt.wikipedia.org/wiki/Andrea_del_Verrocchio">Andrea del Verrocchio</ref>. L-ewwel xogħlijiet importanti tiegħu saru fis-servizz tad-Duka <ref target="https://mt.wikipedia.org/wiki/Ludoviku_Sforza">Ludoviku Sforza</ref>, <ref target="https://mt.wikipedia.org/wiki/Milan">Milan</ref>. Wara mar jaħdem <ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/Bolonja">Bolonja</ref> u <ref target="https://mt.wikipedia.org/wiki/Venezja">Venezja</ref> u qatta' l-aħħar snin ta' ħajtu <ref target="https://mt.wikipedia.org/wiki/Franza">Franza</ref>, mistieden mir-Re <ref target="https://mt.wikipedia.org/wiki/Franġisku_I_ta'_Franza">Franġisku I ta' Franza</ref>.</p>
<p>Leonardo da Vinci sikwit jiddeskrivuh bħala l-arketip u s-simbolu tal-bniedem tar-<ref target="https://mt.wikipedia.org/wiki/Rinaxximent">Rinaxximent</ref>, ġenju universali, filosfu <ref target="https://mt.wikipedia.org/wiki/Umaniżmu">umanista</ref>, osservatur u sperimentatur, mogħni b' "don rari tal-intwizzjoni tal-ispazju" <ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li l-kurżita tiegħu kienet tikkompara magħa biss il-ħila fl-invenzjoni<ref target="https://mt.wikipedia.org/wiki/Il-Paġna_prinċipali#cite_note-HG-3">[3]</ref>. Ħafna awturi u storiċi iqisuh bħala wieħed mill-aqwa pitturi li qatt kien hemm u ċerti nies jikkonsidrawh bħala l-bniedem bl-aqwa talent fl-ikbar numru ta' oqsma differenti li qatt għex.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
<p>L-ewwelnett, Leonardo da Vinci hu magħruf bħala pittor. Tnejn mill-pitturi tiegħu, <hi rend="italic"><ref target="https://mt.wikipedia.org/wiki/Mona_Lisa">La Gioconda</ref></hi> u <hi rend="italic"><ref target="https://mt.wikipedia.org/wiki/L-Aħħar_Ċena_Leonardo_da_Vinci">L-Aħħar Ċena</ref></hi>, huma pitturi famużi immens li sikwit isiru koji u parodiji tagħhom<ref target="https://mt.wikipedia.org/wiki/Il-Paġna_prinċipali#cite_note-HG-3">[3]</ref>, u d-disinn tiegħu <hi rend="italic">ir-<ref target="https://mt.wikipedia.org/wiki/Raġel_Vitruvjan">Raġel Vitruvjan</ref></hi> hu wkoll użat f'għadd kbir ta' xogħlijiet derivati. Xi ħmistax il-xogħol biss għadhom jeżistu<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>; dan in-numru żgħir hu mħabba l-isperimentazzjoni konstanti u kultant diżastruża b'tekniki ġodda u l-prokrastinazzjoni kronika tiegħu<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>. Però, dawn il-ftit opri, flimkien mal-pitazzi tiegħu li fihom disinji, dijagrammi xjentifiċi u riflessjonijiet dwar in-natura tal-pittura, jifformaw wirt prezzjuż immens għall-artisti ta' warajh.</p>
<p>Bħala inġinier u inventur, Leonardo żviluppa ideat avvanzati ħafna għal żmienu, bħall-<ref target="https://mt.wikipedia.org/wiki/Ajruplan">ajruplan</ref>, l-<ref target="https://mt.wikipedia.org/wiki/Elikotteru">elikotteru</ref>, is-<ref target="https://mt.wikipedia.org/wiki/Sottomarin">sottomarin</ref> u anke l-<ref target="https://mt.wikipedia.org/wiki/Karrozza">karrozza</ref>. Ftit ħafna mill-proġetti tiegħu seħħu jew setgħu iseħħu f'ħajtu<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, però xi ftit mill-invenzjonijiet żgħar tiegħu bħall-magna biex tkejjel il-<ref target="https://mt.wikipedia.org/wiki/Limitu_tal-elastiċità">limitu elastiku</ref> ta' kabil daħlet fil-proċess tal-manifattura<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Bħala bniedem xjentifiku, Leonard da Vinci għamel progress kbir fl-għarfien tal-oqsma tal-<ref target="https://mt.wikipedia.org/wiki/Anatomija">anatomija</ref>, tal-<ref target="https://mt.wikipedia.org/wiki/Inġinerija_ċivili">inġinerija ċivili</ref>, tal-<ref target="https://mt.wikipedia.org/wiki/Ottika">ottika</ref> u tal-<ref target="https://mt.wikipedia.org/wiki/Dinamika_tal-fluwidi">idrodinamika</ref>.</p>
Bijografija
Tfulija
<p>Leonardo da Vinci twieled nhar is-Sibt, 15 ta' April 1452, "fit-tielet siegħa tal-lejl", jiġifieri tliet sigħat wara l-<hi rend="italic">Ave Maria</hi>, li jiġi l-10 u nofs ta' filgħaxija<ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>, minn relazzjoni ta' mħabba illeġittima bejn Messer Piero Fruosino di Antonio da Vinci, nutar, kanċillier u ambaxxatur tar-Repubblika Fjorentina u dixxendent ta' familja għanja Taljana ta' kbarat u tfajla ta' familja baxxa tar-raħal mill-villaġġ żgħir Toskan ta' Anchiano, xi żewġ kilometri 'l bogħod minn Vinci <ref target="https://mt.wikipedia.org/wiki/Il-Paġna_prinċipali#cite_note-11">[11]</ref>, fit-territorju ta' Firenze. <ref target="https://mt.wikipedia.org/wiki/Il-Paġna_prinċipali#cite_note-Chiesa-12">[12]</ref>·<ref target="https://mt.wikipedia.org/wiki/Il-Paġna_prinċipali#cite_note-AV-13">[13]</ref>. 
Studju dattiloskopiku tal-<ref target="https://mt.wikipedia.org/wiki/2006">2006</ref> jinnota li Caterina setgħet kienet ilsira ġejja mill-Orjent, jew għall-inqas mir-reġjun tal-Mediterran, u mhux raħħala minn of Vinci, <ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Leonardo, jew aħjar Lionardo skont l-isem tal-magħmudija<ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>, għex l-ewwel ħames snin ta' ħajtu ma' missieru <ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>, fejn kien ittrattat bħala tifel leġittmu<ref target="https://mt.wikipedia.org/wiki/Il-Paġna_prinċipali#cite_note-grandesdecouvertes-15">[15]</ref>. Fil-magħmudija kellu ħames parrini rġiel u ħames parrini nisa, kollha mir-raħal<ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>.</p>
<p>F'dik l-epoka, il-konvenzjoni ta' kif jissejħu n-nies ma kinitx għadha żviluppata fl-<ref target="https://mt.wikipedia.org/wiki/Ewropa">Ewropa</ref>. Il-familji tal-kbarat biss kienu jużaw il-kunjom tal-appartenenza patronimika. In-nies ordinarji kienu jissejħu b'ismhom, u b'xi żieda li tagħti iżjed preċiżjoni jekk ikun hemm bżonn: l-isem tal-missier,il-post ta' minn fejn huma, il-kunjom, l-isem tal-imgħallem għan-nies tas-sengħa, eċċ.  Għalhekk, l-isem tal-artista hu <hi rend="italic">Leonardo di ser Piero Da Vinci</hi>, li tfisser <hi rend="italic">Leonardo, iben ser Piero Minn Vinci</hi>; però id-"Da" għandha ittra majuskola biex turi li dan mhux patronimiku<ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>. Leonardo kien jiffirma x-xogħlijiet tiegħu sempliċemente <hi rend="italic">Leonardo</hi> jew <hi rend="italic">Io, Leonardo</hi> ("Jien, Leonarda"). Allura l-parti l-kbira tal-awtoritajiet jattribwixxu x-xogħlijiet tiegħu lil <hi rend="italic">Leonardo</hi> mingħajr <hi rend="italic">da Vinci</hi>. X'aktarx ma kienx juża isem missieru għax kien iben illeġittmu. </p>
<p>Fl-1457, meta kellu ħames snin ommu żżewġet lil Antonio di Piero Buti del Vacca da Vinci, fuħħar mill-villaġġ, li miegħu kellha ħames ulied<ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>. Sadattant missieru żżewweġ lil Albieri degli Amadori, tfajla ta' 16-il sena minn familja għanja minn Firenze <ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>. Din billi ma kellhiex tfal tefgħet imħabbitha kollha fuq Leonarda, imma mietet ta' età żgħira fit-tqala fl-1464<ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>. Missieru minn twelidu kien kien dejjem iqisu apparti mill-familja u qatt ma għamlu leġittmu. Missieru żżewweġ tliet darbiet oħra u kellu għaxar ulied oħra wara Leonardo. Leonardo kien jinġieb mal-aħħar mara ta' missieru , Lucrezia Guglielmo Cortigiani, u f'nota sejħilha "omm għażiża u ħanina"<ref target="https://mt.wikipedia.org/wiki/Il-Paġna_prinċipali#cite_note-Vezzosi1-10">[10]</ref>. Zijuh Francesco u nannuh Antonio da Vinci kellhom rwol importanti fit-trobbija tiegħu. Nannuh għallmu l-osservazzjoni tan-natura; kien dejjem itennilu "Po l’occhio!" (Iftaħ għajnejk!) <ref target="https://mt.wikipedia.org/wiki/Il-Paġna_prinċipali#cite_note-16">[16]</ref>.</p>
</text></body></html>