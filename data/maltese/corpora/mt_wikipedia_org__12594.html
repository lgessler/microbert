<html><body><text id="wikipedia_mt_wikipedia_org__12594.html" ns="0" revid="265274" sourceurl="https://mt.wikipedia.org/wiki/Amburgu" title="Amburgu" type="wikipedia">Amburgu
<p><hi rend="bold">Amburgu</hi> (Hamburg) hija t-tieni l-ikbar belt fil-<ref target="https://mt.wikipedia.org/wiki/Ġermanja">Ġermanja</ref> (wara <ref target="https://mt.wikipedia.org/wiki/Berlin">Berlin</ref>), u għandha l-akbar popolazzjoni fost il-bliet mhux kapitali fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. Amburgu hija waħda mill-Istati Federali tal-Ġermanija.</p>
<p>Din il-Belt tgħodd madwar 1,8 milljun ruħ, iżda dan jitla' għal 4,3 milljun ruħ jekk wieħed iqis is-subborgi tagħha. Il-port ta' Amburgu huwa t-tieni l-akbar port fl-Ewropa (wara dak ta’ Rotterdam), u jinsab fid-disa' post ta’ l-akbar portijiet tad-dinja. </p>
<p>Il-belt ta’ Amburgu tinsab fit-Tramuntana tal-Ġermanja u hija ċentru industrijali b’fabbriki bħal <hi rend="italic">Blohm + Voss</hi> u <hi rend="italic">Norddeutsche Affinerie</hi>. L-industrija tal-midja hija importanti f’Hamburg u hawn jinsabu, fost oħrajn, l-istazzjon tar-radju u t-televiżjoni <hi rend="italic">Norddeutscher Rundfunk</hi> u pubblikaturi bħal <hi rend="italic">Gruner + Jahr</hi> u <hi rend="italic">Spiegel-Verlag</hi>. B’kollox jinsabu aktar minn 120,000 intrapriżi f’din il-belt.</p>
Storja
<p>Din il-belt ħadet isimha mill-ewwel bini tagħha. Dan kien kastell mibni skond l-ordni ta’ l-Imperatur <ref target="https://mt.wikipedia.org/wiki/Karlumanju">Karlumanju</ref> fis-sena 808 AD. Dan kien iġib l-isem ta’ Hammaburg, fejn <hi rend="italic">burg</hi> tfisser kastell, filwaqt li t-tifsira tal-kumplament tal-kelma <hi rend="italic">Hamma</hi> baqgħet inċerta, l-istess bħall-lokazzjoni ta’ dan il-kastell.</p>
<p>Amburgu ġiet, ħafna drabi, meqruda u maħkuma. Fis-sena 845, flotta ta’ 600 vapur tal-<ref target="https://mt.wikipedia.org/wiki/Vikingi">Vikingi</ref> waslu sax-xmara Elbe u qerdu l-belt. Dak iż-żmien kienet belt ta’ madwar 500 ruħ. Fis-sena 1030, il-Belt ġiet maħruqa mir-Re Mieszko II Lambert tal-Polonja. Valdemar II tad-<ref target="https://mt.wikipedia.org/wiki/Danimarka">Danimarka</ref> rebaħ il-belt fis-sena 1201 u 1214. Amburgu għaddiet minn numru ta’ nirien kbar, l-agħar tnejn seħħu fis-snin 1284 u 1842. Fis-sena 1842, tilfu ħajjiethom 51 ruħ, inqered diversi bini importanti u 20,000 spiċċaw bla dar. Ir-rikostruzzjoni damet aktar minn 40 sena. Għal perjodu ta’ żmien qasir kienet annessa minn <ref target="https://mt.wikipedia.org/wiki/Napuljun_I_ta'_Franza">Napuljun I ta' Franza</ref> (1810–14). Il-forzi <ref target="https://mt.wikipedia.org/wiki/Russja">Russi</ref> lliberaw il-belt fis-sena 1814. Fit-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, il-Belt soffriet numru ta’ attakki mill-ajru u ġew maqtula 42,000 nies ċivili. Fi Frar 16, 1962, kien hemm għargħar tax-xmara Elbe minħabba maltempata qawwija u 300 ruħ tilfu ħajjiethom.</p>
<p>Amburgu kien stat indipendenti tal-Konfederazzjoni Ġermaniża (1815–66), il-Konfederazzjoni tat-Tramuntana tal-Ġermanja (1866–71), l-Imperu Ġermaniż (1871–1918) u tar-Repubblika ta’ Weimar (1919–33). Waqt il-perjodu tal-Ġermanja Nażista, Hamburg kienet<hi rend="italic"> Gau</hi>  mis-sena 1934 sas-sena 1945. Wara t-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, din il-belt kienet fiż-żona Ingliża u saret stat tar-Repubblika Federali tal-Ġermanja fis-sena 1949.</p>
<p>Fl-ewwel nofs tas-seklu 19, saret referenza fil-proża u l-poeżija, għal qaddisa patruna bl-isem ta’ Amburgu (Hamburg) bil-Latin, <hi rend="italic">Hammonia</hi>. B’hekk din saret is-simbolu tal-Belt f’dan iż-żmien. Fit-tieni nofs tas-seklu 19 il-populazzjoni ta’ Amburgu kibret b’rata qawwija. Il-<hi rend="italic">Hamburg America Line</hi> saret l-akbar kumpanija tal-merkanzija transatlantika, b’Albert Ballin bħala d-direttur tagħha. Dan kien il-port minn fejn ħafna Ġermaniżi u nies mill-Ewropa tal-Lvant emigraw lejn l-Amerika u kont issib kumpaniji tan-negozju mid-dinja kollha.</p>
<p>Il-bombi ta’ l-Alleati waqt it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> wasslu għal numru kbir ta’ persuni ċivili imweġġin, kif ukoll għal partijiet kbar tal-Belt u tal-port meqruda. Amburgu ċediet lill-Forzi Ingliżi fit-3 ta’ April tas-sena 1945. 
Il-fruntieri interjuri tal-Ġermanja isseparaw il-belt minn ħafna mill-<hi rend="italic">Hinterland</hi> u n-negozju internazzjonali ta’ Amburgu mar għall-agħar. Ir-reunifikazzjoni tal-Ġermanja fis-sena 1990, u d-dħul ta’ diversi stati Ewropej u Baltiċi fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref> fis-sena 2004, wasal sabiex dan il-port, flimkien mal-Belt kollha, jikseb mill-ġdid il-pożizzjoni tiegħu bħala l-akbar port reġjonali għall-merkanzija ta’ kontejners u ċ-ċentru ewlieni kummerċjali.</p>
Kultura u Ħajja Kontemporanja
<p>F’Amburgu nsibu aktar minn 40 teatru, 60 mużew u 100 post u klabb tal-mużika. Fis-sena 2005 il-fuq minn 18 milljun attendew kunċerti, esibizzjonijiet, teatri, ċinema, mużewijiet u wirjiet oħra kulturali. Insibu aktar minn 8,552 kumpaniji taxxabbli –b’daqs medju ta’ 3,16 impjegat—fis-settur kulturali bħal, ma hija l-mużika, wirjiet ta’ arti artistika u letteratura.</p>
Teatri
<p>It-teatru pubbliku <hi rend="italic">Deutsches Schauspielhaus</hi>, it-<hi rend="italic">Thalia Theater</hi>, u l-<hi rend="italic">Kampnagel</hi>  huma magħrufa sew fil-Ġermanja u barra mill-pajjiż. <hi rend="italic">The English Theatre</hi>  twaqqaf fis-sena 1976 u huwa l-eqdem teatru professjonali bl-Ingliż fil-Ġermanja, bl-impjegati tiegħu kollha kelliema nattivi ta’ l-Ingliż.</p>
Turiżmu
<p>Żjara tipika f’Amburgu tikkonsisti minn żjara tar-<hi rend="italic">Rathaus</hi> u l-knisja ta’ <hi rend="italic">St. Michaelis</hi> (imsejjħa <hi rend="italic">Michel</hi>), kif ukoll dawra mad-distrett ta’ l-imħażen antiki (<hi rend="italic">Speicherstadt</hi>) u mall-port. Il-postijiet ta’ interess kollha jistgħu jintleħqu permezz ta’ kowċijiet turistiċi. Ħafna turisti jagħmlu dawra bid-dgħajjsa madwari il-port u/jew il-kanali (<hi rend="italic">Große Hafenrundfahrt, Fleetfahrt</hi>) li jibdew mill-Landungsbrücken. Il-mużewijiet huma destinazzjoni ewlenija oħra.
Filgħaxija t-turisti jistgħu jagħmlu mixja mar-Reeperbahn fid-distrett ta’ St. Pauli, li huwa meqjus bħala l-akbar distrett ta’ red lights fl-Ewropa, b’numru kbir ta’ barijiet u nightclubs. Kien hawnhekk fejn il-Beatles bdew il-karriera tagħhom, b’residenza ta’ 48 lejl fil-klabb <hi rend="italic">Indra</hi>, u wara 58 lejl fil-<hi rend="italic">Kaiserkeller</hi>. Oħrajn jippreferu l-parti aktar rilassanti bl-isem ta’ <hi rend="italic">Schanze</hi>,  fejn wieħed isib ħafna ħwienet tal-kafè, jew inkella xi barbikju fuq ix-xatt tax-xmara Elbe. F’Amburgu nsibu wkoll zu popolari bl-isem ta’ <hi rend="italic">Tierpark Hagenbeck</hi>.
Hawn ukoll min iżur din il-belt minħabba xi interess speċjali: għal xi wirja mużikali, xi avveniment sportiv, kungress jew fiera.</p>
Festi u avvenimenti
<p>Amburgu hija belt magħrufa għal ħafna festi u avvenimenti. Fosthom hemm festi fit-toroq bħall-<hi rend="italic">festival gay pride Christopher Street Day</hi>  u l-fiera ta’ l-Alster.. Il-Hamburger Dom hija l-akbar fiera ta’ divertiment fit-Tramuntana tal-Ġermanja u tiġi organizzata tliet darbiet fis-sena. IL-<hi rend="italic">Hafengeburtstag</hi> hija fiera ta’ divertiment oħra għaċ-ċelebrazzjoni ta’ għeluq snin tal-port permezz ta’ party u parata tal-vapuri. Fil-knisja ta’ San Mikiel issir quddiesa għall-motoċiklisti.</p>
<p>F’Diċembru jiġu organizzati fieri tal-Milied f’ħafna lokazzjonijiet tal-Belt, fosthom fil-pjazza tal-<hi rend="italic">Hamburg Rathaus</hi>. Għal min japprezza l-arti u l-kultura jiġi organizzat il-lejl tal-mużewijiet. Sa nofs il-lejl wieħed jista jżur madwar 40 mużew bil-prezz ta’ wieħed biss. Fis-sena 2008 ġie organizzat is-sitt Festival tal-Kulturi fix-xahar ta’ Settembru, għaċ-ċelebrazzjoni tal-ħajja multikulturali. Waqt il-<hi rend="italic">Filmfest Hamburg</hi> jiġu preżentati numru kbir ta’ films. </p>
<p>Il-<hi rend="italic">Hamburg Messe and Congress</hi> toffri lokazzjoni għal diversi fieri kummerċjali, bħal per eżempju il-<hi rend="italic">Hanseboot</hi>, wirja internazzjonali tad-dgħajjes, jew <hi rend="italic">Du und deine Welt</hi>, esibizzjoni kbira tal-konsumatur. Isiru wkoll avveniment sportivi bħall-kompetizzjoni taċ-ċikliżmu <hi rend="italic">Vattenfall Cyclassics</hi>, il-Maratona ta’ Amburgu, l-akbar maratona tal-Ġermanja wara dik ta’ Berlin, it-turnament tat-tenis bl-isem ta’ <hi rend="italic">Hamburg Masters</hi> u sports ta’ l-ekkwestriju bħad-<hi rend="italic">Deutsches Derby</hi>.</p>
Sport
<p>F’Hamburg insibu numru ta’ timijiet sportivi u matul is-sena jsiru ħafna attivitajiet sportivi.
Hamburger SV, huwa tim tal-futbol fil-Bundesliga, li rebaħ ħafna titli lokali kif ukoll il-European Cup fis-sena 1983. Dan it-tim jilgħab fil-<hi rend="italic">HSH Nordbank Arena</hi>. FC St. Pauli huwa klabb ieħor tal-futbol li jilgħab fit-tieni diviżjoni fl-istadju <hi rend="italic">Millerntor-Stadion</hi>.
Il-Hamburg Freezers jirrapreżentaw lill-Hamburg fid-<hi rend="italic">DEL</hi>, il-lega tal-ħoki tas-silġ fil-Ġermanja. It-tim ta’ HSV Handball jilgħab fil-lega tal-ħandbol u jilgħab fil- <hi rend="italic">Color Line Arena</hi>.
F’din il-Belt insibu timijiet ta’ ħafna sports ieħor, bħal dak tar-rugbì, volibol u tenis.
Matul is-sena isiru turnament u avvenimenti tat-tenis, sports ekkwestriju, maratoni u kompetizzjonijiet bħall-<hi rend="italic">Vattenfall Cyclassics</hi>, u  <hi rend="italic">triathlon ITU</hi>.
L-arena HSH Nordbank intużat fit-Tazza tad-Dinja tas-sena 2006. Fis-sena 2010 ser jintlgħab il-finali tal-UEFA Cup f’din l-arena.</p>
Ekonomija
<p>Il-prodott gross domestiku ta’ Amburgu huwa ta’ €88,9 billjun, l-akbar wieħed fil-Ġermanja u hawn insibu 120,000 intrapriża. Fis-sena 2007, d-dħul medju ta’ l-impjegati kien ta’ €30,937.
L-akbar unità ekonomika ta’ Amburgu huwa l-port, li wara r-reunifikazzjoni tal-Ġermanja, kiber b’rata mgħaġġla.
Amburgu, fiimkien mal-Bliet ta’ Seattle u Toulouse, hija lokazzjoni importanti għall-industrija ajruspazjali ċivili. Il-kumpanija Airbus, li għandha impjanta ta’ l-immuntar f’Amburgu, timpjega aktar minn 13,000 ruħ fid-distrett ta’ Finkenwerder. L-industrija kbira tinkludi l-produzzjoni ta’ l-azzar, l-aluminju, r-ram u numru ta’ ta’ tarzni bħal Blohm + Voss.</p>
Midja
<p>Industriji importanti oħra huma kumpaniji tal-midja b’aktar minn 70,000 impjegat. Is-sezzjoni <hi rend="italic">Norddeutscher Rundfunk</hi> tan-netwerk tat-televiżjoni u r-radju <hi rend="italic">ARD</hi> hija bbażata f'Amburgu; kif ukoll stazzjonijiet kummerċjali tat-televiżjoni <hi rend="italic">Hamburg 1</hi> and <hi rend="italic">Tide TV</hi>. Insibu wkoll diversi stazzjonijiet reġjonali tar-radju bħal <hi rend="italic">Radio Hamburg</hi>, kif ukoll numru kbir ta’ kumpaniji tal-pubblikazzjoni kbar li jinkludu <hi rend="italic">Axel Springer AG</hi>, <hi rend="italic">Gruner + Jahr</hi>, <hi rend="italic">Bauer Media Group</hi>. Ħafna gazzetti u magazins nazzjonali bħal ma huma <hi rend="italic">Der Spiegel</hi> u <hi rend="italic">Die Zeit</hi>  jiġu ppubblikati hawnhekk, kif ukoll gazzetti ta’ xi interess speċjali bħal <hi rend="italic">Financial Times Deutschland</hi>. Il-<hi rend="italic">Hamburger Abendblatt</hi>  hija gazzetta reġjonali li toħroġ kuljum b’distribuzzjoni kbira. Insibu numru ta’ kumpaniji tal-mużika (l-akbar waħda hija <hi rend="italic">Warner Bros. Records Germany</hi>) u kumpaniji ta’ l-Internet (per eżempju., <hi rend="italic">AOL</hi>, <hi rend="italic">Adobe Systems</hi> u <hi rend="italic">Google Germany</hi>, u anke kumpaniji tal-Web 2.0 bħal <hi rend="italic">Qype</hi>).</p>
</text></body></html>