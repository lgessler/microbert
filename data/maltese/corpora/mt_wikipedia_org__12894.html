<html><body><text id="wikipedia_mt_wikipedia_org__12894.html" ns="0" revid="249913" sourceurl="https://mt.wikipedia.org/wiki/Glen_Johnson" title="Glen Johnson" type="wikipedia">Glen Johnson
<p><hi rend="bold">Glen McLeod Cooper Johnson</hi> (<ref target="https://mt.wikipedia.org/wiki/Dartford">Dartford</ref>, <ref target="https://mt.wikipedia.org/wiki/23_ta'_Awwissu">23 ta' Awwissu</ref> <ref target="https://mt.wikipedia.org/wiki/1984">1984</ref>) hu plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li jilgħab fil-<ref target="https://mt.wikipedia.org/wiki/Premier_League">Premier League Ingliż</ref> flimkien ma' <ref target="https://mt.wikipedia.org/wiki/Stoke_City_FC">Stoke City</ref>, u deher ukoll f'isem it-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref>. Il-pożizzjoni prinċipali tiegħu hi dik fuq il-faxxa leminija, u hu kapaċi jilgħab ukoll bħala difensur xellugi jew fuq il-lemin ta' nofs il-grawnd.</p>
Karriera
West Ham
<p>Johnson kien prodott tas-sistema ġovanili ta' <ref target="https://mt.wikipedia.org/wiki/West_Ham_United_FC">West Ham United</ref>, u l-ewwel kuntratt professjonali wasal nhar l-1 ta' Awwissu 2001 fl-età ta' 16-il sena, kuntratt ta' tliet snin fejn ingħata l-flokk numru 23.<ref target="https://mt.wikipedia.org/wiki/Il-Paġna_prinċipali#cite_note-kuntrattGJ-1">[1]</ref> Biċ-ċansijiet mal-ewwel tim ikunu limitati, eventwalment hu ngħaqad mar-rivali lokali <ref target="https://mt.wikipedia.org/wiki/Millwall_FC">Millwall</ref> taħt self għal erba' ġimgħat, fejn iddebutta fiċ-<ref target="https://mt.wikipedia.org/wiki/Football_League_Championship">Championship</ref> f'telfa barra minn darhom kontra <ref target="https://mt.wikipedia.org/wiki/Norwich_City_FC">Norwich City</ref> tad-19 ta' Ottubru. Il-perjodu ta' self ġie estiż darbtejn f'xahar, qabel ma ġie msejjaħ lura lejn <ref target="https://mt.wikipedia.org/wiki/Upton_Park">Upton Park</ref>. Id-debutt mat-tim tal-kapitali Ingliża wasal fit-22 ta' Jannar 2003, fit-telfa kontra <ref target="https://mt.wikipedia.org/wiki/Charlton_Athletic_FC">Charlton Athletic</ref>, fejn daħal bħala sostitut għall-midfilder <ref target="https://mt.wikipedia.org/wiki/Édouard_Cissé">Édouard Cissé</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Hu għamel total ta' ħmistax-il dehra fil-<ref target="https://mt.wikipedia.org/wiki/Premiership">Premiership</ref> — u dehra oħra fl-FA Cup — matul l-<ref target="https://mt.wikipedia.org/wiki/Premier_League_2002–03">istaġun 2002–03</ref>, fejn kien sar pedina importanti fit-tim ta' West Ham. Nhar it-18 ta' Marzu 2003 iffirma kuntratt ġdid ta' erba' snin.<ref target="https://mt.wikipedia.org/wiki/Il-Paġna_prinċipali#cite_note-kuntrattGJ-1">[1]</ref> Madanakollu, l-aħħar dehra bil-flokk tal-<hi rend="italic">Hammers</hi> wasal fl-aħħar ġurnata tal-kampjonat, fil-11 ta' Mejju 2003, fil-pari barra minn darhom kontra <ref target="https://mt.wikipedia.org/wiki/Birmingham_City_FC">Birmingham</ref> — partita li kellhom bżonn jirbħu biex b'hekk rathom jiġu relegati għall-Ewwel Diviżjoni.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Chelsea
<p>Xahrejn biss wara, hu ngħaqad mar-rivali tal-kapitali <ref target="https://mt.wikipedia.org/wiki/Chelsea_FC">Chelsea</ref>, fejn iffirma nhar il-15 ta' Lulju għal somma ta' madwar £6 miljun.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Id-debutt tiegħu wasal fit-13 ta' Awwissu fir-rebħa kontra <ref target="https://mt.wikipedia.org/wiki/MŠK_Žilina">Žilina</ref> fiċ-<ref target="https://mt.wikipedia.org/wiki/UEFA_Champions_League_2003–04">Champions League 2003–04</ref>, u l-ewwel gowl tiegħu wasal fil-partita ta' ritorn, ġimgħatejn wara. Fil-kampjonat iddebutta f'<ref target="https://mt.wikipedia.org/wiki/Anfield">Anfield</ref> kontra <ref target="https://mt.wikipedia.org/wiki/Liverpool_FC">Liverpool</ref>, fis-17 ta' Awwissu, imma kellu jistenna sad-9 ta' Novembru biex isib l-ewwel gowl tiegħu mal-<hi rend="italic">Blues</hi> fejn fetaħ l-iskor fir-rebħa kbira ta' 5–0 fuq <ref target="https://mt.wikipedia.org/wiki/Newcastle_United_FC">Newcastle United</ref>.</p>
<p>Bil-preżenza ta' <ref target="https://mt.wikipedia.org/wiki/Paulo_Ferreira">Paulo Ferreira</ref> u l-plejer versatili <ref target="https://mt.wikipedia.org/wiki/Geremi_Njitap">Geremi</ref>, matul l-<ref target="https://mt.wikipedia.org/wiki/Premier_League_2005–06">istaġun 2005–06</ref> Johnson lagħab biss ftit partiti. B'riżultat t'hekk, f'Ġunju tal-2006 Johnson ingħaqad ma' <ref target="https://mt.wikipedia.org/wiki/Portsmouth_FC">Portsmouth</ref> għal perjodu ta' self sal-aħħar tal-istaġun, u fir-ritorn tiegħu ma' Chelsea beda l-finali tal-<ref target="https://mt.wikipedia.org/wiki/FA_Community_Shield">Community Shield</ref> 2007 u l-ewwel partita tal-istaġun kontra Birmingham City.</p>
Portsmouth
<p>Nhar il-31 ta' Awwissu 2007, fl-aħħar ġurnata tas-suq tat-trasferimenti, Johnson iffirma kuntratt ta' erba snin ma' Portsmouth, għal somma li ddur madwar l-£4 miljun.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Mid-debutt tiegħu fit-telfa ta' 3–1 kontra l-<ref target="https://mt.wikipedia.org/wiki/Arsenal_FC">Arsenal</ref>, hu sar regulari mal-ewwel ħdax fuq il-faxxa leminija tad-difiża. L-ewwel gowl tiegħu wasal fl-20 ta' Ottubru b'azzjoni personali minn nofs il-grawnd kontra <ref target="https://mt.wikipedia.org/wiki/Wigan_Athletic_FC">Wigan Athletic</ref>. L-ewwel unur mat-tim il-ġdid kienet l-<ref target="https://mt.wikipedia.org/wiki/FA_Cup">FA Cup</ref> 2008, fejn lagħab il-partita sħiħa kontra <ref target="https://mt.wikipedia.org/wiki/Cardiff_City">Cardiff</ref>.</p>
<p>Il-prestazzjonijiet tajbin tiegħu wasslu biex ikun hemm għajdut li timijiet bħal <ref target="https://mt.wikipedia.org/wiki/Liverpool_FC">Liverpool</ref> lesti li joffru £9 miljun għas-servizzi ta' Johnson, però dan tal-aħħar nhar id-9 ta' Jannar 2009 iffirma kuntratt ġdid ta' erba' snin u nofs.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Madanakollu, l-għajdut fuq possibbiltà ta' trasferiment ma waqfux.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fi tmiem l-<ref target="https://mt.wikipedia.org/wiki/Premier_League_2008–09">istaġun 2008–09</ref> ġie msejjaħ fit-Tim tas-Sena tal-PFA minkejja staġun diżappuntanti għal Portsmouth fejn irnexxielhom iżommu posthom fl-ogħla diviżjoni Ingliża, b'7 punti 'l fuq mir-relegazzjoni.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Rappreżentant ta' Portsmouth ikkonferma fit-13 ta' Ġunju 2009 li saret offerta għal Johnson u hu kellu aktar ċans li fl-istaġun li jmiss jilgħab ma' klabb ġdid, b'<ref target="https://mt.wikipedia.org/wiki/Chelsea_FC">Chelsea</ref>, <ref target="https://mt.wikipedia.org/wiki/Liverpool_FC">Liverpool</ref> u <ref target="https://mt.wikipedia.org/wiki/Manchester_City_FC">Manchester City</ref> ikunu fost l-interessati. Fis-16 ta' Ġunju 2009, Portsmouth qablu fuq somma ta' madwar £17-il miljun mit-tim ta' Liverpool li għelbu lil Chelsea u Manchester City għall-firma tal-plejer. Glen Johnson stqarr ma' xi uffiċjali ta' Anfield li hu jridu jingħaqad mar-<hi rend="italic">Reds</hi>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Liverpool
<p>Nhar it-22 ta' Ġunju ġie finalizzat it-trasferiment tiegħu għal mat-tim ta' <ref target="https://mt.wikipedia.org/wiki/Liverpool_FC">Liverpool</ref> fejn iffirma kuntratt ta' erba' snin.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Johnson iddebutta fl-ewwel partita tal-istaġun, fit-telfa ta' 2–1 kontra <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, waqt li l-ewwel gowl tiegħu wasal fid-19 ta' Awwissu 2009 kontra <ref target="https://mt.wikipedia.org/wiki/Stoke_City_FC">Stoke City</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Internazzjonali
<p>Johnson ingħata d-debutt mat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali tal-Ingilterra</ref> nhar it-18 ta' Novembru 2003 kontra d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref>, fejn daħal bħala sostitut għall-imweġġa' <ref target="https://mt.wikipedia.org/wiki/Gary_Neville">Gary Neville</ref> wara sittax-il minuta.</p>
<p>Wara prestazzjonijiet xejn brillanti fil-logħba tal-ħbiberija kontra d-Danimarka ta' Awwissu 2005, hu tilef postu bħala s-"sostitut" ta' Gary Neville lil <ref target="https://mt.wikipedia.org/wiki/Luke_Young">Luke Young</ref>, li lagħab fiż-żewġ partiti ta' kwalifika tat-Tazza tad-Dinja. Johnson kellu jistenna sal-ħatra ta' <ref target="https://mt.wikipedia.org/wiki/Fabio_Capello">Fabio Capello</ref> bħala l-kowċ il-ġdid tal-Ingilterra, li semmieh mal-iskwadra ta' Jannar 2008. Ir-ritorn tiegħu wasal fir-rebħa ta' 2–0 fuq l-<ref target="https://mt.wikipedia.org/wiki/Tim_nazzjonali_tal-futbol_tal-Andorra">Andorra</ref>.</p>
Unuri
Klabb
Chelsea
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2004–05</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2004–05</item></list>
Portsmouth
<list type="unordered"><item><ref target="https://mt.wikipedia.org/wiki/FA_Cup">FA Cup</ref>: 2007–08</item></list>
Liverpool
<list type="unordered"><item><ref target="https://mt.wikipedia.org/wiki/Football_League_Cup">Football League Cup</ref>: 2011–12</item></list>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=32697">Il-Paġna prinċipali</ref> fuq Soccerbase</item>
<item><ref target="http://www.stokecityfc.com/teams/stoke-city/glen-johnson">Profil</ref> fuq is-sit uffiċjali ta' Stoke City</item></list>
</text></body></html>