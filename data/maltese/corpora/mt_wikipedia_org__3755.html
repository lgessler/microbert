<html><body><text id="wikipedia_mt_wikipedia_org__3755.html" ns="0" revid="246956" sourceurl="https://mt.wikipedia.org/wiki/Kolokolo" title="Kolokolo" type="wikipedia">Kolokolo
<p>Il-<ref target="https://mt.wikipedia.org/wiki/Kolokolo">kolokolo</ref> (Dromiciops gliroides) jew kif isibuħ ukoll <hi rend="bold"><ref target="https://mt.wikipedia.org/wiki/Monito_del_monte">monito del monte</ref></hi> li jfisser "xadina żgħira tal-muntanji", huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Marsupjali">marsupjali</ref> <ref target="https://mt.wikipedia.org/wiki/Karnivoru">karnivoru</ref> ta' l-<ref target="https://mt.wikipedia.org/wiki/Amerika">Amerika</ref> t'isfel. Jinstab biss fuq il-muntanji bejn iċ-<ref target="https://mt.wikipedia.org/wiki/Ċili">Ċili</ref> u l-<ref target="https://mt.wikipedia.org/wiki/Arġentina">Arġentina</ref> u jippreferi foresti umdi, partikolarment fejn jikber il-<ref target="https://mt.wikipedia.org/wiki/Bambu">bambu</ref> jew qasab ċilen u huwa pjuttost komuni fl-arja ristretta li jgħix fiha.  </p>
<p>Il-<ref target="https://mt.wikipedia.org/wiki/Kolokolo">kolokolo</ref> huwa marsupjal <ref target="https://mt.wikipedia.org/wiki/Notturn">notturn</ref> u għandu abblità kbira biex jitla' mas-siġar fejn jgħinu ħafna denbu, imma jsibu komdu tant ieħor fuq l-art. Huwa għandu kapaċità li jakkumula riserva kbira ta' xaħam f'denbu, u fi żmien ġimgħa kapaċi jirdoppja l-piż ta' ġismu. Din ir-riserva tintuża matul il-ġranet kesħin tax-xitwa meta il-<ref target="https://mt.wikipedia.org/wiki/Kolokolo">kolokolo</ref> jkun qiegħed fi stat ta' ibernazzjoni.</p>
<figure><caption>Firxa tal-<ref target="https://mt.wikipedia.org/wiki/Kolokolo">kolokolo</ref> <hi rend="italic"><ref target="https://mt.wikipedia.org/wiki/Dromiciops_gliroides">Dromiciops gliroides</ref></hi></caption></figure>
Deskrizzjoni
<p>Il-<ref target="https://mt.wikipedia.org/wiki/Kolokolo">kolokolo</ref> huwa ftit akbar minn ġurdien, twil bejn 8 u 13-il cm, b'denb pjuttost oħxon fil-bidu, moderatament preħensili, ta' bejn wieħed u ieħor l-istess tul u jiżen bejn 17 u 31 gramma. Il-pil, qasir u folt fil-kanella b'xi ftit iswed fin-naħa ta' fuq għal mal-ġnub, ma' l-idejn u s-saqajn, b'xi tbajja fil-griż ċar 'l hemm u 'l hawn, b'wiċċu u żaqqu fil-bajdani. Il-<ref target="https://mt.wikipedia.org/wiki/Kolokolo">kolokolo</ref> għandu par għajnejn kbar ftit imqabbżin 'il barra b'żewġt iċrieki suwed madwarhom u par widnejn qosra, żgħar u tondi.  </p>
Dieta
<p>Il-parti l-kbira tad-dieta tal-<ref target="https://mt.wikipedia.org/wiki/Kolokolo">kolokolo</ref> hija waħda <ref target="https://mt.wikipedia.org/wiki/Karnivora">karnivora</ref>, magħmulha minn insetti u <ref target="https://mt.wikipedia.org/wiki/Annimal">annimali</ref> <ref target="https://mt.wikipedia.org/wiki/Vertebrati">vertebrati</ref> żgħar, għalkemm ammont żgħir ta' <ref target="https://mt.wikipedia.org/wiki/Frott">frott</ref> jittiekel ukoll.</p>
Riproduzzjoni
<p>It-tgħammir isir matul ir-rebbiegħa u fil-bidu tas-sajf. Wara biss ftit ġranet jitwieldu minn 1 sa 5 frieħ taħt forma ta' embrjuni żgħar ħafna, li jiġu miżmuma ġewwa marsupju żviluppat sew li jiflaħ massimu ta' 4. Dawn ikomplu jiżviluppaw fil-marsupju ta' l-omm u joħorġu biss wara ftit ġimgħat, meta jkunu kapaċi jżommu it-temperatura ta' ġisimhom stabli. Wara jkomplu jikbru ġo bejta fis-siġar li tkun lestiet l-omm minn qabel. Ftit ġranet biss wara il-frieħ jibdew iduru ma' l-omm imqabdin ma' daharha, dan sakemm jkunu kapaċi jżommu waħedhom fis-siġar. Il-<ref target="https://mt.wikipedia.org/wiki/Kolokolo">kolokolo</ref> jilħqu l-maturità sesswali tagħhom fit-tieni sena ta' ħajja.</p>
Klassifikazzjoni
<p>Il-<ref target="https://mt.wikipedia.org/wiki/Kolokolo">kolokolo</ref> jew <ref target="https://mt.wikipedia.org/wiki/Monito_del_monte">monito del monte</ref> huwa l-uniku membru tal-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Microbiotheriidae">Microbiotheriidae</ref> u l-unika speċi ħajja mill-<ref target="https://mt.wikipedia.org/wiki/Ordni">ordni</ref> antik <ref target="https://mt.wikipedia.org/wiki/Microbiotheria">Microbiotheria</ref>, li ilu miż-żminijiet ta' l-<ref target="https://mt.wikipedia.org/wiki/Oligoċen">Oligoċen</ref> u l-<ref target="https://mt.wikipedia.org/wiki/Mioċen">Mioċen</ref> ta' l-<ref target="https://mt.wikipedia.org/wiki/Amerika">Amerika</ref> t'isfel. Għalkemm darba kien maħsub li huwa membru ta' l-<ref target="https://mt.wikipedia.org/wiki/Ordni">ordni</ref> <ref target="https://mt.wikipedia.org/wiki/Didelphimorphia">Didelphimorphia</ref>, ħafna evidenzi anatomiċi u ġenetiċi fi żmienijiet reċenti wasslu għall-konklużjoni li dan il-<ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Marsupjali">marsupjali</ref> ċkejken ta' l-Amerika t'isfel huwa relatat l-aktar fil-qrib mal-marsupjali tal-kontinent <ref target="https://mt.wikipedia.org/wiki/Awstralja">Awstraljan</ref>. Huwa maħsub ukoll li l-antenati fil-bogħod tal-<ref target="https://mt.wikipedia.org/wiki/Kolokolo">kolokolo</ref>, jew baqgħu fil-kontinent ta' l-Amerika t'isfel waqt li oħrajn daħlu fil-kontinent Antartiku w eventwalment f'dak Awstraljan matul iż-żmien li t-3 kontinenti kienu magħqudin f'kontinent wieħed bl-isem ta' <ref target="https://mt.wikipedia.org/wiki/Gondwana">Gondwana</ref> jew kienu parti mil-fawna marsupjali Awstraljana li reġgħu invadew lura il-kontinent ta' l-Amerika t'isfel.</p>
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Microbiotheria">Microbiotheria</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Microbiotheriidae">Microbiotheriidae</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Dromiciops">Dromiciops</ref></hi>
<list type="unordered"><item>Kolokolo jew Monito del monte <hi rend="italic">Dromiciops gliroides</hi></item></list></item></list></item></list></item></list>
Sinonimi
<p>L-isem <hi rend="italic">Dromiciops australis</hi> huwa sinonimu ta' <hi rend="italic">Dromiciops gliroides</hi></p>
Referenzi
<list type="unordered"><item>Gardner, Alfred (November 16, 2005). Wilson, D. E., and Reeder, D. M. (eds) Mammal Species of the World, 3rd edition, Johns Hopkins University Press, 21. <ref target="https://mt.wikipedia.org/wiki/Special:BookSources/0801882214">ISBN 0-801-88221-4</ref>.</item></list>
Ħoloq esterni
<list type="unordered"><item><ref target="http://www.webcitation.org/query?id=1256478472542142&amp;url=www.geocities.com/SiliconValley/Chip/6645/Foto_de_animales/marsupiales/monito_del_monte.html">Photograph</ref></item>
<item><ref target="http://images.google.com/images?q=Dromiciops%20gliroides">Google Image Gallery</ref></item></list>
</text></body></html>