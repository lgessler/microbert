<html><body><text id="wikipedia_mt_wikipedia_org__26143.html" ns="0" revid="263547" sourceurl="https://mt.wikipedia.org/wiki/Femmini%C5%BCmu_tar-Rom" title="Femminiżmu tar-Rom" type="wikipedia">Femminiżmu tar-Rom<figure><caption>Wieħed mis-simboli tal-femminiżmu tar-Rom</caption></figure>
<p>Il-<hi rend="bold">Femminiżmu tar-Rom</hi> huwa xejra femminista li tippromwovi l-ugwaljanza bejn in-nisa u l-irġiel, il-ġlieda kontra l-inugwaljanzi soċjali u d-difiża tal-integrazzjoni tan-nisa f’movimenti differenti fis-soċjetà, sabiex dawn il-proċessi jkunu kompatibbli mal-preservazzjoni tal-kultura u tal-valuri tal-poplu Rom.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Tul l-istorja, il-grupp etniku tar-Rom ġie mżeblaħ u ppersegwitat minn soċjetajiet differenti minħabba l-partikolaritajiet tiegħu. Minkejja dan, huwa wieħed mill-ikbar minoranzi fid-<ref target="https://mt.wikipedia.org/wiki/Id-Dinja">dinja</ref>. Ħafna gruppi għadhom jippreservaw kultura karatteristika, bil-lingwa, bit-tradizzjonijiet jew bid-drawwiet tagħhom stess, fejn il-familja u s-solidarjetà fost il-membri tagħha huma ta’ importanza kbira.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-femminiżmu tar-Rom huwa kkaratterizzat mill-ġlieda biex jingħelbu l-preġudizzji u d-diskriminazzjoni fir-rigward tas-soċjetà tar-Rom u fir-rigward tan-nisa, kif ukoll l-istigma assoċjata mal-faqar.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Fi Spanja
<figure><caption>Ftuħ tal-Ewwel <hi rend="italic">Kungress tal-Femminiżmu tar-Rom</hi> fl-2017.</caption></figure>
<p>Il-bidu tal-moviment femminista tar-Rom fi <ref target="https://mt.wikipedia.org/wiki/Spanja">Spanja</ref> beda fl-1990, meta tfaċċat l-ewwel assoċjazzjoni tan-nisa femministi Rom fi <ref target="https://mt.wikipedia.org/wiki/Granada">Granada</ref>, l-<hi rend="italic">Asociación de Mujeres Gitanas ROMI</hi>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Minn dak iż-żmien ’l hawn, inħolqu ħafna assoċjazzjonijiet oħra mal-pajjiż kollu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Waħda mill-ikbar sfidi għall-komunità tar-Rom hija ż-żamma tat-tradizzjonijiet u tal-identità tar-Rom filwaqt li jiġu rrispettati d-deċiżjonijiet u l-libertà tan-nisa. Din ix-xejra femminista tfittex li tikseb l-ugwaljanza billi tesiġi d-dritt li persuna tkun differenti.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fost l-aspetti li din l-assoċjazzjoni tiddefendi l-iktar hemm l-aċċess għall-abitazzjonijiet, l-edukazzjoni u l-viżibbiltà tan-nisa. Madankollu, kien hemm ukoll ħafna oħrajn, bħan-normalizzazzjoni tad-diversità sesswali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>