<html><body><text id="wikipedia_mt_wikipedia_org__25737.html" ns="0" revid="267607" sourceurl="https://mt.wikipedia.org/wiki/Abbazija_ta%E2%80%99_V%C3%A9zelay" title="Abbazija ta’ Vézelay" type="wikipedia">Abbazija ta’ Vézelay<figure><caption>Il-faċċata tal-abbazija</caption></figure>
<p>L-<hi rend="bold">Abbazija ta’ Vézelay</hi> (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">Abbaye Sainte-Marie-Madeleine de Vézelay</hi>) hija <ref target="https://mt.wikipedia.org/wiki/Monasteru">monasteru</ref> <ref target="https://mt.wikipedia.org/wiki/Benedettini">Benedettin</ref> kif ukoll tal-Ordni Benedettina ta’ <ref target="https://mt.wikipedia.org/wiki/Cluny">Cluny</ref> f’<ref target="https://mt.wikipedia.org/wiki/Vézelay">Vézelay</ref> fid-dipartiment <ref target="https://mt.wikipedia.org/wiki/Franza">Franċiż</ref> ċentrali tal-Lvant ta’ <ref target="https://mt.wikipedia.org/wiki/Yonne">Yonne</ref>. Inbniet bejn l-1120 u l-1150. L-abbazija Benedettina, issa l-Bażilika ta’ <ref target="https://mt.wikipedia.org/wiki/Santa_Marija_Maddalena">Santa Marija Maddalena</ref>, bil-programm kumpless ta’ immaġnijiet fil-<ref target="https://mt.wikipedia.org/wiki/Kapitell">kapitelli</ref> u fil-portali mnaqqxin, hija waħda mal-kapulavuri straordinarji tal-<ref target="https://mt.wikipedia.org/wiki/Arti">arti</ref> u tal-<ref target="https://mt.wikipedia.org/wiki/Arkitettura">arkitettura</ref> <ref target="https://mt.wikipedia.org/wiki/Rumanesk">Rumaneska</ref> ta’ <ref target="https://mt.wikipedia.org/wiki/Bourgogne">Bourgogne</ref>. Wara li r-rikkezzi tagħha nsterqu mill-<ref target="https://mt.wikipedia.org/wiki/Ugonotti">Ugonotti</ref> (<ref target="https://mt.wikipedia.org/wiki/Protestanti">Protestanti</ref> Franċiżi tas-seklu 16) fl-1569, il-binja ġiet ittraskurata fis-<ref target="https://mt.wikipedia.org/wiki/Seklu_17">sekli 17</ref> u 18, u ġarrbet ħsara ulterjuri waqt il-perjodu tar-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-knisja u l-għolja ta’ Vézelay ġew iddeżinjati <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1979.</p>
<p>L-allegati <ref target="https://mt.wikipedia.org/wiki/Relikwa">relikwi</ref> ta’ Santa Marija Maddalena huma esposti fil-Bażilika.</p>
Storja
<figure><caption>Ir-relikwi ta’ Santa Marija Maddalena</caption></figure>
<p>L-abbazija Benedettina ta’ Vézelay ġiet stabbilita, bħalma kien jiġri għal ħafna abbaziji, fuq l-art tal-villa Rumana antika ta’ <ref target="https://mt.wikipedia.org/wiki/Vercellus">Vercellus</ref> (minn fejn oriġina wkoll isem il-belt ta’ <hi rend="italic">Vézelay</hi>). Il-villa kienet għaddiet f’idejn il-<ref target="https://mt.wikipedia.org/wiki/Karolinġi">Karolinġi</ref> u ngħatat lill-<ref target="https://mt.wikipedia.org/wiki/Konti_Girart">Konti Girart</ref> ta’ <ref target="https://mt.wikipedia.org/wiki/Roussillon">Roussillon</ref>. Ir-rikkezzi taż-żewġ kunventi li stabbilixxa ġew misruqa mill-Għarab fis-seklu 8, u kunvent fil-quċċata ta’ għolja ngħata n-nar min-<ref target="https://mt.wikipedia.org/wiki/Normanni">Normanni</ref>. Fis-seklu 9, l-abbazija ġiet stabbilita mill-ġdid taħt il-gwifa ta’ <ref target="https://mt.wikipedia.org/wiki/Badilo">Badilo</ref>, li sar affiljat tal-Ordni Benedettina riformata ta’ Cluny. Vézelay saret popolari wkoll għaliex kienet parti mill-erba’ <ref target="https://mt.wikipedia.org/wiki/Rotot_ta’_Santiago_de_Compostela_fi_Franza">rotot ta' Santiago de Compostela fi Franza</ref> għall-pellegrini li riedu jagħmlu l-<ref target="https://mt.wikipedia.org/wiki/Pellegrinaġġ_ta’_San_Ġakbu">pellegrinaġġ</ref> lejn <ref target="https://mt.wikipedia.org/wiki/Santiago_de_Compostela">Santiago de Compostela</ref> fil-<ref target="https://mt.wikipedia.org/wiki/Galizja">Galizja</ref>, fil-Majjistral ta’ <ref target="https://mt.wikipedia.org/wiki/Spanja">Spanja</ref>.</p>
<p>Għall-ħabta tas-sena 1050, il-patrijiet ta’ Vézelay bdew isostnu li kellhom ir-relikwi ta’ Santa Marija Maddalena, li ngħatawlhom mill-<ref target="https://mt.wikipedia.org/wiki/Ġerusalemm">Art Imqaddsa</ref> mill-qaddis fundatur tagħhom Badilo fis-seklu 9, jew mibgħuta Vézelay f’ismu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ftit iktar ’il quddiem, patri ta’ Vézelay iddikjara li kien individwa l-kripta ta’ <ref target="https://mt.wikipedia.org/wiki/San_Massiminu">San Massiminu</ref> fi <ref target="https://mt.wikipedia.org/wiki/Provenza">Provenza</ref>, imħaffra u mnaqqxa f’sarkofagu vojt, rappreżentazzjoni tal-Unzjoni fil-<ref target="https://mt.wikipedia.org/wiki/Betanija">Betanija</ref>, meta Marija tal-Betanija mesħet wiċċ <ref target="https://mt.wikipedia.org/wiki/Ġesù">Ġesù</ref>. Fil-<ref target="https://mt.wikipedia.org/wiki/Medjuevu">Medju Evu</ref>, Marija tal-Betanija ġiet meqjusa li kienet Marija Maddalena. Il-patrijiet ta’ Vézelay ħabbru li l-kripta kienet il-qabar ta’ Marija Maddalena, u r-relikwi tagħha ngħataw lill-abbazija tagħhom minn hemm. Xi priġunieri meħlusa mbagħad ġabu l-ktajjen tagħhom magħhom fl-abbazija bħala oġġetti votivi, u s-<ref target="https://mt.wikipedia.org/wiki/Superjur_Geoffroy">Superjur Geoffroy</ref> li kien għadu kemm ġie elett fl-1037 ordna biex il-ktajjen tal-<ref target="https://mt.wikipedia.org/wiki/Ħadid">ħadid</ref> jiddewbu u jinħadmu mill-ġdid bħal diviżorju tal-<ref target="https://mt.wikipedia.org/wiki/Ferrobattut">ferrobattut</ref> mad-dawra tal-artal tal-Maddalena. Il-kostruzzjoni ta’ wieħed mill-ifjen eżempji ta’ arkitettura Rumaneska kienet possibbli bis-saħħa tal-pellegrini li żaru dawn ir-relikwi u l-eżempji tanġibbli li juru l-effikaċja tat-talb. Marija Maddalena hija l-prototip ta’ dawk li jindmu, u Vézelay baqgħet post importanti ta’ pellegrinaġġ għall-pellegrini tal-fidi Kattolika Rumana, għalkemm fil-fatt ir-relikwi kienu ngħataw in-nar mill-Ugonotti fis-seklu 16.</p>
<p>Sabiex ilaħħqu mal-influss ta’ pellegrini, bdiet tinbena abbazija ġdida ddedikata fil-21 ta’ April 1104, iżda l-ispiża tal-kostruzzjoni tant żiedet il-piż tat-taxxa fuq l-artijiet tal-abbazija li r-raħħala rvellaw u qatlu lis-Superjur tal-patrijiet. Ir-rassa tal-pellegrini tant kienet kbira li kellha tinbena <hi rend="italic">narthex</hi> (portiku intern) estiża, li ġiet inawgurata mill-<ref target="https://mt.wikipedia.org/wiki/Papa_Innoċenzu_II">Papa Innoċenzu II</ref> fl-1132, biex tkun tista’ tilqa’ l-folla ta’ pellegrini.</p>
<figure><caption>In-navata ewlenija</caption></figure>
<p><ref target="https://mt.wikipedia.org/wiki/San_Bernardu_ta’_Clairvaux">San Bernardu ta’ Clairvaux</ref> ipprietka f’Vézelay favur it-tieni <ref target="https://mt.wikipedia.org/wiki/Kruċjata">kruċjata</ref> fl-<ref target="https://mt.wikipedia.org/wiki/Għid">Għid</ref> tal-1146, quddiem ir-Re <ref target="https://mt.wikipedia.org/wiki/Luiġi_VII">Luiġi VII</ref>. <ref target="https://mt.wikipedia.org/wiki/Rikkardu_I">Rikkardu I</ref> tal-<ref target="https://mt.wikipedia.org/wiki/Ingilterra">Ingilterra</ref> u <ref target="https://mt.wikipedia.org/wiki/Filippu_II">Filippu II</ref> ta’ Franza ltaqgħu hemmhekk u qattgħu tliet xhur fl-abbazija fl-1190 qabel ma telqu għat-tieliet kruċjata. <ref target="https://mt.wikipedia.org/wiki/Thomas_Becket">Thomas Becket</ref>, fl-eżilju, għażel lil Vézelay għall-prietka tiegħu ta’ nhar l-<ref target="https://mt.wikipedia.org/wiki/Għid_il-Ħamsin">Għid il-Ħamsin</ref> jew il-<ref target="https://mt.wikipedia.org/wiki/Pentekoste">Pentekoste</ref> fl-1166, fejn ħabbar l-<ref target="https://mt.wikipedia.org/wiki/Skomunika">iskomunika</ref> ta’ dawk li kienu jappoġġaw b’mod ewlieni lir-Re tal-Ingilterra <ref target="https://mt.wikipedia.org/wiki/Enriku_II">Enriku II</ref>, u hedded lir-re nnifsu bl-iskomunika. In-navata, li darba kienet ingħatat in-nar u fejn kienu tilfu ħajjithom ħafna nies, reġgħet ħadet in-nar fl-1165, u reġgħet inbniet mill-ġdid kif nafuha llum.</p>
<p>Il-komunità monastika ta’ Vézelay xirfet snienha u kienet lesta biex tiddefendi d-drittijiet u l-privileġġi tagħha kontra kulħadd: l-isqfijiet ta’ <ref target="https://mt.wikipedia.org/wiki/Autun">Autun</ref>, li sfidaw it-talbiet tagħha għal eżenzjoni; il-kontijiet ta’ <ref target="https://mt.wikipedia.org/wiki/Nevers">Nevers</ref>, li sostnew li kellhom ġurisdizzjoni fil-korti tagħhom u drittijiet ta’ ospitalità f’Vézelay; l-abbazija ta’ Cluny, li kienet irriformat l-Ordni tagħha u ppruvat iżżomm il-kontroll tas-Superjur tal-patrijiet fil-ġerarkija tagħha; u ċ-ċittadini ta’ Vézelay, li talbu ammont żgħir ta’ awtogovernanza komunali.</p>
<p>Iż-żmien meta Vézelay kienet qabdet it-triq tan-niżla ħabat mal-iskoperta ppubliċizzata ferm fl-1279 tal-ġisem ta’ Marija Maddalena f’<ref target="https://mt.wikipedia.org/wiki/Saint-Maximin-la-Sainte-Baume">Saint-Maximin-la-Sainte-Baume</ref> fi Provenza, li ngħatat patroċinju rjali minn <ref target="https://mt.wikipedia.org/wiki/Karlu_II">Karlu II</ref>, ir-re <ref target="https://mt.wikipedia.org/wiki/Anġojini">Anġojin</ref> ta’ <ref target="https://mt.wikipedia.org/wiki/Sqallija">Sqallija</ref>. Meta Karlu bena kunvent <ref target="https://mt.wikipedia.org/wiki/Dumnikani">Dumnikan</ref> f’La Sainte-Baume, is-santwarju nstab qawwi u sħiħ, b’iskrizzjoni li tispjega għalfejn ir-relikwi kienu ġew moħbija. Il-patrijiet Dumnikani lokali kkompilaw rendikont tal-mirakli li kienu seħħew permezz tar-relikwi. Din l-iskoperta xekklet il-pożizzjoni ta’ Vézelay bħala s-santwarju ta’ Marija Maddalena fl-<ref target="https://mt.wikipedia.org/wiki/Ewropa">Ewropa</ref>.</p>
<p>Wara r-Rivoluzzjoni, l-Abbazija ta’ Vézelay issograt li ċċedi għalkollox. Fl-1834, l-ispettur Franċiż tal-<ref target="https://mt.wikipedia.org/wiki/Monument">monumenti</ref> storiċi li kien għadu kemm inħatar, <ref target="https://mt.wikipedia.org/wiki/Prosper_Mérimée">Prosper Mérimée</ref> (magħruf iktar bħala l-awtur tal-<hi rend="italic"><ref target="https://mt.wikipedia.org/wiki/Carmen">Carmen</ref></hi>), wissa li l-abbazija kien waslet biex taqa’ biċċiet, u fuq ir-rakkomandazzjoni tiegħu l-arkitett żagħżugħ <ref target="https://mt.wikipedia.org/wiki/Eugène_Viollet-le-Duc">Eugène Viollet-le-Duc</ref> inħatar biex jissorvelja restawr minn fuq s’isfel li kien suċċess. Ir-restawr twettaq f’diversi stadji bejn l-1840 u l-1861, u matul dan iż-żmien it-tim tiegħu sostitwew ħafna mill-<ref target="https://mt.wikipedia.org/wiki/Skultura">iskulturi</ref> li ttieklu bl-elementi jew li ġew vandalizzati. Ir-riffieda f’għamla ta’ ħnejjiet li jirfdu n-navata huma xogħlu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Interpretazzjoni tat-<hi rend="italic">tympanum</hi>
<figure><caption>It-<hi rend="italic">tympanum</hi></caption></figure>
<p>It-<hi rend="italic"><ref target="https://mt.wikipedia.org/wiki/Tympanum">tympanum</ref></hi> jew il-parti semiċirkolari ta’ fuq il-portal ċentrali tal-Abbazija ta’ Vézelay huwa differenti mill-kontropartijiet tiegħu madwar l-Ewropa. Mill-bidu nett, kien ġie ddisinjat speċifikament bil-funzjoni ta’ difiża spiritwali tal-kruċjati u biex bħala allegorija għall-missjoni ta’ dawk li ħadu sehem fil-kruċjati. Meta mqabbla ma’ knejjes kontemporanji bħal dawk ta’ <ref target="https://mt.wikipedia.org/wiki/St._Lazare_d'Autun">St. Lazare d'Autun</ref> u ta’ <ref target="https://mt.wikipedia.org/wiki/St._Pierre_de_Moissac">St. Pierre de Moissac</ref>, joħroġ ċar li l-Abbazija ta’ Vézelay hija tassew unika.</p>
<p>L-istoriku tal-arti <ref target="https://mt.wikipedia.org/wiki/George_Zarnecki">George Zarnecki</ref> kiteb, “Għall-biċċa l-kbira tan-nies, l-iskultura Rumaneska tqanqal immaġnijiet ta’ portal kbir tal-knisja, dominat b’<hi rend="italic">tympanum</hi> imnaqqax b’xi xbieha apokalittika, is-soltu l-Aħħar Ġudizzju”.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dan huwa minnu fil-biċċa l-kbira tal-każijiet, iżda Vézelay hija eċċezzjoni. F’artiklu tal-1944, <ref target="https://mt.wikipedia.org/wiki/Adolf_Katzenellenbogen">Adolf Katzenellenbogen</ref> interpreta li t-<hi rend="italic">tympanum</hi> ta’ Vézelay kien qed jirreferi għall-ewwel kruċjata u kien qed ifakkar il-missjoni ta” Pentekoste tal-Appostli.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Tletin sena qabel ma tnaqqax it-<hi rend="italic">tympanum</hi> ta’ Vézelay, il-<ref target="https://mt.wikipedia.org/wiki/Papa_Urban_II">Papa Urban II</ref> ippjana li jħabbar sejħa għal kruċjata fl-abbazija. Fl-1095, Urban biddel il-pjanijiet tiegħu u pprietka favur l-ewwel kruċjata fil-<ref target="https://mt.wikipedia.org/wiki/Kunsill_ta’_Clermont">Kunsill ta’ Clermont</ref>, iżda Vézelay baqgħet ċentrali fl-istorja tal-kruċjati. It-<hi rend="italic">tympanum</hi> tlesta fl-1130. Ħmistax-il sena wara, Bernardu ta’ Clairvaux għażel lil Vézelay bħala l-post minn fejn sejjaħ għat-tieni kruċjata. Vézelay kienet ukoll il-post fejn inħmiet it-tielet kruċjata. Hemmhekk ir-Re Rikkardu I tal-Ingilterra u r-Re Filippu Awgustu ta’ Franza ltaqgħu u għaqdu l-armati tagħhom għal invażjoni kombinata tal-Art Imqaddsa min-naħa tal-Punent. Għalhekk, huwa xieraq li l-portal tal-Abbazija ta’ Vézelay jirrifletti l-importanza li l-abbazija kellha fl-istorja tal-kruċjati.</p>
Arċitravu
<figure><caption>Dettall tan-naħa tal-lemin tal-arċitravu</caption></figure>
<p>L-arċitravu tal-portal tal-Abbazija ta’ Vézelay jirrappreżenta n-nies “immorali” fid-<ref target="https://mt.wikipedia.org/wiki/Id-Dinja">dinja</ref>. Fiha xbieha tal-ewwel missjoni ta’ Pentekoste biex titwassal il-Kelma t’Alla lin-nies kollha tad-dinja. Il-figuri fit-<hi rend="italic">tympanum</hi> li ma rċevewx il-Bxara t-Tajba jintwerew bħala mhux umani għalkollox. Uħud għandhom imnieħer ta’ <ref target="https://mt.wikipedia.org/wiki/Ħanżir">ħanżir</ref>, oħrajn huma deformati, u bosta huma nani. Nanu partikolari riekeb <ref target="https://mt.wikipedia.org/wiki/Żiemel">żiemel</ref> bl-għajnuna ta’ sellum. Fuq in-naħa tal-lemin nett, hemm raġel b’widnejn qishom ta’ <ref target="https://mt.wikipedia.org/wiki/Iljunfant">iljunfant</ref>, filwaqt li fin-nofs hemm raġel miksi bir-rix. L-<ref target="https://mt.wikipedia.org/wiki/Arkitett">arkitetti</ref> u l-<ref target="https://mt.wikipedia.org/wiki/Artiġjan">artiġjani</ref> riedu li dawk li ma kellhomx il-fidi jidhru grotteski fiżikament sabiex jipprovdu immaġni viżiva ta’ dak li huma kienu jqisu bħala l-ħażen morali ta’ dawk mingħajr fidi. </p>
<p>Din hija riflessjoni diretta tal-perċezzjonijiet tal-Punent fil-konfront tal-barranin bħal pereżempju l-Għarab, li kienu qegħdin jiġu ppersegwitati speċifikament fil-kruċjati. Anke l-Papa Urban II, fis-sejħa tiegħu għal kruċjata, għen biex jippromwovi din il-perċezzjoni etnoċentrika tat-<ref target="https://mt.wikipedia.org/wiki/Turkija">Torok</ref> billi sejjaħ lin-nies tal-Punent biex “jesterminaw din ir-razza vili”.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref> Il-biċċa l-kbira tan-nies tal-Punent ma kellhom l-ebda idea kif kienet bixret it-Torok u l-Musulmani, u assumew li n-nuqqas ta’ Kristjanità kellha timxi paripassu ma’ fattizzi fiżiċi koroh. Jingħad ukoll li dawk li ma kellhomx fidi ġew imnaqqxin bħala mostri deformati biex jitpinġew bħala mhux umani għalkollox. Billi l-għedewwa kienu jitpinġew b’dan il-mod fl-arti, il-missjoni tal-kruċjati biex jirbħu l-Art Imqaddsa u jikkonvertu jew joqtlu l-Musulmani kienet tiġi gglorifikata u ssantifikata. Għaldaqstant, l-arċitravu tal-Abbazija ta’ Vézelay hija stqarrija politika kif ukoll reliġjuża.</p>
Paragun ma’ portali kontemporanji oħra
<p>Il-motivazzjoni politika ta’ Vézelay toħroġ sew fid-dieher meta jsir paragun mad-disinni ta’ portali kontemporanji ta’ knejjes oħra madwar Franza. L-arċitravu ta’ Vézelay huwa uniku, iżda jistgħu jsiru xi paraguni bejnu u bejn skulturi ta’ portali Rumaneski oħra ta’ dak iż-żmien. L-arċitravu ta’ Vézelay jista’ jitqabbel ma’ dak ta’ St. Lazare f’Autun peress li t-tnejn li huma juru l-midinbin. Filwaqt li l-arċitravu ta’ Vézelay juri l-“pagani”, dak t’Autun juri l-erwieħ indannati f’Jum il-Ġudizzju. Ix-xebħ bejn iż-żewġ arċitravi ġej mill-fatt li l-arkitett primarju tagħhom kien l-istess artiġjan, Mastru <ref target="https://mt.wikipedia.org/wiki/Gislebertus">Gislebertus</ref>. “Gislebertus ... beda l-karriera tiegħu fi Cluny, imbagħad ħadem fuq il-faċċata oriġinali tal-Punent tal-Abbazija ta’ Vézelay, u lejn l-1120 mar f’Autun”.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Barra minn hekk, it-<hi rend="italic">tympanus</hi> taż-żewġ postijiet huma simili għaliex jimxu mat-tradizzjoni li jirrappreżentaw figura eżaġerata ta’ Kristu fiċ-ċentru tal-immaġni. Madankollu, ix-xebħ jieqaf hemm. Dak t’Autun huwa iktar tradizzjonali u tipiku tat-tinqix tal-portali Rumaneski. It-tema ċentrali hija t-tieni miġja ta’ Kristu fid-dinja, li kienet xbieha popolari u tipika fl-arti Rumaneska, u fiha jidhru diversi xjaten tal-biża’ mnaqqxin. L-għanijiet tat-tnejn li huma huma riflessi fid-disinn tagħhom; t’Autun huwa li jbeżża’ lin-nies lura fil-knisja, filwaqt li ta’ Vézelay irid iwassal stqarrija politika ta’ appoġġ għall-kruċjati.</p>
Kompartimenti fil-baxx
<figure><caption>Dettall ċentrali tat-<hi rend="italic">tympanum</hi></caption></figure>
<p>L-erba’ kompartimenti fil-baxx tat-<hi rend="italic">tympanum</hi> ta’ Vézelay juru n-nazzjonijiet li diġà kienu rċevew il-Vanġeli. Dawn jinkludu l-<ref target="https://mt.wikipedia.org/wiki/Biżantini">Biżantini</ref>, l-<ref target="https://mt.wikipedia.org/wiki/Armenja">Armeni</ref> u l-<ref target="https://mt.wikipedia.org/wiki/Etjopja">Etjopjani</ref>. L-inklużjoni tal-Biżantini hija partikolarment importanti minħabba li kienu l-Biżantini li inizjalment talbu kruċjata lejn l-Art Imqaddsa. Il-Biżantini kienu tilfu l-belt ta’ Ġerusalemm kontra t-Torok tal-<ref target="https://mt.wikipedia.org/wiki/Imperu_Seljuk">Imperu Seljuk</ref> fi gwerra, u kienu ħerqana li jiksbu l-appoġġ militari tal-Punent biex jerġgħu jiksbu dak it-territorju.</p>
<p>Il-karattri fil-kompartimenti fil-baxx ta’ Vézelay huma rjali u pproporzjonati tajjeb. Huma f’kuntrast dirett mal-kontropartijiet “pagani” tagħhom fl-arċitravu u huma umani u mhux mostri. F’għajnejn id-disinjaturi, kienu rċevew il-grazzja t’Alla u għaldaqstant huma rrappreżentati bħala umani f’kull dettall tagħhom. B’hekk dawn il-kompartimenti jistgħu jitqiesu bħala allegorija għan-nazzjonijiet tal-kruċjati. L-armati tal-kruċjati kienu magħmulin minn armati ta’ nazzjonalitajiet differenti u l-uniku rabta bejniethom kienet il-fidi fl-istess Alla. In-nazzjonijiet li qabel kienu tqatlu kontra xulxin fi gwerer, f’daqqa waħda ngħaqdu għal għan komuni. Il-kompartimenti fil-baxx tat-<hi rend="italic">tympanum</hi> huma espressjoni ta’ din is-solidarjetà ġdida.</p>
Kompartimenti fl-għoli
<p>Filwaqt li l-erba’ kompartimenti fil-baxx jirrappreżentaw in-nazzjonijiet Kristjani, l-erba’ kompartimenti fl-għoli huma rappreżentazzjoni tat-tieni missjoni tal-Appostli. Skont il-<ref target="https://mt.wikipedia.org/wiki/Bibbja">Bibbja</ref>, “l-Appostli għamlu ħafna għeġubijiet u taw ħafna sinjali”.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fost dawn l-għeġubijiet fejqu lill-morda u keċċew ix-xjaten min-nies imxajtna. Dawn l-atti huma rrappreżentati fl-erba’ kompartimenti fl-għoli tat-<hi rend="italic">tympanum</hi> ta’ Vézelay. F’wieħed minn dawn il-kompartimenti, żewġ lebbrużi jintwerew b’ħarsa ta’ skantament huma u jħarsu lejn riġlejhom li fiequ mirakolużament. Ix-xjaten huma analogi għan-nies mingħajr fidi li kienu jgħixu fl-Art Imqaddsa. B’referenza għall-ħakma tal-Art Imqaddsa min-naħa tat-Torok, il-Papa Urban stqarr, “X’diżgrazzja dik, li razza mxajtna li jistħoqqilha tant żebligħ u tant hi mill-agħar kellha taħkem lil poplu bil-fidi f’Alla li jista’ kollox!”.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref> Għaldaqstant, mhux diffiċli li wieħed jara x-xebħ bejn il-missjoni tal-Appostli li jkeċċu x-xjaten, u l-ħsieb tad-disinjaturi li jaraw il-missjoni tal-kruċjati bħala mezz biex ikeċċu “razza mxajtna”. Hija evidenza ulterjuri tal-motivi politiċi partikolari tal-portal tal-Abbazija ta’ Vézelay.</p>
Portal ċentrali
<figure><caption>Il-portal ċentrali</caption></figure>
<p>Il-parti ċentrali tat-<hi rend="italic">tympanum</hi> tal-Abbazija ta’ Vézelay tkompli dan il-proċess ta’ politika fir-<ref target="https://mt.wikipedia.org/wiki/Reliġjon">reliġjon</ref>. Turi xbieha ta’ Kristu twajjeb iwassal il-messaġġ tiegħu lill-Appostli, miġburin maġenbu. Din ix-xbieha ta’ Kristu hija distinta fl-arkitettura Rumaneska. Ix-xbieha Tiegħu toħloq kuntrast max-xbieha ta’ Kristu rrabjat tat-<hi rend="italic">tympanum</hi> ta’ St. Pierre de Moissac. Ix-xbieha ta’ Kristu ta’ Moissac hija ta’ figura tal-biża’ bilqiegħda fuq it-tron tal-ġudizzju. Hija eżempju ieħor tal-Kristu tipiku tal-arti Rumaneska; wiċċ serju mingħajr emozzjoni. Kristu jidher bilqiegħda b’rombli ta’ parċmina f’idejh li fihom għemil il-bnedmin, u jidher lest biex jikkastiga lill-midinbin. Madankollu, ix-xbieha ta’ Kristu ta’ Vézelay tidher b’dirgħajh miftuħin u qed iwassal messaġġ, mhux jikkastiga. It-<hi rend="italic">tympanum</hi> ta’ Vézelay huwa notevoli minħabba li hu tant differenti u uniku. Il-Kristu ta’ Vézelay jidher li jibgħat lil min wettaq il-kruċjati ’l barra iżda mhux jiġġudikahom. Tabilħaqq, dawn kienu ngħataw il-garanzija li dnubiethom kienu jinħafru jekk jipparteċipaw fil-kruċjati. Xbieha ta’ Kristu bħal dik ta’ Moissac kienet tistona mal-kumplament tax-xbieha tat-<hi rend="italic">tympanum</hi> ta’ Vézelay u għalhekk minflok ġiet imnaqqxa x-xbieha ta’ Kristu b’dirgħajh miftuħin.</p>
<p>Mill-1920 ’l hawn, l-abbazija ngħatat it-titlu wkoll ta’ bażilika.</p>
Sit ta’ Wirt Dinji
<p>L-Abbazija u l-għolja ta’ Vézelay ġew iddeżinjati Sit ta’ Wirt Dinji tal-UNESCO fl-1979. Tqies li għandhom valur straordinarju universali abbażi ta’ żewġ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-abbazija titqies bħala wieħed mill-monumenti ewlenin tal-arti Rumaneska tal-Punent; u <hi rend="bold">l-kriterju (vi)</hi> “Assoċjazzjoni diretta jew tanġibbli ma’ avvenimenti jew ma’ tradizzjonijiet ħajjin, ma’ ideat jew ma’ twemmin, jew ma’ xogħlijiet artistiċi jew letterarji ta’ valur universali straordinarju”, ladarba l-għolja ta’ Vézelay kienet post fejn l-ispiritwalità Kristjana Medjevali wasslet għal diversi xogħlijiet artistiċi, arkitetturali u letterarji (eż. ix-<hi rend="italic">chancon de gestes</hi> ⁠–⁠ <ref target="https://mt.wikipedia.org/wiki/Poeżija">poeżija</ref> epika Medjevali).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Barra minn hekk, fl-1998 l-Abbazija ta’ Vézelay ġiet inkluża wkoll bħala parti minn Sit ta’ Wirt Dinji ieħor separat tal-UNESCO, jiġifieri r-Rotot ta’ Santiago de Compostela fi Franza.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
</text></body></html>