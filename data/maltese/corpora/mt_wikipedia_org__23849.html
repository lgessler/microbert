<html><body><text id="wikipedia_mt_wikipedia_org__23849.html" ns="0" revid="268335" sourceurl="https://mt.wikipedia.org/wiki/Log%C4%A7ob_Olimpiku" title="Logħob Olimpiku" type="wikipedia">Logħob Olimpiku<figure><caption>Bandiera uffiċjali tal-Logħob Olimpiku</caption></figure>
<p>Il-<hi rend="bold">Logħob Olimpiku</hi> jew <hi rend="bold">Olimpjadi</hi> fil-qasir (bil-<ref target="https://mt.wikipedia.org/wiki/Lingwa_Franċiża">Franiċiż</ref>: <hi rend="italic">Jeux olympiques</hi>) huwa avveniment <ref target="https://mt.wikipedia.org/wiki/Sport">sportiv</ref> b'kompetizzjonijiet sportivi tas-sajf u x-xitwa li fih jipparteċipaw eluf ta' atleti minn madwar id-<ref target="https://mt.wikipedia.org/wiki/Dinja">dinja</ref>. Il-Logħob Olimpiku huwa kkunsidrat bħala l-iktar kompetizzjoni sportiva prominenti fid-dinja b'iktar minn 200 pajjiżi parteċipanti. Dawn il-Logħob isiru kull erba' snin, bil-<ref target="https://mt.wikipedia.org/wiki/Logħob_Olimpiku_tas-sajf">Logħob tas-sajf</ref> u l-<ref target="https://mt.wikipedia.org/wiki/Logħob_Olimpiku_tax-xitwa">Logħob tax-xitwa</ref> jaletrnaw bejniethom kull sentejn.</p>
<p>Il-ħolqien ta' dan l-avveniment ġie ispirat mil-<ref target="https://mt.wikipedia.org/wiki/Logħob_Olimpiku_Antik">Logħob Olimpiku Antik</ref>, li kienu jsiru fil-belt ta' <ref target="https://mt.wikipedia.org/wiki/Olimpja">Olimpja</ref>, fil-<ref target="https://mt.wikipedia.org/wiki/Greċja">Greċja</ref>, bejn it-8 seklu q.K. u r-4 seklu q.K. Il-Baruni <ref target="https://mt.wikipedia.org/wiki/Pierre_de_Coubertin">Pierre de Coubertin</ref> ifforma l-<ref target="https://mt.wikipedia.org/wiki/Kumitat_Olimpiku_Internazzjonali">Kumitat Olimpiku Internazzjonali</ref> (KOI) fl-1894, u l-ewwel Logħob moderni saru f'<ref target="https://mt.wikipedia.org/wiki/Ateni">Ateni</ref> fl-1896. Il-KOI jiggverna u jmexxi l-moviment Olimpiku, bil-<ref target="https://mt.wikipedia.org/wiki/Karta_Olimpika">Karta Olimpika</ref> tiddeskrivi l-istruttura u l-awtorità.</p>
<p>L-evoluzzjoni tal-Moviment Olimpiku matul is-sekli 20 u 21 irriżulta f'numru ta' bidliet fil-Logħob Olimpiku. Fost dawn kien hemm il-ħolqien tal-<ref target="https://mt.wikipedia.org/wiki/Logħob_Olimpiku_tax-xitwa">Logħob Olimpiku tax-xitwa</ref> għal sports fuq is-silġ u dak xitwi, il-<ref target="https://mt.wikipedia.org/wiki/Logħob_Paralimpiku">Logħob Paralimpiku</ref> għal atleti b'diżabilità, u l-<ref target="https://mt.wikipedia.org/wiki/Logħob_Olimpiku_taż-Żgħażagħ">Logħob Olimpiku taż-Żgħażagħ</ref> għal atleti żgħażagħ. Il-<ref target="https://mt.wikipedia.org/wiki/Logħob_Olimpiku_tat-Truxa">Logħob Olimpiku tat-Truxa</ref> (<hi rend="italic">Deaflympics</hi>) u l-<ref target="https://mt.wikipedia.org/wiki/Olimpjadi_Speċjali">Olimpjadi Speċjali</ref> huma wkoll approvati mill-KOI.</p>
<p>Il-Moviment Olimpiku jikkonsisti minn federazzjonijiet sportivi internazzjonali (FI), <ref target="https://mt.wikipedia.org/wiki/Kumitat_Olimpiku_Nazzjonali">Kumitati Olimpiċi Nazzjonali</ref> (KON) u kumitati organizzattivi għal Logħob Olimpiku speċifiku. Bħala l-awtorità tal-kompetizzjoni, il-KOI huwa responsabbli li jagħżel il-belt ospitanti għal kull Logħob, u jorganizza u jagħti l-fondi skont il-Karta Olimpika. Il-KOI jiddetermina wkoll il-programm Olimpiku, bil-lista ta' sports li se jintlagħabu fil-Logħob. Hemm diversi riti u simboli Olimpiċi, fosthom il-<ref target="https://mt.wikipedia.org/wiki/Simboli_Olimpiċi">bandiera u t-torċ Olimpiku</ref>, kif ukoll iċ-ċerimonji tal-ftuħ u l-għeluq. 'Il fuq minn 13-il elf atleta jikkompetu fil-Logħob Olimpiku tas-sajf u x-xitwa f'33 dixxiplina sportiva u f'madwar 400 avveniment. Dawk li jikklassifikaw fl-ewwel, it-tieni u t-tielet post jingħtaw midalja Olimpika tad-deheb, fidda u bronż, rispettivament.</p>
Storja
Olimpjadi Antiki
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Logħob_Olimpiku_Antik">Logħob Olimpiku Antik</ref></hi>.
<figure><caption>Grawnd f'Olimpja, il-Greċja</caption></figure>
<p>Il-Logħob Olimpiku Antik kien festival reliġjuż u atletiku li kien isir kull erba' snin fis-santwarju ta' <ref target="https://mt.wikipedia.org/wiki/Żews">Żews</ref> f'Olimpja, il-Greċja. Il-kompetizzjoni kienet issir bejn rappreżentati ta' diversi <ref target="https://mt.wikipedia.org/wiki/Belt-stat">bliet-stati</ref> u renji fil-<ref target="https://mt.wikipedia.org/wiki/Greċja_Antika">Greċja Antika</ref>. Dawn il-Logħob kienu jinkludu prinċiparjament atleti, imma wkoll sports kumbattiv fosthom il-lotta u l-<ref target="https://mt.wikipedia.org/wiki/Pankrazju">pankrazju</ref>, u tlielaq taż-żwiemel u l-karri. Huwa mifhum li l-Olimpjadi Antiki bdew fis-sena 776 q.K. Dan hu skont skrizzjonijiet f'Olimpja li telenka r-rebbieħa tal-ġiri li saru kull erba' snin mis-776 q.K.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Id-dixxiplini sportivi f'dawn il-Logħob kienu jinvolvu l-ġiri, pentatlon (tikkonsisti minn ġiri, tfigħ tad-diska u tal-<hi rend="italic">javelin</hi>, boksink, lotta, pankrazju u avvenimenti ekwestri.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> It-tradizzjoni tgħid li Koroibos, kok mill-belt ta' <ref target="https://mt.wikipedia.org/wiki/Elis">Elis</ref>, kien l-ewwel rebbieħ Olimpiku.</p>
<p>L-Olimpjadi kienu ta' importanza reliġjuża fundamentali, b'avvenimenti sportivi li kienu jsiru flimkien ma' riti ta' sagrifiċċju għal Żews u <ref target="https://mt.wikipedia.org/wiki/Pelops">Pelops</ref>, eroj divin u re mitiku ta' Olimpja. Il-Logħob kien isir kull erba' snin, u dan il-perjodu kien użat mill-Griegi bħala wieħed mill-unitajiet ta' kejl tal-ħin. Il-Logħob laħaq il-quċċata fis-sekli 6 u 5 q.K., però gradwalment beda jonqos fl-importanza hekk kif ir-<ref target="https://mt.wikipedia.org/wiki/Imperu_Ruman">Rumani</ref> ħadu l-poter fil-Greċja. Hu mifhum li s-sena 393 w.K. kienet l-aħħar darba li fiha saru l-Logħob, meta l-Imperatur <ref target="https://mt.wikipedia.org/wiki/Teodosju_I">Teodosju</ref> ddekreta t-tneħħija ta' kull kult u prattika pagana.</p>
Logħob Modern
<figure><caption>Baruni <ref target="https://mt.wikipedia.org/wiki/Pierre_de_Coubertin">Pierre de Coubertin</ref></caption></figure>
<p>L-isem "Olimpjadi" biex jiddeskrivi avvenimenti atletiċi bdew jidhru sa mis-seklu 17. L-ewwel avveniment ta' dan it-tip kien il-Logħob ta' Cotswold fl-<ref target="https://mt.wikipedia.org/wiki/Ingilterra">Ingilterra</ref>. Dan kien organizzat mill-avukat Rober Dover bejn l-1612 u l-1642. L'<hi rend="italic">Olympiade de la République</hi> kien festival Olimpiku nazzjonali li kien isir kull sena bejn l-1796 u l-1798 fi żmien ir-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref>, u kien jinkludi diversi dixxiplin sportivi mill-Olimpjadi Griegi antiki.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fl-1821, fi żmien il-<ref target="https://mt.wikipedia.org/wiki/Gwerra_Griega_tal-Indipendenza">Gwerra Griega tal-Indipendenza</ref> mill-<ref target="https://mt.wikipedia.org/wiki/Imperu_Ottoman">Imperu Ottoman</ref>, reġa' qawwa l-interess fil-Logħob Olimpiku. <ref target="https://mt.wikipedia.org/wiki/Evangelos_Zappas">Evangelos Zappas</ref>, filantropu Grieg-Rumen sinjur, kiteb personalment lir-<ref target="https://mt.wikipedia.org/wiki/Oton_tal-Greċja">Re Oton tal-Greċja</ref> fl-1856 sabiex jiffinanzja l-Logħob Olimpiku. Zappas sponsorizza l-Logħob fl-1859 li saru fil-pjazza tal-belt ta' Ateni. Atleti mill-Greċja u l-Imperu Ottoman ipparteċipaw.<ref target="https://mt.wikipedia.org/wiki/Il-Paġna_prinċipali#cite_note-Young-14-4">[4]</ref> Zappas ħallas ukoll għar-restawr tal-<ref target="https://mt.wikipedia.org/wiki/Stadju_Panatinajku">Istadju Panatinajku</ref> sabiex fih isiru l-Logħob Olimpiku tal-futur.<ref target="https://mt.wikipedia.org/wiki/Il-Paġna_prinċipali#cite_note-Young-14-4">[4]</ref> Dan l-impjant ospita fih l-Olimpjadi fl-1870 u l-1875.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Tletin elf spettatur attendew il-Logħob fl-1870, għalkemm m'hemm l-ebda statistika uffiċjali ta' attendenza disponibbli għal-Logħob tal-1875.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Fl-1890, wara li attenda l-Logħob Olimpiku tal-Wenlock Olympian Society, il-Baruni <ref target="https://mt.wikipedia.org/wiki/Pierre_de_Coubertin">Pierre de Coubertin</ref> ġie ispirat sabiex joħloq il-Kumitat Olimpiku Internazzjonali. Coubertin bena fuq l-ideat u x-xogħol tal-predeċessuri tiegħu bl-għan li jistabbilixxi l-Logħob Olimpiku fuq skala internazjonali li jsir kull erba' snin. Hu ppreżenta dawn l-ideat matul l-ewwel Kungress Olimpiku tal-Kumitat Olimpiku Internazzjonali l-ġdid. Din il-laqgħa, li saret bejn is-16 u t-23 ta' Ġunju 1894 fl-<ref target="https://mt.wikipedia.org/wiki/Università_ta'_Pariġi">Università ta' Pariġi</ref>, ġie deċiż li l-ewwel Logħob Olimpiku li kienu se jsiru taħt l-awspiċji tal-KOI kienu se jsiru f'Ateni fl-1896. Il-KOI eleġġa lill-kittieb Grieg <ref target="https://mt.wikipedia.org/wiki/Demetrius_Vikelas">Demetrius Vikelas</ref> bħala l-ewwel president tagħha.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Għall-<ref target="https://mt.wikipedia.org/wiki/Logħob_Olimpiku_tas-sajf_1896">ewwel Olimpjadi</ref> ħadu sehem 14-il pajjiż, b'241 atleta jikkompetu fi 43 avveniment. L-uffiċjali Griegi u l-pubbliku kienu entużjasti bl-esperjenza u s-suċċess li l-Logħob ġab, u saħansitra talbu sabiex l-Greċja ssir s-sede permanenti tal-Logħob Olimpiku. Madanakollu, din ir-rikjesta ġiet irrifjutata mill-KOI li fil-pjanijiet tagħha kien hemm li tmexxi l-organizzazzjoni ta' dawn il-Logħob minn belt għal oħra f'pajjiż differenti.</p>
Simboli Olimpiċi
<figure><caption>Il-<ref target="https://mt.wikipedia.org/wiki/Bandiera_Olimpika">bandiera Olimpika</ref></caption></figure>
<p>Il-Moviment Olimpiku juża simboli li jirrapreżentaw l-ideali tal-Karta Olimpika. Is-simbolu Olimpiku, magħruf aħjar bħala ċ-ċrieki Olimpiċi, jikkonsisti minn ħafna ċrieki minsuġa ma' xulxin li jfissru l-għaqda tal-ħames kontinenti fid-dinja (l-<ref target="https://mt.wikipedia.org/wiki/Afrika">Afrika</ref>, l-<ref target="https://mt.wikipedia.org/wiki/Amerika">Amerika</ref>, l-<ref target="https://mt.wikipedia.org/wiki/Asja">Asja</ref>, l-<ref target="https://mt.wikipedia.org/wiki/Awstralja">Awstralja</ref> u l-<ref target="https://mt.wikipedia.org/wiki/Ewropa">Ewropa</ref>). Il-verżjoni kulurita taċ-ċrieki (blu, isfar, aħdar u aħmar) fuq sfond abjad jifforma l-<ref target="https://mt.wikipedia.org/wiki/Bandiera_Olimpika">bandiera Olimpika</ref>. Dawn il-kuluri ġew magħżula minħabba li kull pajjiż kellu wieħed minn dawn il-kuluri fil-bandiera tiegħu. Il-bandiera ġiet adottata fl-1914 però ġiet imtajjra biss fl-<ref target="https://mt.wikipedia.org/wiki/Logħob_Olimpiku_tas-sajf_1920">Olimpjadi tas-sajf tal-1920</ref> f'Antwerp, il-Belġju.<ref target="https://mt.wikipedia.org/wiki/Il-Paġna_prinċipali#cite_note-simboli-8">[8]</ref></p>
<p>Il-<ref target="https://mt.wikipedia.org/wiki/Mottu_Olimpiku">mottu Olimpiku</ref>, <hi rend="italic">Citius, Altius, Fortius</hi>, hi espressjoni bil-<ref target="https://mt.wikipedia.org/wiki/Lingwa_Latina">Latin</ref> li tfisser "Eħfef, Ogħla, Aqwa" u ġie propost minn Pierre de Coubertin fl-1894 u ilu uffiċjalment użat mill-1924. Dan ġie maħluq mill-qassis Dumnikan Henri Didon OP, ħabib ta' Coubertin, għal-laqgħa taż-żgħażagħ fl-1891.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Xhur qabel il-bidu tal-Logħob, il-<ref target="https://mt.wikipedia.org/wiki/Fjamma_Olimpika">fjamma Olimpika</ref> tinxtegħel f'Olimpja f'ċerimonja li tirrifletti r-ritwali antiki Griegi. Din tinxtegħel permezz tar-raġġi tax-xemx u wara jibda l-vjaġġ li jieħu din il-fjamma lejn il-belt ospitanti.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Għalkemm il-fjamma kienet simbolu Olimpiku mill-1928, il-ġiri bit-torċa ġie introdott fil-<ref target="https://mt.wikipedia.org/wiki/Logħob_Olimpiku_tas-sajf_1936">Logħob tas-sajf tal-1936</ref>.<ref target="https://mt.wikipedia.org/wiki/Il-Paġna_prinċipali#cite_note-simboli-8">[8]</ref></p>
Ċerimonja tal-ftuħ
<figure><caption>Iċ-ċerimonja tal-ftuħ tal-<ref target="https://mt.wikipedia.org/wiki/Logħob_Olimpiku_tas-sajf_2012">Logħob Olimpiku tas-sajf 2012</ref> li saru f'<ref target="https://mt.wikipedia.org/wiki/Londra">Londra</ref></caption></figure>
<p>Diversi elementi jiffurmaw iċ-ċerimonja tal-ftuħ tal-Logħob Olimpiku. Din iċ-ċerimonja, li ssir qabel il-bidu tal-avveniment, ġeneralment tibda bit-tlugħ tal-bandiera tal-pajjiż ospitanti u jindaqq l-<ref target="https://mt.wikipedia.org/wiki/Innu_nazzjonali">innu nazzjonali</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-pajjiż osipitanti wara jippreżenta esebizzjoni artistika ta' mużika, kant, żfin u rappreżentazzjoni teatrali tal-kultura tiegħu. Il-preżentazzjonijiet artistiċi bdew jikbru maż-żmien kemm fl-iskala u anke fil-kumplessità hekk kif kull belt tipprova tagħti ċerimonja li tiżboq fuq dik preċedenti. Iċ-ċerimonja tal-ftuħ tal-<ref target="https://mt.wikipedia.org/wiki/Logħob_Olimpiku_tas-sajf_2008">Logħob ta' Bejġing</ref> swew madwar $100 miljun, b'ħafna mis-somma tkun iddedikata għall-element artistiku.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Wara l-parti artistika taċ-ċerimonja, l-atleti jidħlu f'parata fl-istadju skont pajjiżhom. Il-Greċja tradizzjonalment tidħol l-ewwel ad unur l-oriġini tal-Olimpjadi. Sussegwentament, il-pajjiżi jidħlu b'mod alfabetiku skont il-lingwa magħżula mill-pajjiż ospitanti, bl-atleti tal-pajjiż ospitanti jidħlu l-aħħar. Wara li jsiru xi diskorsi li uffiċjalment jiftħu l-Logħob, it-torċa Olimpika tidħol fl-istadju u tingħadda lill-aħħar persuna, li tipikament tkun atleta Olimpika ta' suċċess għall-pajjiż organizzattiv, li tixgħel il-fjamma fil-bajla.</p>
Ċerimonja tal-għeluq
<figure><caption>L-atleti jinġabru għaċ-ċerimonja tal-għeluq tal-<ref target="https://mt.wikipedia.org/wiki/Logħob_Olimpiku_tas-sajf_2008">Logħob Olimpiku tas-sajf 2008</ref> f'<ref target="https://mt.wikipedia.org/wiki/Bejġing">Bejġing</ref></caption></figure>
<p>Iċ-ċerimonja tal-għeluq tal-Logħob Olimpiku ssir wara l-avvenimenti sportivi kollha jkunu saru. Il-ġarrejja tal-bnadar minn kull pajjiż parteċipanti jidħlu fl-istadju, u warajhom jidħlu l-atleti kollha mingħajr distinzjoni ta' nazzjonalità.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Tliet bnadar nazzjonali jiġu mtellgħin filwaqt li jindaqq l-innu nazzjonali tagħhom: il-bandiera tal-pajjiż ospitanti, il-bandiera tal-Greċja sabiex tonora l-post fejn twieldu l-Olimpjadi, u l-bandiera tal-pajjiż li se jospita l-edizzjoni ta' wara tal-Logħob tas-sajf jew tax-xitwa. Il-president tal-kumitat organizzattiv u l-president tal-KOI jagħmlu diskorsi tal-għeluq. Il-fjamma Olimpika tintefa' li tissimbolizza l-għeluq tal-Logħob. Is-sindu tal-belt li tkun għadha kif organizzat il-Logħob jgħaddi bandiera Olimpika speċjali lill-president tal-KOI, li jgħaddiha lis-sindku tal-belt li tkun se tospita l-edizzjoni sussegwenti tal-Logħob Olimpiku. Il-pajjiż li se jospita l-Olimpjadi f'erba' snin jingħata ħin sabiex jesebixxi f'serata ta' żfin u rappreżentazzjoni teatralii tal-kultura tiegħu.</p>
Kontroversji
Bojkotts
<figure><caption>Pajjiżi li bbojkottjaw il-Logħob tal-1980 (sfond blu)</caption></figure>
<figure><caption>Pajjiżi li bbojkottjaw il-Logħob tal-1984 (sfond blu)</caption></figure>
<p>Il-<ref target="https://mt.wikipedia.org/wiki/Greċja">Greċja</ref>, l-<ref target="https://mt.wikipedia.org/wiki/Awstralja">Awstralja</ref>, <ref target="https://mt.wikipedia.org/wiki/Franza">Franza</ref> u r-<ref target="https://mt.wikipedia.org/wiki/Renju_Unit">Renju Unit</ref> huma l-uniċi pajjiżi li ħadu sehem f'kull edizzjoni tal-Logħob Olimpiku mill-bidu tagħhom fl-1896. Filwaqt li pajjiżi xi drabi naqsu li jipparteċipaw minħabba nuqqas ta' atleti, oħrajn ibbojkottjaw iċ-ċelebrazzjoni tal-Logħob għal raġunijiet differenti. </p>
<p>Għall-edizzjoni ta' <ref target="https://mt.wikipedia.org/wiki/Logħob_Olimpiku_tas-sajf_1956">Melbourne 1956</ref>, il-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>, <ref target="https://mt.wikipedia.org/wiki/Spanja">Spanja</ref> u l-<ref target="https://mt.wikipedia.org/wiki/Żvizzera">Iżvizzera</ref> rrifjutaw li jieħdu sehem minħabba l-oppressjoni tar-<ref target="https://mt.wikipedia.org/wiki/Rivoluzzjoni_Ungeriża_tal-1956">Rivoluzzjoni Ungeriża</ref> mill-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>, għalkemm bagħtu delegazzjoni ekwestri fi Stokkolma; il-<ref target="https://mt.wikipedia.org/wiki/Kambodja">Kambodja</ref>, l-<ref target="https://mt.wikipedia.org/wiki/Eġittu">Eġittu</ref>, l-<ref target="https://mt.wikipedia.org/wiki/Iraq">Iraq</ref> u l-<ref target="https://mt.wikipedia.org/wiki/Libanu">Libanu</ref> bbojkottjaw il-Logħob minħabba li l-<ref target="https://mt.wikipedia.org/wiki/Kriżi_ta'_Suez">Kriżi ta' Suez</ref>; u ċ-<ref target="https://mt.wikipedia.org/wiki/Ċina">Ċina</ref> (ir-"Repubblika Popolari taċ-Ċinja) rrifjutat li tieħu sehem minħabba li <ref target="https://mt.wikipedia.org/wiki/Tajwan">Tajwan</ref> ġew permessi li jieħdu sehem fil-Logħob bħala r-"Repubblika taċ-Ċina".</p>
<p>Fl-1972 u l-1976, numru kbir ta' pajjiżi Afrikani heddew lill-KOI b'bojkott sabiex jisfurzaw sabiex jipprojbixxu lill-<ref target="https://mt.wikipedia.org/wiki/Afrika_t'Isfel">Afrika t'Isfel</ref> u lir-<ref target="https://mt.wikipedia.org/wiki/Rodeżja">Rodeżja</ref> minħabba r-reġimi ta' segregazzjoni. <ref target="https://mt.wikipedia.org/wiki/New_Zealand">New Zealand</ref> kienet ukoll fil-mira tal-bojkott Afrikan minħabba lit-tim nazzjonali tar-rugby kien dar f'<hi rend="italic">tour</hi> lill-Afrika t'Isfel. Il-KOI qabel mal-ewwel żewġ każijiet, però New Zealand tħallew jipparteċipaw abbażi li r-rugby ma kienx sport Olimpiku.<ref target="https://mt.wikipedia.org/wiki/Il-Paġna_prinċipali#cite_note-CBC_boycott-14">[14]</ref> B'riżultat t'hekk, flimkien mal-għoxrin pajjiż Afrikan ingħaqdu wkoll l-<ref target="https://mt.wikipedia.org/wiki/Gujana">Gujana</ref> u l-Iraq u rtiraw mill-Logħob ta' Montreal, minkejja li uħud mill-atleti tagħhom kienu diġà kkompetew.</p>
<p>Fl-1980 u l-1984, l-avversarji tal-<ref target="https://mt.wikipedia.org/wiki/Gwerra_l-Bierda">Gwerra l-Bierda</ref> ma ħadux sehem fil-Logħob ta' xulin. L-Istati Uniti u 65 pajjiżi ieħor ibbojkottjaw l-<ref target="https://mt.wikipedia.org/wiki/Logħob_Olimpiku_tas-sajf_1980">Logħob ta' Moska fl-1980</ref> minħabba l-<ref target="https://mt.wikipedia.org/wiki/Gwerra_Sovjetika_fl-Afganistan">invażjoni Sovjetika fl-Afganistan</ref>. Dan il-bojkott naqqas in-numru ta' parteċipanti għal 80, l-inqas numru mill-1956.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> L-Unjoni Sovjetika u 15-il pajjiż ieħor irritaljaw u ma ħadux sehem fl-<ref target="https://mt.wikipedia.org/wiki/Logħob_Olimpiku_tas-sajf_1984">Olimpjadi ta' Los Angeles tal-1984</ref>, fejn stqarrew li ma setgħux jiggarantixxu s-sigurtà tal-atleti tagħhom. 104 Kumitat Olimpiku Nazzjonali ħa sehem, li kien rekord sa dak iż-żmien. Il-fatt li r-<ref target="https://mt.wikipedia.org/wiki/Rumanija">Rumanija</ref>, pajjiż li kien jagħmel parti mit-<ref target="https://mt.wikipedia.org/wiki/Trattat_ta'_Varsavja">Trattat ta' Varsavja</ref>, ħa sehem minkejja t-talbiet Sovjetiċi wasslu għal laqgħa entużjażmanti fl-Istati Uniti.</p>


Biblijografija
<list type="unordered"><item>Young, David C. (1996).  Johns Hopkins University Press (ed.). <hi rend="italic">The Modern Olympics: A Struggle for Revival</hi> (bl-Ingliż). Baltimore. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0-8018-7207-5">978-0-8018-7207-5</ref>.</item></list>


Ħoloq esterni

<list type="unordered"><item><ref target="https://www.olympic.org/">Sit uffiċjali</ref></item>
<item><ref target="https://nocmalta.org/">Kumitat Olimpiku Malti</ref></item></list>
</text></body></html>