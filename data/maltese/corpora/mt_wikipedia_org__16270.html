<html><body><text id="wikipedia_mt_wikipedia_org__16270.html" ns="0" revid="267157" sourceurl="https://mt.wikipedia.org/wiki/Daniel_Bernoulli" title="Daniel Bernoulli" type="wikipedia">Daniel Bernoulli<figure></figure>
<p><hi rend="bold">Daniel Bernoulli</hi> (<ref target="https://mt.wikipedia.org/wiki/Groningen">Groningen</ref>, <ref target="https://mt.wikipedia.org/wiki/8_ta'_Frar">8 ta' Frar</ref> <ref target="https://mt.wikipedia.org/wiki/1700">1700</ref> – <ref target="https://mt.wikipedia.org/wiki/Bażel">Bażel</ref>, <ref target="https://mt.wikipedia.org/wiki/8_ta'_Marzu">8 ta' Marzu</ref> <ref target="https://mt.wikipedia.org/wiki/1782">1782</ref>) kien <ref target="https://mt.wikipedia.org/wiki/Matematiku">matematiku</ref> <ref target="https://mt.wikipedia.org/wiki/Olanda">Olandiż</ref>-<ref target="https://mt.wikipedia.org/wiki/Żvizzera">Żvizzeru</ref> u wieħed mill-ħafna matematiċi prominenti fil-<ref target="https://mt.wikipedia.org/wiki/Familja_Bernoulli">familja Bernoulli</ref>. Hu miftakar l-iżjed għall-applikazzjonijiet tal-matematika għall-mekkanika, speċjalment il-<ref target="https://mt.wikipedia.org/wiki/Mekkanika_tal-fluwidi">mekkanika tal-fluwidi</ref>, u għal xogħol pijunier tiegħu fil-<ref target="https://mt.wikipedia.org/wiki/Probabbiltà">probabbiltà</ref> u l-<ref target="https://mt.wikipedia.org/wiki/Statistika">statistika</ref>. Xogħol Bernoulli għadu studjat serjament f'ħafna istitutuzzjonijiet xjentifiċi madwar id-dinja.</p>
Ħajja bikrija
<figure><caption> Frontispizju dritt ta' <hi rend="italic">Hydrodynamica</hi>(1738)</caption></figure>
<p>Bernoulli twieled Groningen fil-<ref target="https://mt.wikipedia.org/wiki/Olanda">Pajjiżi l-Baxxi</ref> għand familja ta' matematiċi famużi<ref target="https://mt.wikipedia.org/wiki/Il-Paġna_prinċipali#cite_note-Rothbard-1">[1]</ref>. Kien bin <ref target="https://mt.wikipedia.org/wiki/Johann_Bernoulli">Johann Bernoulli</ref> (wieħed minn ta' l-ewwel li żviluppaw il-<ref target="https://mt.wikipedia.org/wiki/Derivata">kalkulu</ref>)<ref target="https://mt.wikipedia.org/wiki/Il-Paġna_prinċipali#cite_note-Rothbard-1">[1]</ref>, in-neputi ta' <ref target="https://mt.wikipedia.org/wiki/Jakob_Bernoulli">Jakob Bernoulli</ref> (li kien l-ewwel li skopra t-teorija tal-<ref target="https://mt.wikipedia.org/wiki/Probabbiltà">Probabbiltà</ref><ref target="https://mt.wikipedia.org/wiki/Il-Paġna_prinċipali#cite_note-Rothbard-1">[1]</ref>) u ħu <ref target="https://mt.wikipedia.org/wiki/Johann_II_Bernoulli">Johann II</ref> il-kbir. Jgħidu li Daniel Bernoulli ma' kienx jaqbel ma' missieru. Meta t-tnejn daħlu u kkompetew għall-ewwel post f'kompetizzjoni xjentifika fil-<ref target="https://mt.wikipedia.org/wiki/Università_ta'_Pariġi">Università ta' Pariġi</ref>, Johann, ma setax iġerragħha li kien qiegħed jiġi mqabbel ma' ibnu Daniel bħala wieħed daqsu, u keċċa 'l Daniel minn daru. Barra minn hekk Johann Bernoulli pplaġja ideat fundamentali mill-ktieb ta' Daniel <hi rend="italic">Hydrodynamica</hi> fil-ktieb tiegħu <hi rend="italic">Hydraulica</hi> li għamillu data qabel minn <hi rend="italic">Hydrodynamica</hi>. Minkejja li Daniel ipprova jagħmel rikonċiljazzjoni ma' missieru baqgħu miġġildin sa' mewtu<ref target="https://mt.wikipedia.org/wiki/Il-Paġna_prinċipali#cite_note-mactutor-2">[2]</ref>. </p>
<p>Meta Daniel kellu għaxar snin twieled ħuh <ref target="https://mt.wikipedia.org/wiki/Johann_II_Bernoulli">Johann II Bernoulli</ref>. Meta beda l-iskola, missieru, Johann Bernoulli, ħeġġu biex jistudja n-negozju, għax ma kienx hemm flus fil-matematika. Madankollu, Daniel irrifjuta, għax ried jistudja l-matematika imma aktar tard ċeda għax-xewqat ta' missieru u beda jistudja n-negozju. Missieru imbagħad riedu jistudja l-<ref target="https://mt.wikipedia.org/wiki/Mediċina">mediċina</ref>, u Daniel aċċetta bil-kundizzjoni li missieru jgħallmu l-matematika privatament u komplew jagħmlu dan għal xi żmien<ref target="https://mt.wikipedia.org/wiki/Il-Paġna_prinċipali#cite_note-mactutor-2">[2]</ref>.</p>
<p>Kien ħabib tal-qalb ta' <ref target="https://mt.wikipedia.org/wiki/Leonhard_Euler">Leonhard Euler</ref>. Fl-1724 mar <ref target="https://mt.wikipedia.org/wiki/San_Pietruburgu">San Pietruburgu</ref> bħala professur tal-matematika, iżda ma kienx kuntent hemm, u marda qasira fl-1733 tagħtu skuża biex jitlaq<ref target="https://mt.wikipedia.org/wiki/Il-Paġna_prinċipali#cite_note-mactutor-2">[2]</ref>. Mar lura l-Università ta' <ref target="https://mt.wikipedia.org/wiki/Basel">Basel</ref>, fejn  kellu l-katedri tal-<ref target="https://mt.wikipedia.org/wiki/Mediċina">mediċina</ref>, il-<ref target="https://mt.wikipedia.org/wiki/Metafiżika">metafiżika</ref> u <ref target="https://mt.wikipedia.org/wiki/Filosofija_naturali">filosofija naturali</ref> waħda wara l-oħra sa mewtu<ref target="https://mt.wikipedia.org/wiki/Il-Paġna_prinċipali#cite_note-eb-3">[3]</ref>.</p>
<p>F'Mejju tal-1750 ġie elett <hi rend="italic"><ref target="https://mt.wikipedia.org/wiki/Fellow_of_the_Royal_Society">Fellow of the Royal Society</ref></hi> ta' Londra<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
Xogħol matematiku
<p>L-ewwel xogħol matematiku tiegħu l-<hi rend="italic">Exercitationes</hi> (<hi rend="italic">Eżerċizzji matematiċi</hi>) ġie ppubblikat fl-1724. Sentejn wara, wera għall-ewwel darba kemm hi spiss utli li mozzjoni komposta tinqasam f'mozzjoni ta' trażlazzjoni u mozzjoni ta' rotazzjoni. Ix-xogħol ewlieni tiegħu hu <hi rend="italic">Hydrodynamique</hi> (<hi rend="italic">Hydrodynamica</hi>), ippubblikat fl-1738. Dan jixbah il-<hi rend="italic">Mécanique Analytique</hi> ta' <ref target="https://mt.wikipedia.org/wiki/Joseph_Louis_Lagrange">Joseph Louis Lagrange</ref> fis-sens li hu mqassam b'mod li r-riżultati kollha joħorġu minn prinċipju wieħed, il-<ref target="https://mt.wikipedia.org/wiki/Konservazzjoni_tal-enerġija">konservazzjoni tal-enerġija</ref>. Warajh ħareġ monografija fuq it-teorija tal-frugħ u l-mili tal-baħar, li għalih rebaħ premju tal-Akkademja Franċiża, li qasam ma' Euler u <ref target="https://mt.wikipedia.org/wiki/Colin_Maclaurin">Colin Maclaurin</ref> għall-monografiji tagħhom. Dawn it-tliet momografiji fihom dak kollu li kien sar fuq dan is-suġġett bejn il-pubblikazzjoni ta'  <hi rend="italic"><ref target="https://mt.wikipedia.org/wiki/Philosophiae_Naturalis_Principia_Mathematica">Philosophiae Naturalis Principia Mathematica</ref></hi> ta' <ref target="https://mt.wikipedia.org/wiki/Isaac_Newton">Isaac Newton</ref> u r-riċerki ta' <ref target="https://mt.wikipedia.org/wiki/Pierre-Simon_Laplace">Pierre-Simon Laplace</ref>. Bernoulli kiteb ukoll numru kbir ta' artikli dwar kwistjonijiet mekkaniċi varji, speċjalment dwar il-problemi konnessi mal-vibrazzjoni ta' korda u s-soluzzjonijiet li kienu taw <ref target="https://mt.wikipedia.org/wiki/Brook_Taylor">Brook Taylor</ref> u <ref target="https://mt.wikipedia.org/wiki/Jean_le_Rond_d'Alembert">Jean le Rond d'Alembert</ref><ref target="https://mt.wikipedia.org/wiki/Il-Paġna_prinċipali#cite_note-ball-5">[5]</ref>.</p>
Statistika
<p>Fl-1738, Daniel Bernoulli kien ukoll l-awtur ta' <hi rend="italic">Specimen theoriae novae de mensura sortis (Spjegazzjoni ta' teorija ġdida dwar il-kalkulu tar-riskju&gt; )</hi>,<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> fejn għamel il-paradoss ta' San Pietruburgu l-bażi tat-teorija ekonomika tal-<ref target="https://mt.wikipedia.org/wiki/Avversjoni_għar-riskju">avversjoni għar-riskju</ref>, <ref target="https://mt.wikipedia.org/wiki/Premju_għar-riskju">premju għar-riskju</ref> u l-<ref target="https://mt.wikipedia.org/wiki/Utilità">utilità</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref>.</p>
<p>Wieħed mill-ewwel attentati fl-analiżi tal-problema statistika madwar iċ-<ref target="https://mt.wikipedia.org/wiki/Ċensura_statistika">ċensura statistika</ref> kien l-analiżi tad-data tal-<ref target="https://mt.wikipedia.org/wiki/Morbożità">morbożità</ref> u tal-<ref target="https://mt.wikipedia.org/wiki/Rata_tal-mortalità">mortalità</ref> tal-<ref target="https://mt.wikipedia.org/wiki/Ġidri">ġidri</ref> li għamel Bernouilli fl-1766 biex juri l-effikaċja tat-<ref target="https://mt.wikipedia.org/wiki/Tilqim">tilqim</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>.</p>
Fiżika
<p>Kien l-ewwel xjenzjat li pprova jifformula <ref target="https://mt.wikipedia.org/wiki/Teorija_ċinetika_tal-gassijiet">teorija ċinetika tal-gassijiet</ref>, u applika l-idea biex jispjega l-<ref target="https://mt.wikipedia.org/wiki/Liġi_ta'_Boyle">liġi ta' Boyle</ref><ref target="https://mt.wikipedia.org/wiki/Il-Paġna_prinċipali#cite_note-ball-5">[5]</ref>.</p>
<p>Ħadem ma' Euler fuq l-<ref target="https://mt.wikipedia.org/wiki/Elastiċità_(fiżika)">elastiċità</ref> u l-iżvilupp tal-<ref target="https://mt.wikipedia.org/wiki/Ekwazzjoni_ta'_travu_ta'_Euler_Bernoulli">ekwazzjoni ta' travu ta' Euler Bernoulli</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Il-<ref target="https://mt.wikipedia.org/wiki/Prinċipju_ta'_Bernoulli">prinċipju ta' Bernoulli</ref> hu fundamentali fl-<ref target="https://mt.wikipedia.org/wiki/Aerodinamika">aerodinamika</ref><ref target="https://mt.wikipedia.org/wiki/Il-Paġna_prinċipali#cite_note-eb-3">[3]</ref>.</p>


Bibljografija
<list type="unordered"><item>[Anon.] (1911) "<ref target="http://www.1911encyclopedia.org/Bernoulli">Bernoulli</ref>, <hi rend="italic"><ref target="https://mt.wikipedia.org/wiki/Encyclopaedia_Britannica">Encyclopaedia Britannica</ref></hi></item>
<item>[Anon.] (2001) "Daniel Bernoulli", <hi rend="italic"><ref target="https://mt.wikipedia.org/wiki/Encyclopaedia_Britannica">Encyclopaedia Britannica</ref></hi></item>
<item>Blower, S. (2004), <hi rend="italic">An attempt at a new analysis of the mortality caused by smallpox and of the advantages of inoculation to prevent it, D, Bernoulli</hi>, 'Reviews of Medical Virolology, vol. 14, pp. 275–288</item>
<item>Cardwell, D.S.L. (1971).  Heinemann (ed.). <hi rend="italic">From Watt to Clausius: The Rise of Thermodynamics in the Early Industrial Age</hi>. <ref target="https://mt.wikipedia.org/wiki/Speċjali:SorsiKotba/0-435-54150-1">ISBN0-435-54150-1</ref>.Parametru mhux magħruf |belt= injorat (<ref target="https://mt.wikipedia.org/wiki/Għajnuna:Żbalji_CS1#parameter_ignored">għajnuna</ref>)</item>
<item>Mikhailov, G.K., 2005, "Hydrodynamica" f'Grattan-Guinness, I., ed., <hi rend="italic">Landmark Writings in Western Mathematics</hi>. Elsevier: 131-42.</item>
<item>Pacey, A.J. &amp; Fisher, S.J. (1967) "Daniel Bernoulli and the <hi rend="italic">vis viva</hi> of compressed air", <hi rend="italic">British Journal for the History of Science</hi> <hi rend="bold">3</hi>, 388-92</item>
<item>Rouse Ball, W. W. [1908] (2003) <ref target="http://www.maths.tcd.ie/pub/HistMath/People/Bernoullis/RouseBall/RB_Bernoullis.html"><hi rend="italic">The Bernoullis</hi></ref> f' <hi rend="italic">A Short Account of the History of Mathematics</hi>, 4th ed., Dover, <ref target="https://mt.wikipedia.org/wiki/Speċjali:SorsiKotba/0486206300">ISBN0486206300</ref></item>
<item>Straub Hans, <hi rend="italic">Bernoulli, Daniel</hi> f' <hi rend="italic">Dictionary of Scientific Biography'</hi>, vol. 2, pp. 36–46, Charles Scribner's Sons, New York, 1970, <ref target="https://mt.wikipedia.org/wiki/Speċjali:SorsiKotba/0684101149">ISBN0684101149</ref></item>
<item>Timoshenko, S. P. (1983).  Dover Publications (ed.). <hi rend="italic">History of Strength of Materials</hi>. <ref target="https://mt.wikipedia.org/wiki/Speċjali:SorsiKotba/0486611876">ISBN0486611876</ref>.Parametru mhux magħruf |belt= injorat (<ref target="https://mt.wikipedia.org/wiki/Għajnuna:Żbalji_CS1#parameter_ignored">għajnuna</ref>)</item></list>



Siġra tal-familja Bernoulli
</text></body></html>