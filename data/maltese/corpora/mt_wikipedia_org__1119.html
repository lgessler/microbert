<html><body><text id="wikipedia_mt_wikipedia_org__1119.html" ns="0" revid="266428" sourceurl="https://mt.wikipedia.org/wiki/Unjoni_Ewropea" title="Unjoni Ewropea" type="wikipedia">Unjoni Ewropea<figure><caption>Bandiera tal-Ewropa</caption></figure>
<p>L-<hi rend="bold">Unjoni Ewropea</hi> (abbrevjata bħala <hi rend="bold">UE</hi>) hija unjoni politika u ekonomika ta' 27 <ref target="https://mt.wikipedia.org/wiki/Stati_membri_tal-Unjoni_Ewropea">stat membru</ref> li jinsabu prinċipalment fl-<ref target="https://mt.wikipedia.org/wiki/Ewropa">Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-UE ġiet stabbilita taħt l-isem attwali permezz tat-<ref target="https://mt.wikipedia.org/wiki/Trattat_ta'_Maastricht">Trattat ta' Maastricht</ref> tas-7 ta' Frar 1992 (li daħal fis-seħħ fl-1 ta' Novembru 1993),<ref target="https://mt.wikipedia.org/wiki/Il-Paġna_prinċipali#cite_note-EU1993-2">[2]</ref> liema stati aderenti ġew miżjuda wara t-triq twila tal-<ref target="https://mt.wikipedia.org/wiki/Komunitajiet_Ewropej">Komunitajiet Ewropej</ref> li kienu jeżistu qabel.</p>
<p>L-organi prinċipali tal-UE jinvolvu lill-<ref target="https://mt.wikipedia.org/wiki/Kunsill_tal-Unjoni_Ewropea">Kunsill</ref> (denominazzjoni li ħadet post dik tal-<hi rend="italic">Kunsill tal-Ministri</hi> mid-dħul fis-seħħ tat-Trattat ta' Maastricht), il-<ref target="https://mt.wikipedia.org/wiki/Kummissjoni_Ewropea">Kummissjoni</ref>, il-<ref target="https://mt.wikipedia.org/wiki/Qorti_tal-Ġustizzja_tal-Unjoni_Ewropea">Qorti tal-Ġustizzja</ref>, il-<ref target="https://mt.wikipedia.org/wiki/Parlament_Ewropew">Parlament</ref>, il-<ref target="https://mt.wikipedia.org/wiki/Kunsill_Ewropew">Kunsill Ewropew</ref> u l-<ref target="https://mt.wikipedia.org/wiki/Bank_Ċentrali_Ewropew">Bank Ċentrali Ewropew</ref>. Il-membri tal-Parlament Ewropew huma eletti kull ħames snin miċ-ċittadini Ewropej. Il-<ref target="https://mt.wikipedia.org/wiki/Belt_kapitali">belt kapitali</ref> <hi rend="italic"><ref target="https://mt.wikipedia.org/wiki/De_facto">de facto</ref></hi> tal-UE hija <ref target="https://mt.wikipedia.org/wiki/Brussell">Brussell</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>L-UE żviluppat <ref target="https://mt.wikipedia.org/wiki/Suq_komuni">suq komuni</ref> permezz ta' sistema standardizzata ta' liġijiet li japplikaw fl-istati membri kollha. Fi ħdan iż-<ref target="https://mt.wikipedia.org/wiki/Żona_Schengen">Żona Schengen</ref> (li tinkludi 22 stat tal-UE u 4 stati non-UE) kontrolli fuq il-passaport ġew aboliti.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-politiki tal-UE jassiguraw il-<ref target="https://mt.wikipedia.org/wiki/Suq_intern">moviment ħieles ta' nies, merkanzija, servizzi u kapital</ref>,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> jiddekretaw leġiżlazzjoni fil-ġustizzja u l-affarijiet interni, u jżommu politiki komuni għall-kummerċ,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> l-<ref target="https://mt.wikipedia.org/wiki/Politika_agrikola_komuni">agrikoltura</ref>,<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> is-<ref target="https://mt.wikipedia.org/wiki/Politika_komuni_tas-sajd">sajd</ref> u l-<ref target="https://mt.wikipedia.org/wiki/Politika_reġjonali_tal-Unjoni_Ewropea">iżvilupp reġjonali</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Status
<p>Fil-preżent, l-Unjoni Ewropea hija l-aktar <ref target="https://mt.wikipedia.org/wiki/Organizzazzjoni_Internazzjonali#Lista_ta'_organizzazzjonijiet_reġjonali">organizzazzjoni reġjonali</ref> potenti. F'ċerti postijiet fejn l-istati membri ttrasferew ammont ta' sovranità lill-Unjoni, l-UE tidher tixbah iktar lil xi <ref target="https://mt.wikipedia.org/wiki/Federazzjoni">federazzjoni</ref> jew <ref target="https://mt.wikipedia.org/wiki/Kofederazzjoni">kofederazzjoni</ref>. Iżda l-istati membri jibqgħu jikkontrollaw it-trattati, jiġifieri l-Unjoni m'għandhiex is-setgħa li tieħu l-poter minn fuq il-pajjiżi mingħajr il-kunsens tagħhom. Dan apparti l-fatt li l-pajjiżi membri jibqgħu jħaddnu l-politika tagħhom f'dawk l-oqsma ta' importanza nazzjonali, bħal relazzjonijiet barranin u d-difiża.</p>
<p>Din l-istruttura unika, probabbilment iġġiegħlek tħares lejn l-Unjoni Ewropea iktar bħala entità <hi rend="italic"><ref target="https://mt.wikipedia.org/wiki/Sui_generis">sui generis</ref></hi>.</p>
<p>L-istat attwali u futur tal-UE huwa s-suġġett ta' ħafna battibekki politiċi fost il-<ref target="https://mt.wikipedia.org/wiki/Pajjiżi_membri_tal-Unjoni_Ewropea">pajjiżi membri</ref>.</p>
Bażi ġuridika
<p>Il-bażi ġuridika tal-Unjoni Ewropea hija sekwenza ta' trattati bejn il-pajjiżi membri. Dawn ġew emendati ħafna drabi tul is-snin, b'kull trattat ġdid jemenda u jissupplimenta dak ta' qablu. L-ewwel trattat li seħħ kien it-<ref target="https://mt.wikipedia.org/wiki/Trattat_ta'_Pariġi_(1951)">Trattat ta' Pariġi</ref> tal-<ref target="https://mt.wikipedia.org/wiki/1951">1951</ref> li stabbilixxa l-<ref target="https://mt.wikipedia.org/wiki/Komunità_Ewropea_tal-Faħam_u_l-Azzar">Komunità Ewropea tal-Faħam u l-Azzar</ref> (<hi rend="italic">European Coal and Steel Community</hi>; ECSC) bejn grupp oriġinali ta' sitt pajjiżi Ewropej li kienu jinkludu lil <ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Belġju">Belġju</ref>, il-<ref target="https://mt.wikipedia.org/wiki/Olanda">Pajjiżi Baxxi</ref>, il-<ref target="https://mt.wikipedia.org/wiki/Lussemburgu">Lussemburgu</ref>, l-<ref target="https://mt.wikipedia.org/wiki/Italja">Italja</ref>, u r-<ref target="https://mt.wikipedia.org/wiki/Repubblika_Federali_tal-Ġermanja">Repubblika Federali tal-Ġermanja</ref>.</p>
<p>Minn dak iż-żmien 'l hawn, dan it-trattat skada u l-funzjonijiet tiegħu ġew meħuda minn trattati oħra li ġew warajh. Minn naħa l-oħra, it-<ref target="https://mt.wikipedia.org/wiki/Trattat_ta'_Ruma">Trattat ta' Ruma</ref> tal-<ref target="https://mt.wikipedia.org/wiki/1957">1957</ref> għadu jgħodd sal-lum, avolja ġie emendat, partikolarment bit-<ref target="https://mt.wikipedia.org/wiki/Trattat_ta'_Maastricht">Trattat ta' Maastricht</ref> tal-<ref target="https://mt.wikipedia.org/wiki/1992">1992</ref>, li stabbilixxa l-Unjoni Ewropea taħt dan l-isem. It-Trattat ta' Ruma kien essenzjali biex tiġi stabbilità l-<ref target="https://mt.wikipedia.org/wiki/Komunità_Ekonomika_Ewropea">Komunità Ekonomika Ewropea</ref> (<hi rend="italic">European Economic Community</hi>; EEC) kif ukoll l-Komunità tal-Enerġija Atomika Ewropea (<hi rend="italic">European Atomic Energy Community</hi>; EAEC jew Euratom). Il-ħolqien ta' suq komuni kellu jkun wieħed mill-għanijiet ewlenija tal-unifikazzjoni tal-Ewropa għal ħafna żmien. L-aħħar modifiki li saru fuq it-Trattat ta' Ruma ġew miftiehma bħala parti mit-<ref target="https://mt.wikipedia.org/wiki/Trattat_tal-Adeżjoni(2003)">Trattat tal-Adeżjoni</ref>  ta' 10 Stati Membri ġodda, li ġie implimentat fl-<ref target="https://mt.wikipedia.org/wiki/1_ta'_Mejju">1 ta' Mejju</ref>, <ref target="https://mt.wikipedia.org/wiki/2004">2004</ref>.</p>
<p>Reċentement, l-Istati Membri tal-UE qablu mal-kontenut ta' <ref target="https://mt.wikipedia.org/wiki/Trattat_li_jistabbilixxi_Kostituzzjoni_Ewropea">trattat kostituzzjonali</ref> li, jekk jiġi ratifikat mill-pajjiżi membri, għandu jkun l-ewwel kostituzzjoni uffiċjali tal-UE, li tirrimpjazza t-trattati kollha preċedenti b'dokument wieħed.</p>
<p>F'każ li t-trattat tal-kostituzzjoni ma jiġix ratifikat mill-membri kollha tal-UE, ikun hemm bżonn li jerġgħu jinfetħu n-negozjati fuqu. Ħafna politiċi u uffiċjali jaqblu li l-istrutturi prekostituzzjonali huma ineffiċjenti għal Unjoni ta' 27 Stat Membru li qiegħda dejjem tikber maż-żmien. Politiċi f'ċerti pajjiżi membri (partikolarment fi Franza), issuġġerew li jekk ikun hemm biss ftit pajjiżi li ma jirratifikawx it-trattat, il-bqija tal-Unjoni għandha tinjorahom u timxi mingħajrhom. Dan l-aġir pjuttost kontroversjali jista' possibbilment joħloq unjoni oħra iktar <hi rend="italic">Avant Garde</hi> ta' pajjiżi li impenjaw ruħhom għal dan it-trattat, ġewwa l-unjoni preżenti.</p>
<p><hi rend="italic">Ara wkoll:</hi></p>
<list type="unordered"><item><ref target="https://mt.wikipedia.org/wiki/Trattati_tal-UE">Trattati tal-UE</ref></item>
<item><ref target="https://mt.wikipedia.org/wiki/Trattat_li_jistabbilixxi_Kostituzzjoni_Ewropea">Trattat li jistabbilixxi Kostituzzjoni Ewropea</ref></item></list>
Istituzzjonijiet tal-UE
<p>L-UE m'għandha l-ebda kapitali uffiċjali u l-istituzzjonijiet tagħha huma mifruxa f'ħafna bliet:</p>
<list type="unordered"><item><ref target="https://mt.wikipedia.org/wiki/Brussell">Brussell</ref> hija s-sede tal-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> u tal-<ref target="https://mt.wikipedia.org/wiki/Kunsill_tal-Unjoni_Ewropea">Kunsill tal-Ministri</ref>, fejn isiru wkoll il-laqgħat tal-kumitat u xi sessjonijiet plenarji tal-<ref target="https://mt.wikipedia.org/wiki/Parlament_Ewropew">Parlament Ewropew</ref>. Sa minn l-aħħar tkabbir tal-UE, fi Brussell qed jinżammu wkoll is-<hi rend="italic">summits</hi> (il-qċaċet/il-laqgħat-quċċata) kollha tal-<ref target="https://mt.wikipedia.org/wiki/Kunsill_Ewropew">Kunsill Ewropew</ref>. Għal dawn ir-raġunijiet, Brussell tista' tiġi kkunsidrata <hi rend="italic">de facto</hi>, il-kapitali tal-UE.</item>
<item><ref target="https://mt.wikipedia.org/wiki/Strasburgu">Strasburgu</ref> hija s-sede tal-<ref target="https://mt.wikipedia.org/wiki/Parlament_Ewropew">Parlament Ewropew</ref> kif ukoll il-post fejn isiru ħafna mis-sessjonijiet plenarji. Hija wkoll il-benniena tal-istituzzjonijiet storiċi ta' "Ewropa ikbar" (<ref target="https://mt.wikipedia.org/wiki/Kunsill_tal-Ewropa">Kunsill tal-Ewropa</ref>, <ref target="https://mt.wikipedia.org/wiki/Qorti_Ewropea_għad-Drittijiet_tal-Bniedem">Qorti Ewropea għad-Drittijiet tal-Bniedem</ref>), li jikkooperaw mal-UE.</item>
<item>Il-<ref target="https://mt.wikipedia.org/wiki/Qorti_Ewropea_tal-Ġustizzja">Qorti Ewropea tal-Ġustizzja</ref> u s-<ref target="https://mt.wikipedia.org/wiki/Segretarjat_tal-Parlament_Ewropew">segretarjat tal-Parlament Ewropew</ref> jinsabu l-<ref target="https://mt.wikipedia.org/wiki/Lussemburgu_(belt)">Lussemburgu</ref>.</item>
<item>Il-<ref target="https://mt.wikipedia.org/wiki/Bank_Ċentrali_Ewropew">Bank Ċentrali Ewropew</ref> jinsab <ref target="https://mt.wikipedia.org/wiki/Frankfurt">Frankfurt</ref>.</item></list>
Aġenziji tal-UE
<p>L-UE għandha numru ta' agenziji speċializzati u deċentralizzati b'mandat sabiex ikunu ta' għajnuna għall-Istati Membri tal-UE:</p>
<p>Aġenziji tal-Politika Komuni tal-Affarijiet Barranin u s-Sigurtà (CFSP):</p>
<list type="unordered"><item>Iċ-<ref target="https://mt.wikipedia.org/wiki/Ċentru_Satellitari_tal-Unjoni_Ewropea">Ċentru Satellitari tal-Unjoni Ewropea</ref> (EUSC)</item>
<item>L-<ref target="https://mt.wikipedia.org/wiki/Aġenzija_Ewropea_għad-Difiża">Aġenzija Ewropea għad-Difiża</ref> (EDA)</item>
<item>L-<ref target="https://mt.wikipedia.org/wiki/Istitut_tal-Unjoni_Ewropea_għall-Istudji_dwar_is-Sigurtà">Istitut tal-Unjoni Ewropea għall-Istudji dwar is-Sigurtà</ref> (<ref target="https://mt.wikipedia.org/wiki/Istitut_tal-Unjoni_Ewropea_għall-Istudji_dwar_is-Sigurtà">EUISS</ref>)</item></list>
<p>Aġenziji komunitarji</p>
<p>Aġenziji tal-pulizija u l-kooperazzjoni ġudizzjarja fi kwistjonijiet kriminali</p>
<p>Aġenti Eżekuttivi</p>
<p>Aġenziji u entitajiet tal-EURATOM</p>
Stati Membri u Tkabbir Suċċessiv
<p>'Artikli prinċipali: <ref target="https://mt.wikipedia.org/wiki/Pajjiżi_membri_tal-Unjoni_Ewropea">Pajjiżi membri tal-Unjoni Ewropea</ref>, <ref target="https://mt.wikipedia.org/wiki/Tkabbir_tal-Unjoni_Ewropea">Tkabbir tal-Unjoni Ewropea</ref>, <ref target="https://mt.wikipedia.org/wiki/Pajjiżi_ġirien_li_jdawru_l-Unjoni_Ewropea">Pajjiżi ġirien li jdawru l-Unjoni Ewropea</ref>, <ref target="https://mt.wikipedia.org/wiki/Copenhagen_criteria">Il-kriterji tal-isħubija</ref><hi rend="italic">.</hi></p>
<p>Sa mill-<ref target="https://mt.wikipedia.org/wiki/1_ta'_Mejju">1 ta' Mejju</ref>, <ref target="https://mt.wikipedia.org/wiki/2004">2004</ref>, l-Unjoni Ewropea tikkonsisti f'25 pajjiż membru. L-erja totali ta' dawn il-25 pajjiż (2004) hija <ref target="https://mt.wikipedia.org/wiki/1_E12_m2">3,892,685</ref> <ref target="https://mt.wikipedia.org/wiki/Kilometru_kwadru">km²</ref>. Kieku kienet pajjiż, l-UE kienet tkun is-seba' <ref target="https://mt.wikipedia.org/wiki/Lista_ta'_pajjiżi_skont_id-daqs">l-akbar pajjiż fid-dinja</ref> mid-daqs. In-numru ta' ċittadini tal-UE (kull ċittadin ta' pajjiż membru tal-UE, skont it-termini stipulati fit-<ref target="https://mt.wikipedia.org/wiki/Trattat_ta'_Maastricht">Trattat ta' Maastricht</ref>) fil-25 stat, jammonta, bejn wieħed u ieħor, 453 million (Marzu 2004). Din il-figura hija <ref target="https://mt.wikipedia.org/wiki/Lista_ta'_pajjiżi_skont_il-popolazzjoni">it-tielet l-akbar</ref> fid-dinja wara ċ-<ref target="https://mt.wikipedia.org/wiki/Ċina">Ċina</ref> u l-<ref target="https://mt.wikipedia.org/wiki/Indja">Indja</ref>.</p>
<figure><caption>Mappa tat-27 pajjiż membru tal-UE, ammissjonijiet tal-2013 u pajjiżi kandidati</caption></figure>
<p>Fl-<ref target="https://mt.wikipedia.org/wiki/1952">1952</ref>/<ref target="https://mt.wikipedia.org/wiki/1958">1958</ref> is-sitt pajjiżi fundaturi tal-UE kienu: il-<ref target="https://mt.wikipedia.org/wiki/Belġju">Belġju</ref>, <ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Ġermanja">Ġermanja tal-Punent</ref>, l-<ref target="https://mt.wikipedia.org/wiki/Italja">Italja</ref>, il-<ref target="https://mt.wikipedia.org/wiki/Lussemburgu">Lussemburgu</ref> u l-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>. Minn dakinhar, 19-il pajjiż ieħor ingħaqdu mal-UE fi tkabbir sussegwenti:</p>
<p><hi rend="bold">Noti:</hi></p>
<list type="unordered"><item>Il-<ref target="https://mt.wikipedia.org/wiki/Groenlandja">Groenlandja</ref>, li ġiet mogħtija <hi rend="italic"><ref target="https://mt.wikipedia.org/wiki/Awtonomija">awtonomija</ref></hi> mid-<ref target="https://mt.wikipedia.org/wiki/Danimarka">Danimarka</ref> fl-<ref target="https://mt.wikipedia.org/wiki/1979">1979</ref>, telqet mill-Komunitajiet Ewropej fl-<ref target="https://mt.wikipedia.org/wiki/1985">1985</ref>, wara referendum.</item>
<item>fl-<ref target="https://mt.wikipedia.org/wiki/1990">1990</ref>: it-territorju u l-popolazzjoni tal-Komunità Ewropea żdiedu meta l-<ref target="https://mt.wikipedia.org/wiki/Ġermanja_ta'_Lvant">Ġermanja ta' Lvant</ref> ingħaqdet mal-<ref target="https://mt.wikipedia.org/wiki/Ġermanja_tal-Punent">Ġermanja tal-Punent</ref>.</item></list>
Membri futuri tal-UE
<p>Bħalissa hemm tliet stati li jissejħu kandidati, dawn huma s-<ref target="https://mt.wikipedia.org/wiki/Serbja">Serbja</ref>, it-<ref target="https://mt.wikipedia.org/wiki/Turkija">Turkija</ref> (ma' dawn l-istati, in-negozjati għadhom għaddejjin) u l-<ref target="https://mt.wikipedia.org/wiki/Ex_Repubblika_Jugoslava_tal-Maċedonja">ex Repubblika Jugoslava tal-Maċedonja</ref>. Il-pajjiżi li applikaw biex isiru membri tal-Unjoni huma l-<ref target="https://mt.wikipedia.org/wiki/Albanija">Albanija</ref>, l-<ref target="https://mt.wikipedia.org/wiki/Islanda">Islanda</ref> u l-<ref target="https://mt.wikipedia.org/wiki/Montenegro">Montenegro</ref>. 
Iktar informazzjoni fuq tkabbir futur jista' jinsab fl-artiklu <hi rend="italic"><ref target="https://mt.wikipedia.org/wiki/Tkabbir_tal-Unjoni_Ewropea">Tkabbir tal-Unjoni Ewropea</ref></hi>.</p>
<p>Xi pajjiżi bħan-<ref target="https://mt.wikipedia.org/wiki/Norveġja">Norveġja</ref> u l-<ref target="https://mt.wikipedia.org/wiki/Svizzera">Isvizzera</ref> li fil-preżent mhumiex membri tal-UE, xorta għandhom ftehim speċjali mal-unjoni. <hi rend="italic">(Ara l-artiklu dwar <ref target="https://mt.wikipedia.org/wiki/Relazzjonijiet_ta'_terzi_pajjiżi_ma_l-UE">relazzjonijiet ta' terzi pajjiżi ma l-UE</ref>)</hi>. Ħafna mill-membri tal-<hi rend="italic">EFTA</hi> (<hi rend="italic"><ref target="https://mt.wikipedia.org/wiki/European_Free_Trade_Association">European Free Trade Association</ref></hi>) huma sħab mat-Trattat tal-<hi rend="italic">EEA</hi> (<hi rend="italic"><ref target="https://mt.wikipedia.org/wiki/European_Economic_Area">European Economic Area</ref></hi>), li jfisser li dawn il-pajjiżi jistgħu jipparteċipaw ukoll fis-suq komuni.</p>
Status ta' Territorji extra-Ewropej
<p>Ċerti postijiet għandhom konnessjonijiet jew assoċjazzjonijiet mal-istati membri tal-UE minħabba l-passat kolonjali tagħhom, rabtiet kulturali jew ġeografiċi. Għar-relazzjoni tal-UE ma' <ref target="https://mt.wikipedia.org/wiki/Groenlandja">Groenlandja</ref>, l-<ref target="https://mt.wikipedia.org/wiki/Isle_of_Man">Isle of Man</ref>, l-<ref target="https://mt.wikipedia.org/wiki/Ażores">Ażores</ref> u <ref target="https://mt.wikipedia.org/wiki/Madejra">Madejra</ref>, fost oħrajn, ara l-artiklu dwar <ref target="https://mt.wikipedia.org/wiki/Territorji_ta'_stati_membri_speċjali_u_r-relazzjoni_tagħhom_mal-UE">Territorji ta' stati membri speċjali u r-relazzjoni tagħhom mal-UE</ref>.</p>
Struttura
<p>Il-<ref target="https://mt.wikipedia.org/wiki/Liġijiet_tal-Unjoni_Ewropea">liġijiet tal-Unjoni Ewropea</ref> jinkludu numbru kbir ta' strutturi legali u istituzzjonali li huma sovvrapposti fuq xulxin. Dan huwa r-riżultat tal-ħafna trattati internazzjonali suċċessivi li seħħew maż-żmien. Fi żminijiet riċenti, saru ħafna sforzi konsiderevoli biex jiġu konsolidati u simplifikati dawn it-trattati, li fl-aħħar mill-aħħar wasslu għall-abbozz tat-<ref target="https://mt.wikipedia.org/wiki/Trattat_li_jistabbilixxi_Kostituzzjoni_Ewropea">Trattat li jistabbilixxi Kostituzzjoni Ewropea</ref>. Jekk dan it-trattat propost jiġi adottat, dan jispiċċa biex jieħu post it-trattati l-oħra li attwalment jiffurmaw il-kostituzzjoni tal-UE.</p>
Sħubija
<p>Storikament l-Unjoni Ewropea żviluppat l-attivitajiet ta’ politika reġjonali tagħha u ddistribwit il-fondi tal-politika ta’ koeżjoni permezz ta’ proċess ta’ sħubija, li jinkludi kontribuzzjoni sinifikanti mill-<ref target="https://mt.wikipedia.org/wiki/Istati_Membri">Istati Membri</ref>.</p>
<p>Il-ħidma tas-sħubija tkopri l-proċess ta’ programmazzjoni sħiħ, mill-istadju preparatorju, matul l-implimentazzjoni sal-valutazzjoni tar-riżultati. Dan l-approċċ għandu jwassal għal riżultati aħjar tal-programm u jiżgura li l-flus mill-<ref target="https://mt.wikipedia.org/wiki/Fondi_Strutturali_u_ta’_Investiment_Ewropej">Fondi Strutturali u ta’ Investiment Ewropej</ref> (FSIE) jintnefqu b'mod effiċjenti.</p>
<p>Fil-perjodu ta’ programmazzjoni tal-2014-20, il-prinċipju ta’ sħubija ġie msaħħaħ aktar, u jinkludi mhux biss lill-Istati Membri, iżda anke lill-partijiet interessati bħat-<ref target="https://mt.wikipedia.org/wiki/Trade_unions">trade unions</ref>, l-impjegaturi, l-<ref target="https://mt.wikipedia.org/wiki/Organizzazzjonijiet_mhux_governattivi">organizzazzjonijiet mhux governattivi</ref> (NGOs), u korpi oħrajn li jippromwovu, pereżempju, l-inklużjoni soċjali, l-<ref target="https://mt.wikipedia.org/wiki/Ugwaljanza_bejn_is-sessi">ugwaljanza bejn is-sessi</ref>, u n-nondiskriminazzjoni. Il-Kummissjoni fasslet Kodiċi ta’ Kondotta Ewropew dwar is-Sħubija li l-Istati Membri jridu jikkonformaw miegħu fit-tħejjija u l-implimentazzjoni tal-programmi operazzjonali tagħhom. Barra minn hekk, kull Stat Membru adotta Ftehim ta’ Sħubija mal-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> li jistabbilixxi kif l-awtoritajiet nazzjonali jippjanaw li jużaw u jiddistribwixxu l-finanzjament mill-FSIE fil-perjodu ta’ programmazzjoni tal-2014-20.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Baġit
<p>L-Istati Membri tal-UE jikkontribwixxu għal baġit tal-UE komuni sabiex jilħqu objettivi komuni.
L-Istati Membri jikkontribwixxu direttament fuq il-bażi tad-<ref target="https://mt.wikipedia.org/wiki/Dħul_nazzjonali_gross">dħul nazzjonali gross</ref> (DNG) tagħhom. Id-<ref target="https://mt.wikipedia.org/wiki/Dazji_doganali">dazji doganali</ref> u r-riċevuti tal-<ref target="https://mt.wikipedia.org/wiki/VAT">VAT</ref> jipprovdu dħul addizzjonali. Il-limitu massimu tal-baġit fil-preżent huwa stabbilit għal 1,23 % tal-UE DNG.</p>
<p>F’termini tal-proċedura tal-baġit, il-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> tipproponi abbozz ta’ baġit li jirrifletti l-objettivi prinċipali tal-politika tal-UE bħat-tkabbir u l-impjiegi, ir-riċerka, it-tibdil fil-klima u l-enerġija. L-Istati Membri mbagħad jidħlu f’negozjati mal-Parlament Ewropew sabiex jemendaw l-abbozz u jadottaw il-baġit. Il-Kummissjoni hija responsabbli wkoll biex tiżgura li l-baġit tal-UE jintnefaq skont ir-'Regolament Finanzjarju tal-UE.</p>
<p>Il-qafas tal-baġit attwali jkopri l-perjodu 2014-2020; il-pjanijiet tal-baġit annwali jagħtu dettalji speċifiċi dwar l-infiq. Matul dan il-perjodu, il-<ref target="https://mt.wikipedia.org/wiki/Fondi_ta’_Koeżjoni">Fondi Strutturali u ta’ Koeżjoni</ref> sejrin jirċievu madwar 32,5 % tal-baġit globali, ekwivalenti għal madwar EUR  351,8  biljun (fil-prezzijiet tal-2014).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Ħoloq esterni

Uffiċjali
<list type="unordered"><item><ref target="http://europa.eu/index_mt.htm">EUROPA</ref> – web portal uffiċjali</item>
<item><ref target="http://europa.eu/institutions/index_mt.htm">Istituzzjonijiet</ref></item>
<item><ref target="http://european-council.europa.eu/home-page.aspx?lang=mt">Kunsill Ewropew</ref></item>
<item><ref target="http://www.ec.europa.eu/index_mt.htm">Kummissjoni Ewropea</ref></item>
<item><ref target="http://consilium.europa.eu/council?lang=mt">Kunsill</ref></item>
<item><ref target="http://www.europarl.europa.eu/portal/mt">Parlament Ewropew</ref></item>
<item>(EN)  <ref target="http://www.ecb.europa.eu/home/html/index.en.html">Bank Ċentrali Ewropew</ref></item>
<item><ref target="http://curia.europa.eu/jcms/jcms/j_6/">Qorti tal-Ġustizzja tal-Unjoni Ewropea</ref></item>
<item><ref target="http://eca.europa.eu/portal/page/portal/eca_main_pages/home">Qorti tal-Awdituri</ref></item>
<item><ref target="http://europa.eu/agencies/index_mt.htm">Aġenziji</ref></item>
<item><ref target="http://eur-lex.europa.eu/mt/index.htm">EUR-Lex</ref> – liġijiet tal-UE</item></list>
Data u statistika
<list type="unordered"><item><ref target="http://epp.eurostat.ec.europa.eu/">Eurostat</ref></item>
<item><ref target="https://www.cia.gov/library/publications/the-world-factbook/geos/ee.html">CIA World Factbook: Unjoni Ewropea</ref></item></list>
</text></body></html>