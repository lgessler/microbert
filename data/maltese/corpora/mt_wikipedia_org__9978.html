<html><body><text id="wikipedia_mt_wikipedia_org__9978.html" ns="0" revid="257912" sourceurl="https://mt.wikipedia.org/wiki/Arti" title="Arti" type="wikipedia">Arti<figure><caption>Il-<ref target="https://mt.wikipedia.org/wiki/Mona_Lisa">Mona Lisa</ref>, waħda mill-opri famużi ta' <ref target="https://mt.wikipedia.org/wiki/Leonardo_da_Vinci">Leonardo da Vinci</ref></caption></figure>
<p>L-<hi rend="bold">arti</hi>, b'mod ġenerali, tinkludi kwalunkwe attività umana - magħmula b'mod singulari jew inkella kollettiv - li, permezz ta' teknika, kapaċitajiet innati u normi ta' mġiba miksuba mill-<ref target="https://mt.wikipedia.org/wiki/Studju">istudju</ref> u mill-<ref target="https://mt.wikipedia.org/wiki/Esperjenza">esperjenzi</ref>, twassal għal forom <ref target="https://mt.wikipedia.org/wiki/Kreattività">kreattivi</ref> ta' espressjoni <ref target="https://mt.wikipedia.org/wiki/Estetika">estetika</ref>. Illum-il ġurnata, l-arti hija strettament marbuta mal-emozzjonijiet, u għaldaqstant l-espressjonijiet artistiċi, avolja mmirati biex jitrażmettu "messaġġi", ma jiffurmawx lingwaġġ propju, għaliex m'għandhomx kodiċi inekwivokabbli li kulħadd juża u minflok, dawn jiġu interpretati b'mod soġġettiv għall-aħħar.</p>
<p>L-arti tista' tiġi kkunsidrata anki taħt l-aspett ta' <ref target="https://mt.wikipedia.org/wiki/Professjoni">professjoni</ref> bi <ref target="https://mt.wikipedia.org/wiki/Tradizzjoni">tradizzjoni</ref> antika, żvolta taħt il-ħarsien ta' ċerti <ref target="https://mt.wikipedia.org/wiki/Kanoni_(arti)">kanoni</ref> kodifikati maż-żmien. F'dan is-sens, il-professjoni artiġjanali - jiġifieri, dawk li għandhom x'jaqsmu mal-<ref target="https://mt.wikipedia.org/wiki/Artiġjanat">artiġjanat</ref> - spiss huma frott il-Medjuevu, meta b'xi mod żviluppaw bħala attivitajiet speċjalizzati u dawk li eżerċitawhom ġew miġbura f'<ref target="https://mt.wikipedia.org/wiki/Korporazzjoni">korporazzjonijiet</ref>. Kull <hi rend="italic">arti</hi> kellha t-tradizzjoni tagħhjja, liema kunċetti fundamentali kienu miġbura fir-<hi rend="italic">regola tal-arti</hi> u li magħhom kellu jkun konformi kull artist.</p>
</text></body></html>