<html><body><text id="wikipedia_mt_wikipedia_org__10694.html" ns="0" revid="249602" sourceurl="https://mt.wikipedia.org/wiki/Andr%C3%A9_Schembri" title="André Schembri" type="wikipedia">André Schembri
<p><hi rend="bold">André Schembri</hi> (<ref target="https://mt.wikipedia.org/wiki/Pietà_(Malta)">Pietà</ref>, <ref target="https://mt.wikipedia.org/wiki/27_ta'_Mejju">27 ta' Mejju</ref> <ref target="https://mt.wikipedia.org/wiki/1986">1986</ref>), hu plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref> li jilgħab bħala <ref target="https://mt.wikipedia.org/wiki/Midfilder">midfilder offensiv</ref> u li attwalment jilgħab ma' <ref target="https://mt.wikipedia.org/wiki/Apollon_Limassol">Apollon Limassol</ref> ta' <ref target="https://mt.wikipedia.org/wiki/Ċipru">Ċipru</ref>.</p>
Karriera
Hibernians
<p>André Schembri beda l-karriera tiegħu mat-tim ta' <ref target="https://mt.wikipedia.org/wiki/Hibernians_FC">Hibernians</ref> qabel ma ddebutta għall-klabb matul l-<ref target="https://mt.wikipedia.org/wiki/Kampjonat_tal-futbol_Malti_2002-03">istaġun 2002–03</ref>, fejn kiseb seba' preżenzi waqt li għen lill-Hibs għar-raba' post finali.</p>
<p>L-istaġun segwenti tal-<ref target="https://mt.wikipedia.org/wiki/Kampjonat_tal-futbol_Malti_2003-04">2003–04</ref>, ra lil Schembri jistabilixxi lilu nnifsu bħala plejer regulari għat-tim fejn deher 26 darba u sab ix-xibka għal ħames darbiet, b'Hibernians itemmu l-istaġun fit-tielet post. Schembri beda l-<ref target="https://mt.wikipedia.org/wiki/Kampjonat_tal-futbol_Malti_2004-05">istaġun 2004–05</ref> fejn kien ħalla fl-istaġun preċedenti. Il-prestazzjoni tajbin tiegħu rawh jiġi akkwistat matul is-suq tat-trasferimenti ta' Jannar 2005 mill-klabb ta' <ref target="https://mt.wikipedia.org/wiki/Marsaxlokk_FC">Marsaxlokk</ref>, bi Schembri jkun għamel ħdax-il dehra u ħames gowls matul l-ewwel nofs tal-istaġun.</p>
<p>Matul iż-żmien tiegħu mat-tim Pawlist, Schembri għamel 44 apparenza u skorja għaxar gowls.</p>
Marsaxlokk
<p><ref target="https://mt.wikipedia.org/wiki/Marsaxlokk_FC">Marsaxlokk</ref> kisbu l-firma ta' Schembri f'Jannar tal-2005, flimkien mal-firma ta' plejer ieħor promettenti, <ref target="https://mt.wikipedia.org/wiki/Cleavon_Frendo">Cleavon Frendo</ref>, akkwistat minn <ref target="https://mt.wikipedia.org/wiki/Pietà_Hotspurs_FC">Pietà Hotspurs</ref>. Schembri għamel tmien dehriet fl-aħħar parti tal-istaġun għat-tim Xlukkajr, fejn skorja darbtejn hekk kif it-tim spiċċa fil-ħames post. Fl-ewwel staġun sħiħ tiegħu ma' Marsaxlokk (<ref target="https://mt.wikipedia.org/wiki/Kampjonat_tal-futbol_Malti_2005-06">2005–06</ref>), Schembri lagħab 24 logħba bil-klabb jispiċċa fir-raba' post fil-kampjonat Malti.</p>
<p>L-aqwa staġun ta' André kien dak tal-<ref target="https://mt.wikipedia.org/wiki/Kampjonat_tal-futbol_Malti_2006-07">2006–07</ref>, meta Marsaxlokk kisbu l-ewwel titlu tagħhom fl-istorja, fejn irnexxielu jakkumula dsatax-il preżenza u jiskorja ħdax-il gowl hekk kif kiseb l-ewwel unur tiegħu fil-futbol Malti.</p>
Eintracht Braunschweig
<p>Wara staġun fuq nota pożittiva ma' Marsaxlokk, André beda jattira interess qawwi minn klabbs Ewropej, speċjalment wara li ta' età tenera ta' 20 sena kien għadu kif ħalla ismu fir-rebħa storika tat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali Malti</ref> fuq l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref>. Wara interess kemm mill-klabb <ref target="https://mt.wikipedia.org/wiki/OFI_Crete">OFI Crete</ref> ta' <ref target="https://mt.wikipedia.org/wiki/Ċipru">Ċipru</ref> u <ref target="https://mt.wikipedia.org/wiki/Eintracht_Braunschweig">Eintracht Braunschweig</ref> tal-<ref target="https://mt.wikipedia.org/wiki/Ġermanja">Ġermanja</ref>, hu ddeċieda li jingħaqad għal staġun ta' self ma' klabb li jilgħab fir-<ref target="https://mt.wikipedia.org/wiki/Regionalliga_Nord">Regionalliga Nord</ref> <ref target="https://mt.wikipedia.org/wiki/Ġermanja">Ġermaniża</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Matul l-istaġun tiegħu ma' Eintracht Braunschweig, hu lagħab 29 partita u skorja 9 gowls, u temm dan l-ewwel staġun tiegħu barra minn art twelidu bħala t-tielet l-aqwa skorer tal-klabb hekk kif il-klabb kiseb il-promozzjoni għat-<ref target="https://mt.wikipedia.org/wiki/3._Liga">3. Liga</ref>.</p>
Carl Zeiss Jena
<p>Nhar it-30 ta' Ġunju, 2008, ġie mħabbar li André Schembri kien se jingħaqad ma' <ref target="https://mt.wikipedia.org/wiki/FC_Carl_Zeiss_Jena">Carl Zeiss Jena</ref>, tim li jimmilta fir-Regionalliga Nord, għal sena oħra ta' self minn Marsaxlokk. Id-debutt tiegħu wasal bħala sostitut fl-84 minuta fil-partita kontra <ref target="https://mt.wikipedia.org/wiki/Jahn_Regensburg">Jahn Regensburg</ref>, bil-partita tintemm 2–2.</p>
<p>L-ewwel gowl tiegħu mal-klabb wasal fit-13 ta' Diċembru 2008, kontra <ref target="https://mt.wikipedia.org/wiki/SV_Sandhausen">SV Sandhausen</ref>, fir-rebħa ta' 2–0. L-istaġun intemm bi Schembri jilgħab 32 partita u jiskorja 4 gowls, minkejja li Carl Zeiss Jena spiċċaw b'mod diżappuntanti fis-16-il post f'xifer ir-relegazzjoni. L-aqwa mument f'dan l-istaġun għal Schembri kien iż-żewġ li skorja fid-<ref target="https://mt.wikipedia.org/wiki/DFB-Pokal">DFB-Pokal</ref> kontra t-tim ta' <ref target="https://mt.wikipedia.org/wiki/1._FC_Kaiserslautern">Kaiserslautern</ref> u t-tim mill-<ref target="https://mt.wikipedia.org/wiki/Fußball-Bundesliga">Bundesliga</ref> <ref target="https://mt.wikipedia.org/wiki/FC_Schalke_04">Schalke</ref>.</p>
SK Austria Kärnten
<p>Fid-19 ta' Ġunju, 2009, hu ffirma kuntratt ta' sentejn mal-klabb tal-Bundesliga Awstrijaka <ref target="https://mt.wikipedia.org/wiki/SK_Austria_Kärnten">SK Austria Kärnten</ref>,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> bil-kowċ <ref target="https://mt.wikipedia.org/wiki/Frank_Schinkels">Frank Schinkels</ref> iqabbel lil Schembri ma' <ref target="https://mt.wikipedia.org/wiki/Diego_Ribas_da_Cunha">Diego Ribas da Cunha</ref>. L-ewwel gowl tiegħu mal-klabb wasal fis-26 ta' Lulju, 2009, fit-telfa ta' 3–2 kontra <ref target="https://mt.wikipedia.org/wiki/Kapfenberger_SV">Kapfenberger</ref>.</p>
Ferencvárosi
<figure><caption>André Schembri bil-flokk ta' Ferencváros</caption></figure>
<p>Nhar il-15 ta' Frar, 2010, il-klabb <ref target="https://mt.wikipedia.org/wiki/Ungerija">Ungeriż</ref> ta' <ref target="https://mt.wikipedia.org/wiki/Ferencvárosi_TC">Ferencvárosi TC</ref> ħabbru l-akkwist ta' André, b'dan tal-aħħar ikun it-tieni Malti li jingħaqad mal-klabb wara l-gowlkiper <ref target="https://mt.wikipedia.org/wiki/Justin_Haber">Justin Haber</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Wara li fl-ewwel nofs staġun tiegħu fl-Ungerja ftit li xejn kellu ċans jimpressjona, il-wasla tal-kowċ il-ġdid bidlet radikalment il-pożizzjoni tal-plejer mal-<hi rend="italic">Fradi</hi>. Fil-bidu tal-<ref target="https://mt.wikipedia.org/wiki/Nemzeti_Bajnokság_I_2010–11">istaġun 2010–11</ref>, Schembri sar figura regulari mal-ewwel ħdax fejn skorja l-ewwel gowl tiegħu mal-klabb fir-rebħa ta' 3–0 fuq <ref target="https://mt.wikipedia.org/wiki/Győri_ETO_FC">Győri ETO</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Nhar is-26 ta' Settembru, 2010, fil-logħba kontra r-rivali <ref target="https://mt.wikipedia.org/wiki/Vasas_SC">Vasas</ref> Schembri skorja tripletta deċiżiva fil-21, fit-30 u fit-53 minuta biex issiġilla r-rebħa ta' 3–1.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> B'hekk tella' lit-tim punt distakk mill-ewwel post, u poġġa lilu nnifsu fit-tieni post tal-aqwa skorers tal-kampjonat b'5 gowls fl-istess numru ta' dehriet. Nhar l-20 ta' Novembru, 2010, Schembri reġa' rritorna għall-gowls bi tripletta oħra, din id-darba kontra <ref target="https://mt.wikipedia.org/wiki/Lombard-Pápa_TFC">Lombard-Pápa</ref> li għenet lit-tim jirbaħ bl-iskor ta' 5–0.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Mal-bidu tas-sena l-ġdida, il-vena tal-gowls baqgħet sejra li għenet mhux ftit lill-klabb ta' Ferencvárosi jissiġilla t-tielet post fil-kampjonat, u b'hekk post fil-<ref target="https://mt.wikipedia.org/wiki/UEFA_Europa_League">UEFA Europa League</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Schembri temm l-istaġun bħala l-aqwa skorer tal-klabb (u t-tieni fil-kampjonat Ungeriż) fejn skorja 16-il gowl u assista 5 gowls.</p>
Olympiakos Volou
<p>Wara li l-kuntratt tiegħu ma' Ferencvárosi skada fi tmiem l-istaġun, fis-7 ta' Lulju, 2011, ġie imħabbar li ngħaqad mal-klabb Grieg ta' <ref target="https://mt.wikipedia.org/wiki/Ethnikos_Olympiakos_Volos_FC">Olympiakos Volou</ref> fejn iffirma kuntratt ta' sentejn.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-ewwel gowl tiegħu wasal fit-28 ta' Lulju 2011, fil-<ref target="https://mt.wikipedia.org/wiki/UEFA_Europa_League_2011–12">UEFA Europa League</ref> meta fetaħ l-iskor fir-rebħa ta' 3–0 barra minn darhom kontra <ref target="https://mt.wikipedia.org/wiki/FC_Differdange_03">Differdange</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Minħabba li l-klabb kien għaddej minn każ ta' korruzzjoni u tixħim ta' partiti mill-2009 u l-2010, il-<ref target="https://mt.wikipedia.org/wiki/UEFA">UEFA</ref> eskludiet lill-klabb milli jipparteċipa fl-<ref target="https://mt.wikipedia.org/wiki/UEFA_Europa_League">Europa League</ref> u sospensjoni oħra ta' tliet snin minn kwalunkwe kompetizzjoni Ewropea.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Aktar tard, nhar it-23 ta' Awwissu 2011, kummissjoni tal-gvern Grieg iddeċidiet li ma tagħtix liċenzja lill-klabb biex awtomatikament ġew relegati għar-raba' diviżjoni.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Eventwalment, Schembri flimkien mal-plejers l-oħra tal-klabb ġew meħlusa mill-kuntratt tagħhom.</p>
Panionios
<p>Nhar it-30 ta' Settembru 2011, Schembri iffirma kuntratt ta' tliet snin ma' <ref target="https://mt.wikipedia.org/wiki/Panionios_GSS">Panionios</ref>,<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> u għażel il-flokk numru 40. Ma' Panionios lagħab total ta' 24 logħba fejn sab ix-xibka ħames darbiet.</p>
Omonia
<p>Wara l-istaġun fil-Greċja, André Schembri issieħeb ma' <ref target="https://mt.wikipedia.org/wiki/AC_Omonia">Omonia</ref> ta' <ref target="https://mt.wikipedia.org/wiki/Ċipru">Ċipru</ref>, f'kuntratt ta' sentejn. It-trasferiment ġie kkonfermat fl-20 ta' Awwissu 2012 f'konferenza stampa mal-istampa Ċiprijotta.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> L-ewwel gowl mal-klabb wasal fir-rebħa ta' 2–0 kontra <ref target="https://mt.wikipedia.org/wiki/Enosis_Neon_Paralimni_FC">Enosis</ref> tas-27 ta' Ottubru 2012. Fl-istaġun sussegwenti, hu spiċċa bħala l-aqwa skorer tal-klabb bi 17-il gowl hekk kif Omonia spiċċaw il-ħames fil-kampjonat.</p>
<p>Fit-28 ta' Mejju 2014, Schembri iddeċieda li jħalli 'l Omonia biex jingħaqad ma' <ref target="https://mt.wikipedia.org/wiki/FSV_Frankfurt">FSV Frankfurt</ref>, fit-tieni diviżjoni Ġermaniża.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> L-ewwel (u l-uniku) gowl tiegħu wasal fid-29 ta' Ottubru 2014, meta skorja fit-telfa ta' 5–1 kontra <ref target="https://mt.wikipedia.org/wiki/TSG_1899_Hoffenheim">Hoffenheim</ref> fid-<ref target="https://mt.wikipedia.org/wiki/DFB_Pokal">DFB Pokal</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Wara li ftit li xejn sab spazju mat-tim Ġermaniż, Schembri reġa' ssieħeb ma' Omonia fil-5 ta' Diċembru 2014. L-istaġun ta' wara, hekk kif hu reġa' sab ruħu figura regolari mat-tim, hu spiċċa bi 15-il gowl b'Omonia jikkwalifikaw għall-ewwel rawnd ta' kwalifika tal-UEFA Europa League.</p>
Boavista
<p>Wara staġun li rah jispiċċa fost l-aqwa ħames skorers fil-kampjonat Ċiprijott, André Schembri ingħaqad ma' <ref target="https://mt.wikipedia.org/wiki/Boavista_FC">Boavista</ref> fil-<ref target="https://mt.wikipedia.org/wiki/Primeira_Liga">Primeira Liga</ref> fejn iffirma kuntratt ta' sentejn.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Wara bidu sodisfaċenti fejn rah jissiġilla postu mal-ewwel ħdax tal-klabb Portugiż, mal-wasla tal-attakkant il-ġdid <ref target="https://mt.wikipedia.org/wiki/Ivan_Bulos">Ivan Bulos</ref> f'Jannar, l-opportunitajiet tiegħu naqsu.<ref target="https://mt.wikipedia.org/wiki/Il-Paġna_prinċipali#cite_note-timesofmalta-boavista-17">[17]</ref> L-aħħar żewġ gowls tiegħu waslu f'żewġ dros ta' 3–3 u 2–2 kontra <ref target="https://mt.wikipedia.org/wiki/SL_Benfica">Benfica</ref> li ntlagħbu f'Jannar u Mejju 2017 rispettivament.<ref target="https://mt.wikipedia.org/wiki/Il-Paġna_prinċipali#cite_note-timesofmalta-boavista-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Apollon Limassol
<p>Fit-12 ta' Ġunju 2017, Schembri xolja l-kuntratt tiegħu ma' Boavista minħabba raġunijiet personali u ffirma kuntratt ta' sentejn mat-tim Ċiprijott ta' <ref target="https://mt.wikipedia.org/wiki/Apollon_Limassol">Apollon Limassol</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref><ref target="https://mt.wikipedia.org/wiki/Il-Paġna_prinċipali#cite_note-20">[20]</ref> L-ewwel gowl tiegħu wasal fit-13 ta' Lulju 2017, fir-rebħa ta' 3–0 kontra <ref target="https://mt.wikipedia.org/wiki/FC_Zaria_Bălți">Zaria Bălți</ref> fit-tieni rawnd ta' kwalifika tal-UEFA Europa League. Il-gowls fl-Europa League komplew ġejjin fejn spiċċa r-rawnd ta' kwalifikazzjoni b'4 gowls f'sitt logħbiet, fosthom gowls kontra <ref target="https://mt.wikipedia.org/wiki/FC_Midtjylland">Midtjylland</ref> u <ref target="https://mt.wikipedia.org/wiki/Aberdeen_FC">Aberdeen</ref>, hekk kif Apollon ikkonfermaw posthom fil-fażi tal-gruppi.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-timesofmalta-aberdeen-22">[22]</ref> B'dan ir-riżultat, hu sar it-tieni Malti li lagħab f'din il-fażi tal-kompetizzjoni wara <ref target="https://mt.wikipedia.org/wiki/Luke_Dimech">Luke Dimech</ref>.<ref target="https://mt.wikipedia.org/wiki/Il-Paġna_prinċipali#cite_note-timesofmalta-aberdeen-22">[22]</ref> Schembri kiseb l-ewwel titlu barra minn pajjiżu meta nhar id-9 ta' Awwissu 2017 Apollon rebħu s-<ref target="https://mt.wikipedia.org/wiki/Super_Cup_Ċiprijotta">Super Cup Ċiprijotta</ref> kontra <ref target="https://mt.wikipedia.org/wiki/APOEL_FC">APOEL</ref>, fejn skorja wkoll il-gowl tar-rebħa fis-87 minuta.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Nhar id-19 ta' Ottubru 2017, Schembri skorja l-gowl tad-dro momentarju kontra <ref target="https://mt.wikipedia.org/wiki/Atalanta_BC">Atalanta</ref> fit-telfa eventwali ta' 3–1, biex sar l-ewwel Malti li skorja f'fażi proprja ta' kompetizzjoni tal-UEFA.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Internazzjonali
<p>Schembri iddebutta mat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali Malti</ref> fl-4 ta' Ġunju 2006, fit-telfa ta' 1–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref>. L-ewwel gowls tiegħu waslu fir-rebħa storika ta' 2–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> tal-11 ta' Ottubru 2006, valida mir-rawnd ta' <ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">kwalifikazzjoni</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. Din kienet l-ewwel rebħa kompetittiva ta' Malta fi 13-il sena. Fl-istess rawnd, skorja t-tielet gowl tiegħu meta kien ta vantaġġ temporanju ta' 2–1 kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>; il-partita finalment intemmet 2–2.</p>





Unuri
Klabb
 Marsaxlokk
<list type="unordered"><item><ref target="https://mt.wikipedia.org/wiki/Premier_League_Malti">Premier League Malti</ref>: 2006–07</item></list>
 Apollon Limassol
<list type="unordered"><item><ref target="https://mt.wikipedia.org/wiki/Super_Cup_ta'_Ċipru">Super Cup ta' Ċipru</ref>: 2017</item></list>
Individwali
<list type="unordered"><item>Sportiv Malti tas-Sena: 2009–10</item></list>


Ħoloq esterni
<list type="unordered"><item><ref target="https://www.national-football-teams.com/player/14617.html">Il-Paġna prinċipali</ref> fuq National-Football-Teams.com</item>
<item>(DE)  <ref target="https://www.fussballdaten.de/person/schembriandre/">Il-Paġna prinċipali</ref> fuq fussballdaten.de</item></list>
</text></body></html>