<html><body><text id="wikipedia_mt_wikipedia_org__27509.html" ns="0" revid="272671" sourceurl="https://mt.wikipedia.org/wiki/Beemster" title="Beemster" type="wikipedia">Beemster<figure><caption>Diga fin-Nofsinhar ta' Beemster</caption></figure>
<p><hi rend="bold">Beemster</hi> (pronunzja bl-Olandiż: [ˈbeːmstər]) hija muniċipalità fin-<ref target="https://mt.wikipedia.org/wiki/Pajjiżi_l-Baxxi">Netherlands</ref>, fil-provinċja tat-Tramuntana tal-Olanda. Beemster hija l-ewwel hekk imsejjaħ <hi rend="italic">polder</hi> (art irkuprata) fin-Netherlands li ġie rkuprat minn lag. L-ilma ġie estratt mil-lag permezz ta' mtieħen tar-riħ. Il-Polder ta' Beemster tnixxef matul il-perjodu mill-1609 sal-1612. Ippreserva għalkollox il-pajsaġġ ordnat sew tiegħu magħmul minn għelieqi, toroq, kanali, digi u insedjamenti, organizzati f'konformità mal-prinċipji klassiċi u <ref target="https://mt.wikipedia.org/wiki/Rinaxximent">Rinaxximentali</ref> tal-ippjanar. Grilja ta' kanali ġiet ippjanata b'mod parallel ma' grilja ta' toroq. Il-grilji huma kontrobbilanċjati: il-kanali l-kbar tal-ilma jinsab madwar kilometru 'l barra mit-toroq il-kbar.</p>
Distretti
<p>Il-muniċipalità ta' Beemster tikkonsisti mill-erba' distretti li ġejjin:<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<list type="unordered"><item>Middenbeemster</item>
<item>Noordbeemster</item>
<item>Westbeemster</item>
<item>Zuidoostbeemster</item></list>
Topografija
<figure><caption>Mappa topografika ta' Beemster tal-1658 ta' <ref target="https://mt.wikipedia.org/wiki/Daniël_van_Breen">Daniël van Breen</ref></caption></figure>
<figure><caption>Mappa topografika ta' Beemster tal-2015</caption></figure>
Storja
<figure><caption>Mappa antika ta' meta Beemster kien għadu lag</caption></figure>
<p>Għall-ħabta tat-800 W.K., iż-żona tal-muniċipalità moderna ta' Beemster kienet miksija bil-pit f'torbiera mistagħdra. L-isem "Beemster" oriġina minn "Bamestra", l-isem ta' xmara żgħira fl-inħawi. Fil-perjodu bejn l-1150 u l-1250, it-tħaffir għall-pit mill-<ref target="https://mt.wikipedia.org/wiki/Bniedem">bniedem</ref>, u l-maltempati bl-għargħar, kabbru x-xmara żgħira f'"baħar intern", jiġifieri lag b'kollegament miftuħ maz-Zuiderzee. Għall-ħabta tal-1605, l-investituri privati bdew id-drenaġġ tal-lag ta' Beemster. Fl-1610, id-drenaġġ kien kważi tlesta għalkollox, iżda l-lag reġa' mtela' bl-ilma minħabba li nkisret waħda mid-digi taz-Zuiderzee. Ġie deċiż li d-diga b'għamla ttundjata tiġi mkabbra sa metru għoli 'l fuq mill-bqija tal-pajsaġġ. Fl-1612, il-<hi rend="italic">polder</hi> tnixxef u l-art ġiet diviża fost l-investituri. Fil-jiem bikrin tal-<hi rend="italic">polder</hi>, il-<ref target="https://mt.wikipedia.org/wiki/Bidwi">bdiewa</ref> okkupaw l-artijiet biex ikabbru l-għelejjel meħtieġa għall-vjaġġi twal bil-baħar imwettqa mill-<ref target="https://mt.wikipedia.org/wiki/VOC">VOC</ref> lejn l-<ref target="https://mt.wikipedia.org/wiki/Indji_tal-Lvant">Indji tal-Lvant</ref>. Inzerta li r-raba' tant kienet għammiela li l-proġett dak iż-żmien tqies bħala suċċess ekonomiku, f'kuntrast ma' pereżempju l-Heerhugowaard. Fl-1999, il-Polder ta' Beemster kollu żdied fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Fil-Polder ta' Beemster hemm il-kooperattiva ta' CONO Kaasmakers, il-produtturi tad-ditta tal-<ref target="https://mt.wikipedia.org/wiki/Ġobon">ġobon</ref> "Beemster". Din il-kooperattiva ġiet iffurmata fl-1901 sabiex jiġi prodott il-ġobon mill-ħalib tal-baqar li kienu jirgħu fil-Polder ta' Beemster. Illum il-ġurnata l-ġobon Beemster jinbiegħ fl-<ref target="https://mt.wikipedia.org/wiki/Ewropa">Ewropa</ref> kollha, kif ukoll fl-<ref target="https://mt.wikipedia.org/wiki/Stati_Uniti">Istati Uniti</ref>, fil-<ref target="https://mt.wikipedia.org/wiki/Kanada">Kanada</ref>, fil-<ref target="https://mt.wikipedia.org/wiki/Ġappun">Ġappun</ref> u fiċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Sit ta' Wirt Dinji
<p>Il-Polder ta' Beemster (bl-Olandiż: <hi rend="italic">Droogmakerij de Beemster</hi>) ġie ddeżinjat bħala Sit ta' Wirt Dinji tal-UNESCO fl-1999 minħabba r-rilevanza storika tiegħu u minħabba li l-ippjanar oriġinali tas-sit għadha kważi intatta għalkollox.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Minbarra l-Polder ta' Beemster hemm ukoll ħames fortizzi li huma parti minn Sit ta' Wirt Dinji tal-UNESCO ieħor magħruf bħala l-<ref target="https://mt.wikipedia.org/wiki/Linji_tal-Ilma_Difensivi_Olandiżi">Linji tal-Ilma Difensivi Olandiżi</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Veduta panoramika tal-pajsaġġ ċatt ta' Beemster</caption></figure>
Gvern lokali
<p>Il-kunsill muniċipali ta' Beemster għandu 13-il siġġu, li ġew maqsumin kif ġej mill-1982:</p>
<p>Mill-1 ta' April 2020, is-sindku hija <ref target="https://mt.wikipedia.org/wiki/Karen_Heerschop">Karen Heerschop</ref>.</p>
<figure><caption>Awtoritratt ta' Carel Fabritius</caption></figure>
Nies notevoli
<list type="unordered"><item><ref target="https://mt.wikipedia.org/wiki/Carel_Fabritius">Carel Fabritius</ref> (1622-1654): pittur Olandiż</item>
<item><ref target="https://mt.wikipedia.org/wiki/Barent_Fabritius">Barent Fabritius</ref> (1624-1673): pittur Olandiż</item>
<item><ref target="https://mt.wikipedia.org/wiki/Johannes_Fabritius">Johannes Fabritius</ref> (1636–1693): pittur Olandiż tal-Epoka tad-Deheb</item>
<item><ref target="https://mt.wikipedia.org/wiki/Reverendu_Nanne_Zwiep">Reverendu Nanne Zwiep</ref> (1894–1942): mexxej spiritwali tal-Knisja Riformata Olandiża</item>
<item><ref target="https://mt.wikipedia.org/wiki/Harry_Droog">Harry Droog</ref> (twieled fl-1944): qaddief Olandiż irtirat li kkompeta fil-<ref target="https://mt.wikipedia.org/wiki/Logħob_Olimpiku_tas-sajf">Logħob Olimpiku tas-Sajf</ref> tal-1968</item>
<item><ref target="https://mt.wikipedia.org/wiki/Erik_Postma">Erik Postma</ref> (1953-2002): politiku Olandiż u eks sindku ta' Beemster mill-1998</item></list>
</text></body></html>