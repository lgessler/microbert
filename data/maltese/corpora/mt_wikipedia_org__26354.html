<html><body><text id="wikipedia_mt_wikipedia_org__26354.html" ns="0" revid="266657" sourceurl="https://mt.wikipedia.org/wiki/Idrija" title="Idrija" type="wikipedia">Idrija<figure><caption>Kartolina ta’ Idrija</caption></figure>
<p><hi rend="bold">Idrija</hi> (pronunzjata [ˈiːdɾija], f’sorsi antiki: <hi rend="italic">Zgornja Idrija</hi>;<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> bil-Ġermaniż: <hi rend="italic">(Ober)idria</hi><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Idria</hi>) hija belt fil-Punent tas-<ref target="https://mt.wikipedia.org/wiki/Slovenja">Slovenja</ref>. Hija s-sede tal-Muniċipalità ta’ Idrija u tinsab fir-reġjun tradizzjonali tal-Karnjola Interna u fir-Reġjun Statistiku ta’ <ref target="https://mt.wikipedia.org/wiki/Gorizia">Gorizia</ref>. Idrija hija magħrufa għall-minjieri tal-<ref target="https://mt.wikipedia.org/wiki/Merkurju">merkurju</ref> tagħha b’imħażen u b’infrastruttura tal-minjieri, kif ukoll teatru u binjiet fejn kienu jgħixu l-minaturi.</p>
<p>Fl-2011, Idrija ingħatat il-premju tal-Belt Alpina tas-Sena. Flimkien mal-minjiera <ref target="https://mt.wikipedia.org/wiki/Spanja">Spanjola</ref> f’<ref target="https://mt.wikipedia.org/wiki/Almadén">Almadén</ref>, Idrija tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2012.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Ġeografija
<p>Il-belt ta’ Idrija tinsab fil-Baċir ta’ Idrija li huwa mdawwar bl-Għoljiet ta’ Idrija. Ix-xmara <ref target="https://mt.wikipedia.org/wiki/Idrijca">Idrijca</ref> tgħaddi mill-belt fil-Qala ta’ Nikova. Tinkludi l-irħula ta’ <ref target="https://mt.wikipedia.org/wiki/Brusovše">Brusovše</ref>, <ref target="https://mt.wikipedia.org/wiki/Cegovnica">Cegovnica</ref>, <ref target="https://mt.wikipedia.org/wiki/Prenjuta">Prenjuta</ref>, u <ref target="https://mt.wikipedia.org/wiki/Žabja_Vas">Žabja Vas</ref> qrib iċ-ċentru tal-belt, kif ukoll l-irħula iktar imbiegħda ta’ <ref target="https://mt.wikipedia.org/wiki/Češnjice">Češnjice</ref>, <ref target="https://mt.wikipedia.org/wiki/Ljubevč">Ljubevč</ref>, <ref target="https://mt.wikipedia.org/wiki/Kovačev_Rovt">Kovačev Rovt</ref>, <ref target="https://mt.wikipedia.org/wiki/Marof">Marof</ref>, <ref target="https://mt.wikipedia.org/wiki/Mokraška_Vas">Mokraška Vas</ref>, <ref target="https://mt.wikipedia.org/wiki/Podroteja">Podroteja</ref>, <ref target="https://mt.wikipedia.org/wiki/Razpotje">Razpotje</ref>, <ref target="https://mt.wikipedia.org/wiki/Staje">Staje</ref>, u <ref target="https://mt.wikipedia.org/wiki/Zahoda">Zahoda</ref>. L-impjant idroelettriku ta’ Marof jinsab fix-xmara Idrijca fil-periferija fit-Tramuntana ta’ Idrija, bejn Marof u Mokraška Vas. Fiż-żona hemm għadd ta’ fawwara, fosthom il-Fawwara ta’ Podroteja, u l-Lag Selvaġġ fix-xmara Idrijca fin-Nofsinhar tal-belt.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Storja
<figure><caption>Il-minjiera tal-merkurju ta’ Idrija, inċiżjoni tal-1679 ta’ <ref target="https://mt.wikipedia.org/wiki/Johann_Weikhard_von_Valvasor">Johann Weikhard von Valvasor</ref></caption></figure>
<p>Il-merkurju ġie skopert f’Idrija (li kienet magħrufa bħala <hi rend="italic">Idria</hi> taħt il-ħakma Awstrijaka) fl-aħħar tas-seklu 15 (għalkemm diversi sorsi jikkwotaw l-1490<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-:3-8">[8]</ref>, l-1492<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref>, u l-1497<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-:3-8">[8]</ref>). L-operazzjonijiet tax-xogħol fil-minjieri ttieħdu f’idejn il-gvern fl-1580. L-<ref target="https://mt.wikipedia.org/wiki/Idrialit">idrialit</ref> huwa idrokarbur minerali rari, li ġie skopert hawn fl-1832, u ismu ngħata abbażi ta’ isem il-belt.</p>
Leġġenda
<figure><caption>Ix-Xaft ta’ Antonijev, id-daħla tal-minjiera f’Idrija</caption></figure>
<p>Skont leġġenda, produttur tal-bramel li kien qed jaħdem f’fawwara lokali lemaħ ammont żgħir ta’ merkurju likwidu iktar minn 500 sena ilu. Idrija huwa wieħed mill-ftit postijiet fid-dinja fejn il-merkurju jokkorri kemm fl-istat likwidu elementari tiegħu kif ukoll bħala mineral taċ-<ref target="https://mt.wikipedia.org/wiki/Ċinabru">ċinabru</ref> (sulfur tal-merkurju). Id-daħla tax-xaft tal-minjiera ta’ taħt l-art magħruf bħala x-Xaft ta’ Antonijev (<hi rend="italic">Antonijev rov</hi>) issa tintuża għal żjarat turistiċi ggwidati tal-livelli ta’ fuq tal-minjiera. Il-livelli iktar fil-baxx, li jibqgħu neżlin sa kważi 400 metru taħt l-art u li ma għadhomx jintużaw attivament għall-estrazzjoni, attwalment qed jiġu mnaddfin.</p>
Knisja
<p>Il-knisja parrokkjali fil-belt hija ddedikata lil <ref target="https://mt.wikipedia.org/wiki/San_Ġużepp">San Ġużepp Ħaddiem</ref> u tifforma parti mid-Djoċesi ta’ <ref target="https://mt.wikipedia.org/wiki/Koper">Koper</ref>. Hemm tliet knejjes oħra f’Idrija li huma ddedikati lit-<ref target="https://mt.wikipedia.org/wiki/It-Trinità_Mqaddsa">Trinità Mqaddsa</ref>, lil <ref target="https://mt.wikipedia.org/wiki/Sant'Antnin_ta'_Padova">Sant’Antnin ta’ Padova</ref>, u lid-Duluri.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Sit ta’ Wirt Dinji
<figure><caption>Il-minjiera tal-merkurju ta’ Idrija</caption></figure>
<p>Flimkien mal-minjiera Spanjola f’Almadén, Idrija ġiet iddeżinjata bħala Sit ta’ Wirt Dinji tal-UNESCO fl-2012 bit-titlu “Wirt tal-Merkurju: Almadén u Idrija”.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Persuni notevoli
<p>Fost in-nies notevoli li twieldu jew għexu f’Idrija nsibu:</p>
<list type="unordered"><item><ref target="https://mt.wikipedia.org/wiki/Aleš_Bebler">Aleš Bebler</ref> (1907-1981), mexxej <ref target="https://mt.wikipedia.org/wiki/Komuniżmu">Komunista</ref> Sloven, ġellied tar-reżistenza, u diplomatiku</item>
<item><ref target="https://mt.wikipedia.org/wiki/Jožef_Blasnik">Jožef Blasnik</ref> (1800-1872), stampatur u pubblikatur</item>
<item><ref target="https://mt.wikipedia.org/wiki/Stanko_Bloudek">Stanko Bloudek</ref> (1890-1959), disinjatur</item>
<item><ref target="https://mt.wikipedia.org/wiki/Borut_Božič">Borut Božič</ref> (twieled fl-1980), ċiklist professjonali</item>
<item><ref target="https://mt.wikipedia.org/wiki/Aleš_Čar">Aleš Čar</ref> (twieled fl-1971), kittieb</item>
<item><ref target="https://mt.wikipedia.org/wiki/Karel_Dežman">Karel Dežman</ref> (1821-1889), politiku u studjuż Karnjolan</item>
<item><ref target="https://mt.wikipedia.org/wiki/Damir_Feigel">Damir Feigel</ref> (1879-1959), kittieb, ġurnalist, ħaddiem kulturali, satiriku, umorista, missier tal-fizzjoni xjentifika Slovena, membru tal-qawmien nazzjonali u ġellied kontra l-<ref target="https://mt.wikipedia.org/wiki/Faxxiżmu">Faxxiżmu</ref></item>
<item><ref target="https://mt.wikipedia.org/wiki/Heinrich_Freyer">Heinrich Freyer</ref> (1802-1866), botaniku, kartografu, spiżjar u xjenzat naturali Sloven</item>
<item><ref target="https://mt.wikipedia.org/wiki/Ludvik_Grilc">Ludvik Grilc</ref> (1851-1910), pittur ġenerali/pittur tar-ritratti</item>
<item><ref target="https://mt.wikipedia.org/wiki/Belsazar_Hacquet">Belsazar Hacquet</ref> (1739/40-1815), xjenzat naturali Franċiż</item>
<item><ref target="https://mt.wikipedia.org/wiki/Marko_Hatlak">Marko Hatlak</ref> (twieled fl-1980), akkordjanista</item>
<item><ref target="https://mt.wikipedia.org/wiki/Vladimír_Karfík">Vladimír Karfík</ref> (1901-1996), arkitett imwieled fiċ-Ċekoslovakkja</item>
<item><ref target="https://mt.wikipedia.org/wiki/Eva_Lucija_Cecilija_Viktorija_Emilija_Kraus">Eva Lucija Cecilija Viktorija Emilija Kraus</ref>, (1785-?), il-Barunessa ta’ <ref target="https://mt.wikipedia.org/wiki/Wolsberg">Wolsberg</ref>, namrata tal-Imperatur Franċiż <ref target="https://mt.wikipedia.org/wiki/Napuljun_I_ta'_Franza">Napuljun</ref></item>
<item><ref target="https://mt.wikipedia.org/wiki/Marko_V._Lipold">Marko V. Lipold</ref> (1816-1883), minatur, ġeologu u avukat, magħruf bħala missier il-<ref target="https://mt.wikipedia.org/wiki/Ġeoloġija">ġeoloġija</ref> Slovena</item>
<item><ref target="https://mt.wikipedia.org/wiki/Jožef_Mrak">Jožef Mrak</ref> (1709-1786), wieħed mill-iktar politekniċi Sloveni notevoli</item>
<item><ref target="https://mt.wikipedia.org/wiki/Pier_Paolo_Pasolini">Pier Paolo Pasolini</ref> (1922-1975), direttur tal-films u poeta Taljan</item>
<item><ref target="https://mt.wikipedia.org/wiki/Vasja_Pirc">Vasja Pirc</ref> (1907-1980), <hi rend="italic">grandmaster</hi> taċ-chess</item>
<item><ref target="https://mt.wikipedia.org/wiki/Nikolaj_Pirnat">Nikolaj Pirnat</ref> (1903-1948), skultur, pittur, illustratur u awtur</item>
<item><ref target="https://mt.wikipedia.org/wiki/Zorko_Prelovec">Zorko Prelovec</ref> (1887-1939), mużiċist, kompożitur, awtur tal-kompożizzjonijiet għall-kori</item>
<item><ref target="https://mt.wikipedia.org/wiki/Luka_Rupnik">Luka Rupnik</ref> (twieled fl-1993), plejer tal-basketball Sloven</item>
<item><ref target="https://mt.wikipedia.org/wiki/Marko_Ivan_Rupnik">Marko Ivan Rupnik</ref> (twieled fl-1954), artist, filosfu u teologu</item>
<item><ref target="https://mt.wikipedia.org/wiki/Giovanni_Antonio_Scopoli">Giovanni Antonio Scopoli</ref> (1723-1788), xjenzat naturali Taljan</item>
<item><ref target="https://mt.wikipedia.org/wiki/Jan_Tratnik">Jan Tratnik</ref> (twieled fl-1990), ċiklist professjonali</item>
<item><ref target="https://mt.wikipedia.org/wiki/Anton_Alojzij_Wolf">Anton Alojzij Wolf</ref> (1782-1859), isqof Kattoliku Ruman, filantropu, patrun tal-letteratura</item></list>
</text></body></html>