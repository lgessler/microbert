<html><body><text id="wikipedia_mt_wikipedia_org__21588.html" ns="0" revid="274052" sourceurl="https://mt.wikipedia.org/wiki/Inva%C5%BCjoni_ta%27_G%C4%A7awdex_(1551)" title="Invażjoni ta' Għawdex (1551)" type="wikipedia">Invażjoni ta' Għawdex (1551)
<p>L-<hi rend="bold">Invażjoni ta' Għawdex</hi> kienet meta l-gżira ta' <ref target="https://mt.wikipedia.org/wiki/Għawdex">Għawdex</ref> ġiet attakkata mill-Imperu Ottoman f'Lulju 1551. Wara l-attakk fuq Għawdex, it-Torok attakkaw <ref target="https://mt.wikipedia.org/wiki/Tripli">Tripli</ref> u ħaduha mill-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta' San Ġwann</ref> fl-<ref target="https://mt.wikipedia.org/wiki/Assedju_ta'_Tripli_(1551)">Assedju ta' Tripli</ref>.</p>
L-Attakk fuq Malta
<p>Nhar it-18 ta' Lulju, 1551, għaxart elef suldat Tork kmandati minn <ref target="https://mt.wikipedia.org/wiki/Sinan_Paxa">Sinan Paxa</ref> waslu fil-port ta' <ref target="https://mt.wikipedia.org/wiki/Marsamxett">Marsamxett</ref>, fejn kienu pjanaw li jattakkaw lill-Kavallieri fil-<ref target="https://mt.wikipedia.org/wiki/Birgu">Birgu</ref> u l-<ref target="https://mt.wikipedia.org/wiki/Forti_Sant'Anġlu">Forti Sant'Anġlu</ref>. Madankollu dawn raw li l-forti kienet b'saħħitha wisq biex jirbħuha fi ftit jiem. B'hekk it-Torok telqu lejn l-<ref target="https://mt.wikipedia.org/wiki/Imdina">Imdina</ref> biex jieħdu dik il-belt. Sadanittant, il-Kavallieri fl-Imdina, li kienu kmandati mill-Franċiz <ref target="https://mt.wikipedia.org/wiki/Nicolas_Durand_de_Villegaignon">Nicolas Durand de Villegaignon</ref>, qalu lin-nies li kienu jgħixu fl-inħawi biex jistkennu fil-belt. Malli waslu t-Torok, raw ħafna nies fl-Imdina u ħasbu  li hemm ħafna suldati jiddefendu l-belt. Madankollu, il-vapuri tat-Torok f'Marsamxett kienu ġew attakkati mill-Kavallieri. Minħabba dan, iddeċidew li jattakkaw Għawdex.</p>
L-Attakk fuq Għawdex
<p>Il-forzi Torok attakkaw Għawdex ftit jiem wara li kienu ġew Malta. Huma bbumbardjaw iċ-<ref target="https://mt.wikipedia.org/wiki/Ċittadella_ta'_Għawdex">Ċittadella</ref>, u wara ftit jiem, il-Gvernatur <ref target="https://mt.wikipedia.org/wiki/Gelatian_de_Sessa">Gelatian de Sessa</ref> prova jinnegozja ma' Sinan Paxa, iżda dan m'aċċettax. Ftit wara t-Torok daħlu ċ-Ċittadella u ħadu n-nies kollha <ref target="https://mt.wikipedia.org/wiki/Skjav">skjavi</ref>, ħlief erbgħin xiħ u xiħa, patri u xi 300 Għawdxi li rnexxielhom jaħarbu billi jixxabtu mas-swar tal-belt.</p>
Konsegwenzi
<p>Wara l-invażjoni, kien għad fadal ftit familji f'Għawdex, u minħabba dan il-Kavallieri ħeġġew lil xi Maltin biex imorru jgħixu Għawdex. Madankollu kellhom jgħaddu 150 sena sakemm il-popolazzjoni reġgħet ġiet għan-normal.</p>
<p>Il-Kavallieri għamlu wkoll kummissjoni magħmula mill-inġiniera Leone Strozzi u Pietro Pardo biex jeżaminaw il-fortifikazzjonijiet ta' Malta. Dawn qalulhom li kien hemm il-bżonn ta' aktar fortifikazzjonijiet b'saħħithom. Fil-fatt, ftit wara bdew jinbnew <ref target="https://mt.wikipedia.org/wiki/Forti_San_Mikiel">Forti San Mikiel</ref> fl-<ref target="https://mt.wikipedia.org/wiki/Isla">Isla</ref> u <ref target="https://mt.wikipedia.org/wiki/Forti_Sant'Iermu">Forti Sant'Iermu</ref> fl-għolja <ref target="https://mt.wikipedia.org/wiki/Xebb_ir-Ras">Xebb ir-Ras</ref>, fejn illum tinsab il-Belt <ref target="https://mt.wikipedia.org/wiki/Valletta">Valletta</ref>.</p>
<p>Il-fatt li t-Torok ma rebħux il-Gżejjer Maltin kollha f'dan l-attakk kien ukoll wieħed mill-kawżi tal-<ref target="https://mt.wikipedia.org/wiki/Assedju_ta'_Malta_(1565)">Assedju l-Kbir</ref> fl-1565.</p>
<p>Fl-2013 nbena mafkar għal dan l-Assedju fil-ġnien ta' Villa Rundle fir-<ref target="https://mt.wikipedia.org/wiki/Rabat_(Għawdex)">Rabat (Għawdex)</ref>.</p>
</text></body></html>