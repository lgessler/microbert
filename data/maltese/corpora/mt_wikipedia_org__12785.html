<html><body><text id="wikipedia_mt_wikipedia_org__12785.html" ns="0" revid="215563" sourceurl="https://mt.wikipedia.org/wiki/Kubi%C5%BCmu" title="Kubiżmu" type="wikipedia">Kubiżmu<figure><caption><ref target="https://mt.wikipedia.org/wiki/Juan_Gris">Juan Gris</ref>, <hi rend="italic">Natura mejta bi platt frott u mandolina</hi>, 1919.</caption></figure>
<p>Il-<hi rend="bold">Kubiżmu</hi> kien moviment artistiku avangardista tas-seklu 20. Bis-saħħa tal-pijunieri tiegħu <ref target="https://mt.wikipedia.org/wiki/Pablo_Picasso">Pablo Picasso</ref> u <ref target="https://mt.wikipedia.org/wiki/Georges_Braque">Georges Braque</ref>, huwa rrivoluzzjona l-<ref target="https://mt.wikipedia.org/wiki/Pittura">pittura</ref> u l-iskultura Ewropea, u ispira movimenti jixbħuh fil-qasam tal-<ref target="https://mt.wikipedia.org/wiki/Mużika">mużika</ref> u tal-<ref target="https://mt.wikipedia.org/wiki/Letteratura">letteratura</ref>. Magħrufa bħala "Kubiżmu Analitiku", l-ewwel fergħa tal-kubiżmu kienet mhux biss radikali iżda ħalliet influwenza wkoll, bħala moviment artistiku qasir iżda sinifikanti ħafna bejn l-1907 u l-1911 fi <ref target="https://mt.wikipedia.org/wiki/Franza">Franza</ref>. Fit-tieni fażi tiegħu, jiġifieri l-"Kubiżmu Sintetiku" (l-użu ta' <ref target="https://mt.wikipedia.org/wiki/Materjali_sintetiċi">materjali sintetiċi</ref> fl-<ref target="https://mt.wikipedia.org/wiki/Arti">arti</ref>), il-moviment infirex u baqa' b'saħħtu sal-1919, meta l-moviment <ref target="https://mt.wikipedia.org/wiki/Surrealiżmu">Surrealista</ref> beda jikseb il-popolarità.</p>
<p>L-istudjuż tal-istorja tal-arti Ingliż <ref target="https://mt.wikipedia.org/wiki/Douglas_Cooper">Douglas Cooper</ref> jiddeskrivi tliet fażijiet tal-Kubiżmu fil-ktieb seminali "The Cubist Epoch". Skont Cooper kien hemm il-"Kubiżmu tal-Bidu" (mill-1906 sal-1908) meta l-moviment nibet fl-istudji ta' Picasso u Braque; it-tieni fażi kienet il-"Kubiżmu Għoli" (mill-1909 sal-1914) li matulu <ref target="https://mt.wikipedia.org/wiki/Juan_Gris">Juan Gris</ref> wera ruħu bħala esponent importanti; u fl-aħħar Cooper tkellem dwar il-"Kubiżmu fit-Tard" (mill-1914 sal-1921), l-aħħar fażi tal-Kubiżmu bħala moviment radikali avangwardista <ref target="https://mt.wikipedia.org/wiki/Il-Paġna_prinċipali#cite_note-1">[1]</ref> . </p>
<p>Fix-xogħlijiet ta' arti kubista, l-oġġetti jitkissru, jiġu analizzati u jerġgħu jitwaħħlu taħt forma astratta - minflok juri l-oġġett minn direzzjoni waħda, l-artista juri s-suġġett minn multitudni ta' direzzjonijiet sabiex jirrappreżenta s-suġġett f'kuntest akbar. L-angoli tal-uċuħ differenti sikwit jiltaqgħu għalarrieda u għaldaqstant mhemmx sens koerenti ta' fond. Il-pjani tal-isfond u tal-oġġett jidħlu f'xulxin sabiex joħolqu spazju baxx u ambigwu, wieħed mill-karatteristiċi partikolari tal-kubiżmu.</p>
Konċepiment u Oriġini
<p>Matul l-aħħar tas-seklu 19 u l-bidu tas-seklu 20, l-elite kulturali Ewropej kienu qegħdin jiskopru l-arti <ref target="https://mt.wikipedia.org/wiki/Afrika">Afrikana</ref>, <ref target="https://mt.wikipedia.org/wiki/Mikroneżja">Mikroneżjana</ref> u <ref target="https://mt.wikipedia.org/wiki/Popli_indiġeni_tal-Amerka">Amerikana Indjana</ref> għall-ewwel darba. Artisti bħal <ref target="https://mt.wikipedia.org/wiki/Paul_Gauguin">Paul Gauguin</ref>, <ref target="https://mt.wikipedia.org/wiki/Henri_Matisse">Henri Matisse</ref> u Pablo Picasso kienu affaxxinati u ispirati mill-qawwa pura u s-sempliċità fl-istili ta' dawn il-kulturi barranin. Lejn l-1906, Picasso ltaqa' ma' Matisse permezz ta' <ref target="https://mt.wikipedia.org/wiki/Gertrude_Stein">Gertrude Stein</ref>, fi żmien meta ż-żewġ artisti ma kinux ilhom li bdew jinteressaw ruħhom fil-<ref target="https://mt.wikipedia.org/wiki/Primittiviżmu">primittiviżmu</ref>, l-i<ref target="https://mt.wikipedia.org/wiki/Skultura_Iberjana">skultura Iberjana</ref>, l-<ref target="https://mt.wikipedia.org/wiki/Arti_Afrikana">arti Afrikana</ref> u l-<ref target="https://mt.wikipedia.org/wiki/Maskri_tribali_Afrikani">maskri tribali Afrikani</ref>. Saru ħbieb u għedewwa fl-istess ħin u kkompetew ma' xulxin matul il-karriera tagħhom, u jista' jkun għalhekk li Picasso fl-1907 daħal f'perijodu ġdid f'xogħlu fejn kien influwenzat mill-arti Griega, Iberjana u Afrikana. Il-pitturi ta' Picasso tal-1907 ġew ikkaratterizzati bħala Protokubiżmu, bħalma jidher b'mod notevoli f'<hi rend="italic"><ref target="https://mt.wikipedia.org/wiki/Les_Demoiselles_d'Avignon">Les Demoiselles d'Avignon</ref></hi>, l-anteċedenti tal-Kubiżmu.</p>
<p>Xi wħud jemmnu li l-għeruq tal-kubiżmu jinsabu fiż-żewġ tendenzi distinti tax-xogħol aħħari ta' Paul Cézanne: l-ewwel nett il-qsim tal-wiċċ miżbugħ f'roqgħat żgħar ta' żebgħa b'aspetti multipli, biex b'hekk jiġu enfasizzati l-ħafna modi ta' kif tħares mill-viżjoni binokulari, u t-tieni nett l-interess li kien juri fis-simplifikazzjoni tal-forom naturali billi jibdilhom f'ċilindri, sferi u koni.</p>
</text></body></html>