<html><body><text id="wikipedia_mt_wikipedia_org__7803.html" ns="0" revid="247073" sourceurl="https://mt.wikipedia.org/wiki/Festival_tal-Eurovision_1956" title="Festival tal-Eurovision 1956" type="wikipedia">Festival tal-Eurovision 1956
<p>Il-<hi rend="bold">Festival tal-Eurovision 1956</hi> kien l-ewwel edizzjoni tal-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>, u dan sar f'<ref target="https://mt.wikipedia.org/wiki/Lugano">Lugano</ref>, l-<ref target="https://mt.wikipedia.org/wiki/Żvizzera">Iżvizzera</ref>. Din l-ewwel edizzjoni kienet aktar programm tar-radju, minkejja li kien hemm xorta waħda kameras fl-istudjo għall-benefiċċju tal-ftit <ref target="https://mt.wikipedia.org/wiki/Ewropa">Ewropej</ref> li kellhom <ref target="https://mt.wikipedia.org/wiki/Televiżjoni">televiżjoni</ref>. Id-differenza li din l-edizzjoni kellha mill-kompetizzjonijiet l-aktar riċenti, hi li kull pajjiż seta' jibgħat żewġ kanzunetti minflok waħda.</p>
<p>Kien ġie rakkomandat bil-qawwi li kull pajjiż parteċipant ikollu festival nazzjonali preliminarju. L-<ref target="https://mt.wikipedia.org/wiki/Awstrija">Awstrija</ref>, id-<ref target="https://mt.wikipedia.org/wiki/Danimarka">Danimarka</ref> u r-<ref target="https://mt.wikipedia.org/wiki/Renju_Unit">Renju Unit</ref> ġew skwalifikati mis-serata finali, minħabba li kollha rreġistraw wara l-aħħar data ta' sottomissjoni.</p>
<p>Kull pajjiż parteċipant bagħat żewġ ġuriji f'Lugano, minbarra l-<ref target="https://mt.wikipedia.org/wiki/Lussemburgu">Lussemburgu</ref> li ħallew lill-ġurija Żvizzera biex jivvutaw għal posthom.</p>
<p>L-ebda rikording tal-vidjo tal-avveniment kollu mhu magħruf li salva, minkejja li rikording akustiku jeżisti (minkejja li għoxrin minuta huma neqsin mit-tmiem tal-ewwel parti tal-att tal-intervall sal-bidu tat-tħabbira tar-rebbieħ). Jidher li l-uniku vidjo minn dan il-konkors li baqa' intatt juri l-esebizzjoni tal-kanzunetta "Refrain" mingħand Assia wara r-rebħ tal-ewwel edizzjoni.</p>
<p>Regola waħda ta' dan il-konkors hu li kull pajjiż kellu jkollu finali nazzjonali; din ir-regola ġiet imwaqqa' fis-snin ta' wara u xi pajjiżi għażlu li jagħżlu l-kanzunetta internament.</p>
Kontroversja tal-votazzjoni
<p>Is-sistema tal-votazzjoni f'dan il-festival kien iħalli lill-ġurija jivvutaw lil kull kanzunetta, inklużi wkoll dawk tal-istess pajjiż. Din hija sistema li reġgħetx ġiet użata, u hu emmnut minn xi nies li din kienet ir-raġuni wara r-rebħa ta' <ref target="https://mt.wikipedia.org/wiki/Lys_Assia">Assia</ref>.</p>
<p>Aktar minn hekk, il-ġurija Żvizzera kellha l-piż tal-voti tad-delegazzjoni tal-Lussemburgu, li din kienet xi ħaġa li għal darb'oħra ma ġietx ripetuta fl-istorja tal-Festival. Din ukoll wasslet għal xi allegazzjonijiet li dawn il-voti setgħu xaqilbu r-riżultat f'favur Assia.</p>
<p>Ir-riżultati ta' dan il-festival qatt ma ġew muriha lill-pubbliku, li ġab ukoll għajdut fuq il-pożizzjonijiet l-oħra. Il-kanzunetta l-oħra ta' Assia qatt ma ħarġet kummerċjalment, li wkoll ġab ħjiel li l-kanzunetta ma tantx marret tajjeb. Ħjiel oħra jinkludu wkoll il-possibilità tat-tieni post tal-<ref target="https://mt.wikipedia.org/wiki/Ġermanja">Ġermanja</ref> permezz ta' Walter Andreas Schwarz (jew Freddy Quinn, f'xi verżjonijiet tal-għajdt), u b'hekk jiġi ġġustifikat il-fatt li l-Ġermanja ospitat l-edizzjoni tas-sena ta' wara, u l-possibilità tat-tielet post minn waħda mill-kanzunetti <ref target="https://mt.wikipedia.org/wiki/Belġju">Belġjani</ref>.</p>
<p>L-att ta' l-interval, it-tisfir minn <ref target="https://mt.wikipedia.org/wiki/Joyeux_Rossignols">Joyeux Rossignols</ref>, kellu jiġi estiż minħabba dewmien fil-proċedura tal-voti.</p>


Mappa
<figure><caption>Pajjiżi parteċipanti</caption></figure>
Ħoloq esterni
<list type="unordered"><item><ref target="http://www.eurovision.tv/index/main?page=66&amp;event=273">Paġna tal-festival fuq is-sit uffiċjali tal-Eurovision</ref></item>
<item><ref target="http://video.google.com/videoplay?docid=8794179967207131884">Isma' l-festival kollu tal-1956</ref></item>
<item><ref target="http://www.diggiloo.net/?1956">Lirika tal-kanzunetti kollha ta' dik l-edizzjoni</ref></item></list>
</text></body></html>