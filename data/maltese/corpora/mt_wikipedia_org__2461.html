<html><body><text id="wikipedia_mt_wikipedia_org__2461.html" ns="0" revid="257916" sourceurl="https://mt.wikipedia.org/wiki/Matematika" title="Matematika" type="wikipedia">Matematika<p>Il-kelma <hi rend="bold">Matematika</hi> ġejja mill-<ref target="https://mt.wikipedia.org/wiki/Lingwa_Griega">Grieg</ref> μάθημα (<hi rend="italic">máthema</hi>), li tfisser "tgħalim", jew "xjenza"; μαθηματικός (<hi rend="italic">mathematikós</hi>) tfisser "wieħed li jrid jitgħallem".</p>
<p>Fid-dixxiplina tal-Matematika nistudjaw problemi dwar il-kwantità, estensjoni u figuri spazjali, moviment tal-korpi, u l-istrutturi kollha fejn nistgħu neżaminaw dawn l-aspetti b'mod ġenerali.</p>
<p>Il-<hi rend="bold">Matematika</hi> għandha tradizzjoni qadima fil-ġnus kollha; kienet l-ewwel dixxiplina li adottat metodi rigorużi ħafna, u b'hekk laħqet l-istatus ta’ <ref target="https://mt.wikipedia.org/wiki/Xjenza">xjenza</ref>; progressivament il-metodi tagħha żviluppaw u nfirxu ma ħafna oqsma fejn jistgħu ikunu ta’ għajnuna fil-komputazzjoni u l-immudellar. </p>
Storja
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kronoloġija_tal-matematika">Kronoloġija tal-matematika</ref></hi>.
 Din is-sezzjoni għadha vojta. <ref target="//mt.wikipedia.org/w/index.php?title=Il-Pa%C4%A1na_prin%C4%8Bipali&amp;action=edit&amp;section=1">Għinna</ref> biex niktbuha!
Analisi Matematika
<p>L-<hi rend="bold">analisi matematika</hi> bdiet mill-formulazzjoni rigoruża tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref>. Hija fergħa tal-<ref target="https://mt.wikipedia.org/wiki/Matematika">matematika</ref> li tikkonċentra fuq l-ideja tal-<ref target="https://mt.wikipedia.org/wiki/Limitu_(matematika)">limitu</ref>: il-<ref target="https://mt.wikipedia.org/wiki/Limitu_ta’_suċċessjoni">limitu ta’ suċċessjoni</ref> jew il-<ref target="https://mt.wikipedia.org/wiki/Limitu_ta’_funzjoni">limitu ta’ funzjoni</ref>. Tinkludi wkoll it-teoriji tad-<ref target="https://mt.wikipedia.org/wiki/Derivata">differenzazzjoni</ref>, <ref target="https://mt.wikipedia.org/wiki/Integral">integrazzjoni</ref> u <ref target="https://mt.wikipedia.org/wiki/Meżura_(matematika)">meżura</ref>, <ref target="https://mt.wikipedia.org/wiki/Serje_(matematika)">serji infiniti</ref>, u <ref target="https://mt.wikipedia.org/wiki/Funzjoni_analitika">funzjonijiet analitiċi</ref>. L-istudju ta’ dawn it-teoriji ħafna drabi jsir fil-kuntest tan-<ref target="https://mt.wikipedia.org/wiki/Numru_reali">numri reali</ref>, <ref target="https://mt.wikipedia.org/wiki/Numru_kompless">numri komplessi</ref>, u  <ref target="https://mt.wikipedia.org/wiki/Funzjoni_(matematika)">funzjonijiet</ref> reali u komplessi. Madankollu, nistgħu niddefinixxu u nistudjaw dawn it-teoriji f’kull <ref target="https://mt.wikipedia.org/wiki/Spazju#Matematika_u_spazju">spazju</ref> ta’ oġġetti matematiċi li fih hu possibbli li nagħtu definizzjoni ta’ "distanza" (<ref target="https://mt.wikipedia.org/wiki/Spazju_metriku">spazju metriku</ref>) jew  iżjed ġenerali ta’ "qrubija" (<ref target="https://mt.wikipedia.org/wiki/Spazju_topoloġiku">spazju topoloġiku</ref>).</p>
Għaliex l-Analisi Astratta?
<figure><caption> David Hilbert t.1862 m.1943</caption></figure>
<p>Għandna nistudjaw l-analisi matematika fil-kuntest iżjed wiesa' ta’ l-ispazji topologiċi jew spazji metriċi għal żewġ raġunijiet:</p>
<list type="unordered"><item>l-ewwel, għax l-istess metodi bażiċi ħafna drabi japplikaw għal klassi ta’ problemi li hi ħafna usa’ (pereżempju, l-istudju ta’ <ref target="https://mt.wikipedia.org/wiki/Analisi_Funzjonali">spazji ta’ funzjonijiet</ref>).</item></list>
<list type="unordered"><item>it-tieni, u mhux inqas importanti, għax meta nifhmu l-analisi fi spazji aktar astratti  sikwit nsibu li nistgħu napplikawha direttament għal problemi klassiċi. Pereżempju, fl-<ref target="https://mt.wikipedia.org/wiki/Analisi_armonika">analisi ta’ Fourier</ref>, nistgħu nesprimu kull funzjoni bħala ċerta serje infinita (ta’ funzjonijiet trigonometriċi  jew esponenzjali komplessi). Fiżikament, b’din id-dekompożizzjoni nirriduċu mewġa (tal-ħoss) arbitrarja fil-frekwenzi li jikkomponuha. Il "piżijiet" jew koeffiċjenti tat-termini fl-espansjoni ta’ Fourier ta’ funzjoni, jistgħu jitqiesu bħala l-komponenti ta’ vettur fi spazju ta’ dimensjoni infinita li nsibuh bħala <ref target="https://mt.wikipedia.org/wiki/Spazju_ta’_Hilbert">spazju ta’ Hilbert</ref>. Mela l-istudju tal-funzjonijiet definiti f’dil-qagħda iżjed ġenerali jipprovdi metodu konvenjenti għad-derivazzjoni ta’ riżultati fuq kif il-funzjonijiet ivarjaw fl-ispazju u mal-ħin, jew f’termini aktar matematiċi fuq l-<ref target="https://mt.wikipedia.org/wiki/Ekwazzjoni_differenzjali">ekwazzjonijiet differenzjali parzjali</ref>, fejn din it-teknika nafuha bħala separazzjoni tal-<ref target="https://mt.wikipedia.org/wiki/Varjabbli">varjabbli</ref>.</item></list>
Storja tal-Analisi Matematika
<p>Il-<ref target="https://mt.wikipedia.org/wiki/MatematikuGrieg">matematiċi Griegi</ref> bħal <ref target="https://mt.wikipedia.org/wiki/Ewdossu_ta’_Knidu">Ewdossu</ref> u <ref target="https://mt.wikipedia.org/wiki/Arkimede">Arkimede</ref> meta applikaw il-<ref target="https://mt.wikipedia.org/wiki/Metodu_ta’_l-eżawriment">metodu ta’ l-eżawriment</ref> biex jikkalkulaw l-arja u l-volum ta’ xi reġjuni u solidi użaw il-kunċetti tal-limiti u l-konvergenza b’mod informali. Fl-<ref target="https://mt.wikipedia.org/wiki/Matematiku_Indjan">Indja</ref>, il-matematiku tas-<ref target="https://mt.wikipedia.org/wiki/Seklu_12">seklu 12</ref>, <ref target="https://mt.wikipedia.org/wiki/Bhaskara">Bhaskara</ref> ġa kellu l-ideja tal-<ref target="https://mt.wikipedia.org/wiki/Kalkulu_differenzjali">kalkulu differenzjali</ref> u ta eżempji tad-<ref target="https://mt.wikipedia.org/wiki/Derivata">derivata</ref>, flimkien mal-propożizzjoni ta’ dik li nsejħulu llum it-<ref target="https://mt.wikipedia.org/wiki/Teorema_ta’_Rolle">Teorema ta’ Rolle</ref>.</p>
<p>Fis-<ref target="https://mt.wikipedia.org/wiki/Seklu_14">seklu 14</ref>, l-analisi matematika bdiha <ref target="https://mt.wikipedia.org/wiki/Madhava_ta’_Sangamagrama">Madhava ta’ Sangamagrama</ref>,  meqjus bħala  l-"<ref target="https://mt.wikipedia.org/wiki/Fundatur_ta’l-analisi_matematika">fundatur ta’l-analisi matematika</ref>". Hu żviluppa idejat fundamentali: l-iżvilupp ta’ funzjoni f’<ref target="https://mt.wikipedia.org/wiki/Serje_infinita">serje infinita</ref>, <ref target="https://mt.wikipedia.org/wiki/Serje_ta’_potenzi">serje ta’ potenzi</ref>, is-<ref target="https://mt.wikipedia.org/wiki/Serje_ta’_Taylor">serje ta’ Taylor</ref>, u l-approssimazzjoni razzjonali ta’ serje infinita. Żviluppa wkoll is-serje ta’ Taylor għall-<ref target="https://mt.wikipedia.org/wiki/Funzjonijiet_trigonometriċi">funzjonijiet trigonometriċi</ref> tas-<ref target="https://mt.wikipedia.org/wiki/Senu">senu</ref>, <ref target="https://mt.wikipedia.org/wiki/Kosenu">kosenu</ref>, <ref target="https://mt.wikipedia.org/wiki/Tanġenti">tanġenti</ref> u <ref target="https://mt.wikipedia.org/wiki/Arktanġenti">arktanġenti</ref>, u stima l-iżbal li nagħmlu meta naqtgħu is-serje. Żviluppa l-<ref target="https://mt.wikipedia.org/wiki/Frazzjonijiet_kontinwati">frazzjonijiet kontinwati</ref> infiniti, l-<ref target="https://mt.wikipedia.org/wiki/Integral">integrazzjoni</ref> b’termini wara termini, l-approssimazzjoni b’serje ta’ Taylor tas-senu u kosenu, u s-serje f’potenzi tar-<ref target="https://mt.wikipedia.org/wiki/Raġġ">raġġ</ref>, <ref target="https://mt.wikipedia.org/wiki/Diametru">diametru</ref>, <ref target="https://mt.wikipedia.org/wiki/Ċirkonferenza">ċirkonferenza</ref>, <ref target="https://mt.wikipedia.org/wiki/Π">π</ref>, π/4 u l-anglu <ref target="https://mt.wikipedia.org/wiki/Θ">θ</ref>. Id-dixxipli tiegħu fl-i<ref target="https://mt.wikipedia.org/wiki/Skola_ta’_Kerala">Skola ta’ Kerala</ref> baqgħu ikkabru x-xogħol tiegħu sas-<ref target="https://mt.wikipedia.org/wiki/Seklu_16">seklu 16</ref>.</p>
<figure><caption>Gottfried Leibniz t.1646 m.1716</caption></figure>
<p>Fl-Ewropa, fit-tieni nofs tas-<ref target="https://mt.wikipedia.org/wiki/Seklu_17">seklu 17</ref>, <ref target="https://mt.wikipedia.org/wiki/Isaac_Newton">Newton</ref> u <ref target="https://mt.wikipedia.org/wiki/Gottfried_Leibniz">Leibniz</ref> independement minn xulxien żviluppaw il-kalkulu, li bl-istimulu ta’ l-applikazzjonijiet matul is-<ref target="https://mt.wikipedia.org/wiki/Seklu_18">seklu 18</ref> rabba ħafna friegħi bħall-<ref target="https://mt.wikipedia.org/wiki/Kalkulu_tal-varjazzjonijiet">kalkulu tal-varjazzjonijiet</ref>, l-<ref target="https://mt.wikipedia.org/wiki/Ekwazzjonijiet_differenzjali_ordinarji">ekwazzjonijiet differenzjali ordinarji</ref> u <ref target="https://mt.wikipedia.org/wiki/Parzjali">parzjali</ref> u l-<ref target="https://mt.wikipedia.org/wiki/Analisi_ta’_Fourier">analisi ta’ Fourier</ref> . F’dal-perijodu, il-metodi tal-kalkulu ġew applikati biex japprossimaw <ref target="https://mt.wikipedia.org/wiki/Problemi_diskreti">problemi diskreti</ref> b’oħrajn kontinwi.</p>
<p>Fis-<ref target="https://mt.wikipedia.org/wiki/Seklu18">seklu18</ref>, <ref target="https://mt.wikipedia.org/wiki/Leonard_Euler">Euler</ref> introduċa il-kunċett ta’ <ref target="https://mt.wikipedia.org/wiki/Funzjonijiet_(matematika)">funzjoni matematika</ref>. Fis-<ref target="https://mt.wikipedia.org/wiki/Seklu19">seklu19</ref>, <ref target="https://mt.wikipedia.org/wiki/Augustin_Louis_Cauchy">Cauchy</ref> kien l-ewwel li stabbilixa l-kalkulu fuq pedament loġiku sod bl-introduzzjoni ta’ l-ideja tas-<ref target="https://mt.wikipedia.org/wiki/Suċċessjoni_ta’_Cauchy">suċċessjoni ta’ Cauchy</ref>. Beda wkoll it-teorija formali ta’ l-<ref target="https://mt.wikipedia.org/wiki/Analisi_komplessa">analisi komplessa</ref>. <ref target="https://mt.wikipedia.org/wiki/Simeon_Poisson">Poisson</ref>, <ref target="https://mt.wikipedia.org/wiki/Liouville">Liouville</ref>, <ref target="https://mt.wikipedia.org/wiki/Jean-Baptiste_Joseph_Fourier">Fourier</ref> u oħrajn studjaw l-ekwazzjonijiet differenzjali parzjali u l-<ref target="https://mt.wikipedia.org/wiki/Analisi_armonika">analisi armonika</ref>. </p>
<p>F’nofs is-seklu <ref target="https://mt.wikipedia.org/wiki/Bernhard_Riemann">Riemann</ref> introduċa t-teorija tiegħu tal-<ref target="https://mt.wikipedia.org/wiki/Integral">integrazzjoni</ref>. F’l-aħħar terz tas-seklu 19, <ref target="https://mt.wikipedia.org/wiki/Karl_Weierstrass">Weierstrass</ref> li l-fehma tiegħu kienet li l-argumenti ġometriċi jistgħu iqarqu bina, daħħal l-aritmetizzazzjoni ta’ l-analisi u introduċa id-definizzjoni "epsilon-delta" tal-<ref target="https://mt.wikipedia.org/wiki/Limitu">limitu</ref>. Wara, il-matematiċi bdew jinkwietaw li kienu qegħdin jassumu l-eżistenza tal-<ref target="https://mt.wikipedia.org/wiki/Kontinwu">kontinwu</ref> tan-<ref target="https://mt.wikipedia.org/wiki/Numri_reali">numri reali</ref> mingħajr prova. <ref target="https://mt.wikipedia.org/wiki/Dedekind">Dedekind</ref> imbagħad ta kostruzzjoni tan-numri reali bil-methodu tal-<ref target="https://mt.wikipedia.org/wiki/Qtugħ_ta’_Dedekind">qtugħ ta’ Dedekind</ref>, li bih il-matematiċi jikkrejaw numri rrazzjonali li jimlew il-"vojt" bejn in-numri razzjonali, u hekk joħolqu sett <ref target="https://mt.wikipedia.org/wiki/Komplet">komplet</ref>: il-kontinwu tan-numri reali. Madwar dak iż-żmien l-isforzi għar-raffinar tat-<ref target="https://mt.wikipedia.org/wiki/Teoremi">teoremi</ref> ta’ l-<ref target="https://mt.wikipedia.org/wiki/Integrazzjoni_ta’_Riemann">integrazzjoni ta’ Riemann</ref> wasslu għall-istudju tal-"qies" tas-sett tad-<ref target="https://mt.wikipedia.org/wiki/Diskontinwitajiet">diskontinwitajiet</ref> tal-funzjonijiet reali.</p>
<p>Fl-istess ħin, bdew jinħolqu "<ref target="https://mt.wikipedia.org/wiki/Mostri">mostri</ref>" (funzjonijiet <ref target="https://mt.wikipedia.org/wiki/Mkien_kontinwi">mkien kontinwi</ref>, funzjonijiet kontinwi imma mkien differenzjabbli, <ref target="https://mt.wikipedia.org/wiki/Kurvi_li_jimlew_l-ispazju">kurvi li jimlew l-ispazju</ref>). F’dal-kuntest, <ref target="https://mt.wikipedia.org/wiki/Camille_Jordan">Jordan</ref> żviluppa t-teorija tiegħu tal-<ref target="https://mt.wikipedia.org/wiki/Meżura">meżura</ref>, <ref target="https://mt.wikipedia.org/wiki/Georg_Cantor">Cantor</ref> żviluppa dik li daż-żmien insejħulha it-<ref target="https://mt.wikipedia.org/wiki/Teorija_sempliċi_tas-settijiet">teorija sempliċi tas-settijiet</ref>, u <ref target="https://mt.wikipedia.org/wiki/Baire">Baire</ref> ipprova it-<ref target="https://mt.wikipedia.org/wiki/Teorema_tal-kategoriji_ta’_Baire">teorema tal-kategoriji ta’ Baire</ref>. Fil-bidu tas-<ref target="https://mt.wikipedia.org/wiki/Seklu_20">seklu 20</ref>, il-kalkulu ġie formalizzat b’l-użu tat-<ref target="https://mt.wikipedia.org/wiki/Teorija_assjomatika_tas-settijiet">teorija assjomatika tas-settijiet</ref>. <ref target="https://mt.wikipedia.org/wiki/Henri_Leon_Lebesgue">Lebesgue</ref> irriżolva l-problema tal-miżura, u <ref target="https://mt.wikipedia.org/wiki/David_Hilbert">Hilbert</ref> introduċa l-i<ref target="https://mt.wikipedia.org/wiki/Spazji_ta’_Hilbert">spazji ta’ Hilbert</ref> biex jirriżolvi l-<ref target="https://mt.wikipedia.org/wiki/Ekwazzjonijiet_integrali">ekwazzjonijiet integrali</ref>. L-ideja ta’ l-i<ref target="https://mt.wikipedia.org/wiki/Spazji_vettorjali_normati">spazji vettorjali normati</ref> kienet infirxet, u f’l-20ijiet tas-seklu <ref target="https://mt.wikipedia.org/wiki/Stefan_Banach">Banach</ref> ħoloq l-<ref target="https://mt.wikipedia.org/wiki/Analisi_funzjonali">analisi funzjonali</ref>.</p>
Oqsma ta' l-Analisi
<p>L-Analsi Matematika  tinkludi dawn l-oqsma: </p>
<list type="unordered"><item><ref target="https://mt.wikipedia.org/wiki/Analisi_Reali">Analisi Reali</ref>, l-istudju <ref target="https://mt.wikipedia.org/wiki/Rigoruż">rigoruż</ref> tad-<ref target="https://mt.wikipedia.org/wiki/Derivata">derivati</ref> u l-<ref target="https://mt.wikipedia.org/wiki/Integral">integrali</ref> ta’ funzjonijiet b’varjabbli reali. Dan jinkludi l-istudju tas-<ref target="https://mt.wikipedia.org/wiki/Suċċessjonijiet">suċċessjonijiet</ref> u l-<ref target="https://mt.wikipedia.org/wiki/Limiti">limiti</ref> tagħhom, is-<ref target="https://mt.wikipedia.org/wiki/Serji">serji</ref>, u l-<ref target="https://mt.wikipedia.org/wiki/Meżuri">meżuri</ref>.</item>
<item><ref target="https://mt.wikipedia.org/wiki/Analisi_komplessa">Analisi Komplessa</ref>, l-istudju ta’ funzjonijiet mill-<ref target="https://mt.wikipedia.org/wiki/Pjan_kompless">pjan kompless</ref> għall-pjan kompless li huma komplessament differenzjabbli.</item>
<item><ref target="https://mt.wikipedia.org/wiki/Analisi_Funzjonali">Analisi Funzjonali</ref>, l-istudju ta’ spazji ta’ funzjonijiet b’l-użu ta’ kunċetti bħal <ref target="https://mt.wikipedia.org/wiki/Spazji_ta’_Banach">spazji ta’ Banach</ref> u <ref target="https://mt.wikipedia.org/wiki/Spazji_ta’_Hilbert">spazji ta’ Hilbert</ref>.</item>
<item><ref target="https://mt.wikipedia.org/wiki/Analisi_armonika">Analisi Armonika</ref> l-istudju tas-<ref target="https://mt.wikipedia.org/wiki/Serje_ta'_Fourier">serji ta' Fourier</ref> u l-astrazzjonijiet tagħhom..</item>
<item><ref target="https://mt.wikipedia.org/wiki/Ġometrija_Differenzjali_u_Topoloġija">Ġometrija Differenzjali u Topoloġija</ref>, l-applicazzjoni tal-kalkulu għal spazji matematiċi astratti li għandhom struttura interna komplikata.</item>
<item><ref target="https://mt.wikipedia.org/wiki/Analisi_Numerika">Analisi Numerika</ref>, l-istudju ta’ l-algoritmi użati għall-approssimazzjoni ta’ problemi tal-matematika kontinwa.</item></list>
<p>Il-kelma <hi rend="bold">Analisi Klassika</hi> s-soltu tfisser analisi mingħajr l-użu tal-metodi tal-analisi funzjonali.  L-istudju tal-<ref target="https://mt.wikipedia.org/wiki/Ekwazzjoni_differenzjali">ekwazzjonijiet differenzjali</ref> issa  huwa mferrex ma friegħi oħra bħas-<ref target="https://mt.wikipedia.org/wiki/Sistemi_dinamiċi">sistemi dinamiċi</ref>, imma ġħadu mportanti ħafna fl-analisi konvenzjonali.</p>
Alġebra
<p>L-<hi rend="bold">alġebra</hi> hi waħda mill-friegħi prinċipali tal-<ref target="https://mt.wikipedia.org/wiki/Matematika">matematika</ref> u titratta l-istudju ta’ <ref target="https://mt.wikipedia.org/wiki/Strutturi_alġebrin">strutturi alġebrin</ref>, <ref target="https://mt.wikipedia.org/wiki/Relazzjonijiet">relazzjonijiet</ref> u <ref target="https://mt.wikipedia.org/wiki/Kwantità">kwantità</ref>.</p>
<p>Il-kelma alġebra (mill-Għarbi الجبر, <hi rend="italic">al-ġabr</hi> li tfisser "ġabra") ġejja mill-isem tal-ktieb tal-matematiku <ref target="https://mt.wikipedia.org/wiki/Persjan">Persjan</ref> <ref target="https://mt.wikipedia.org/wiki/Għarbi">Għarbi</ref> <ref target="https://mt.wikipedia.org/wiki/Muħammad_ibn_Musa_al-Khwariżmi">Muħammad ibn Musa al-Khwariżmi</ref>, intitolat <hi rend="italic">Al-Kitab al-Ġabr wa-l-Muqabala</hi> ("Il-Ktieb tal-Ġabra u t-Tqabbil"), li jittratta ir-riżoluzzjoni tal-<ref target="https://mt.wikipedia.org/wiki/Ekwazzjonijiet_linjari">ekwazzjonijiet linjari</ref> u <ref target="https://mt.wikipedia.org/wiki/Kwadratiċi">kwadratiċi</ref>.</p>
<p>L-<ref target="https://mt.wikipedia.org/wiki/Alġebra_elementari">alġebra elementari</ref> li normalment tifforma parti mill-kurrikulu ta’ l-iskejjel sekondarji, tintroduċi l-ideja ta’ <ref target="https://mt.wikipedia.org/wiki/Simboli">simboli</ref> jew <ref target="https://mt.wikipedia.org/wiki/Varjabbli">varjabbli</ref> li jirrepreżentaw kwantitajiet mhux magħrufa. Nitgħalmu wkoll kif ngħoddu u nimmoltiplikaw dawn il varjabbli, fuq il-polinomji mibnija minnhom u l-fattorizzazzjoni u l-kalkulazzjoni tar-<ref target="https://mt.wikipedia.org/wiki/Radiċi">radiċi</ref>. 
Però, l-alġebra hi ħafn’ usa’ minn hekk. L-għadd u l-moltiplikazzjoni nistgħu nqisuhom bħala <ref target="https://mt.wikipedia.org/wiki/Operazzjoniet">operazzjoniet</ref> ġenerali  u d-definizzjoni eżatta tagħhom twassalna għal strutturi ġodda bħal <ref target="https://mt.wikipedia.org/wiki/Gruppi">gruppi</ref>, <ref target="https://mt.wikipedia.org/wiki/Ċrieki">ċrieki</ref> u <ref target="https://mt.wikipedia.org/wiki/Kampi">kampi</ref>.</p>
Klassifikazzjoni
 Din is-sezzjoni għadha vojta. <ref target="//mt.wikipedia.org/w/index.php?title=Il-Pa%C4%A1na_prin%C4%8Bipali&amp;action=edit&amp;section=7">Għinna</ref> biex niktbuha!
L-Alġebra Elementari
<p>L-<hi rend="bold">Alġebra elementari</hi> hija l-forma l-iżjed bażika ta’ l-alġebra. Jitgħalmuha l-istudenti li m’għandhomx tgħalim tal-mathematika iżjed avvanzat mill-prinċipji bażiċi ta’ l-aritmetika. Fl-aritmetika, nsibu biss in-numri u l-operazzjonijiet aritmetiċi fuqhom (bħal +, −, ×, ÷). Fl-alġebra, in-numri spiss nirripreżentawhom bis-simboli (bħal <hi rend="italic">a</hi>, <hi rend="italic">x</hi>, <hi rend="italic">y</hi>). Din ir-repreżentazzjoni għandha dawn il-vantaġġi:</p>
<list type="unordered"><item>Biha nistgħu nagħtu formulazzjoni ġenerali tar-regoli aritmetiċi (pereżempju <hi rend="italic">a</hi> + <hi rend="italic">b</hi> = <hi rend="italic">b</hi> + <hi rend="italic">a</hi> għal kull <hi rend="italic">a</hi> u <hi rend="italic">b</hi>), u hekk nistgħu nagħmlu l-ewwel pass fl-esplorazzjoni sistematika tal-propjetajiet tas-sistema tan-numri reali.</item>
<item>Biha nistgħu nirreferu għan-numri "mhux magħrufin", nifformulaw ekwazzjonijiet u nistudjaw kif nirriżolvuhom (pereżempju, "Sib numru <hi rend="italic">x</hi> sabiex 3<hi rend="italic">x</hi> + 1 = 10").</item>
<item>Biha nistgħu nagħmlu formulazzjoni ta’ relazzjonijiet funzjonali  (bħal "Jekk tbigħ <hi rend="italic">x</hi> biljetti, jkollok qligħ  ta’ 3<hi rend="italic">x</hi> - 10 ewri, jew <hi rend="italic">f</hi>(<hi rend="italic">x</hi>) = 3<hi rend="italic">x</hi> - 10, fejn <hi rend="italic">f</hi> hija l-funzjoni u <hi rend="italic">x</hi> huwa n-numru li taġixxi fuqu l-funzjoni .").</item></list>
X'inhi l-Alġebra Astratta
<p>L-'<hi rend="italic">alġebra astratta’</hi> testendi il-kunċetti li nsibu fl-alġebra elementari għal oħrajn iżjed ġenerali.</p>
<p><hi rend="bold"><ref target="https://mt.wikipedia.org/wiki/Settijiet">Settijiet</ref></hi>: Minnflok  nikkunsidraw biss it-tipi ta’ <ref target="https://mt.wikipedia.org/wiki/Numri">numri</ref> differenti, fl-alġebra astratta nqisu il-kunċett iżjed ġenerali ta’ <hi rend="italic">sett</hi> li hu ġabra ta’ oġġetti (li jgħidulhom <ref target="https://mt.wikipedia.org/wiki/Elementi">elementi</ref>) li għandhom ċerta propjetà speċifika għas-sett. Pereżempju in-numri reali jiffurmaw sett u n-numri komplessi sett ieħor. Eżempji oħra ta’ settijiet jinkludu is-sett tal-<ref target="https://mt.wikipedia.org/wiki/Matriċi">matriċi</ref> ta’ tnejn-bi-tnejn, is-sett tal-<ref target="https://mt.wikipedia.org/wiki/Polinomji">polinomji</ref> tat-tieni ordni (<hi rend="italic">ax</hi>2 + <hi rend="italic">bx</hi> + <hi rend="italic">c</hi>), is-sett tal-<ref target="https://mt.wikipedia.org/wiki/Vetturi">vetturi</ref> bi-dimensjonali, u <ref target="https://mt.wikipedia.org/wiki/Gruppi_finiti">gruppi finiti</ref> varji bħall-<ref target="https://mt.wikipedia.org/wiki/Gruppi_ċikliċi">gruppi ċikliċi</ref>, jiġifieri l-gruppi tan-numri interi <ref target="https://mt.wikipedia.org/wiki/Modulo">modulo</ref> <hi rend="italic">n</hi>. It-<ref target="https://mt.wikipedia.org/wiki/Teorija_tas-settijiet">Teorija tas-settijiet</ref> hija fergħa tal-<ref target="https://mt.wikipedia.org/wiki/Loġika">loġika</ref> u teknikament mhux fergħa ta’ l-alġebra.</p>
<p><hi rend="bold"><ref target="https://mt.wikipedia.org/wiki/Operazzjonijiet_binarji">Operazzjonijiet binarji</ref></hi>: L-ideja ta’ l-<ref target="https://mt.wikipedia.org/wiki/Għadd">għadd</ref> (+) nistgħu nagħmluha iżjed astratta biex ittina <hi rend="italic">operazzjoni binarja</hi>, * ngħidu aħna. Il-kunċett ta’ operazzjoni binarja ma jfisser xejn jekk ma nagħtux is-sett li fuqu qed niddefinixxu l-operazzjoni. Għal żewġ elementi <hi rend="italic">a</hi> u <hi rend="italic">b</hi> f’sett <hi rend="italic">S</hi> <hi rend="italic">a</hi>*<hi rend="italic">b</hi> ittina element ieħor fis-sett, (dil-kundizzjoni ngħidulha <ref target="https://mt.wikipedia.org/wiki/Għeluq">għeluq</ref> taħt l-operazzjoni). L-<ref target="https://mt.wikipedia.org/wiki/Għad">Għad</ref> (+), it-<ref target="https://mt.wikipedia.org/wiki/Tnaqqis">Tnaqqis</ref> (-), il-<ref target="https://mt.wikipedia.org/wiki/Moltiplikazzjoni">moltiplikazzjoni</ref> (×), u d-<ref target="https://mt.wikipedia.org/wiki/Matematika_diviżjoni">diviżjoni</ref> (÷) huma operazzjonijiet binarji meta niddefinuhom fuq settijiet addattati, kif ukoll l-għadd u l-moltiplikazzjoni tal-matriċi, vetturi u polinomji.</p>
<p><hi rend="bold"><ref target="https://mt.wikipedia.org/wiki/Elementi_ta’_l-identità">Elementi ta’ l-identità</ref></hi>: Il-kunċett ta’ l-“element ta’ l-identità” huwa l-astrazzjoni tan-numri żero u wieħed. Żero huwa l-element ta’ l-identità għall-għadd and u wieħed l-element ta’ l-identità għall-moltiplikazzjoni. Għal operazzjoni binarja ġenerali * l-element ta’ l-identità <hi rend="italic">e</hi> irid jissodisfa <hi rend="italic">a</hi> * <hi rend="italic">e</hi> = <hi rend="italic">a</hi> u <hi rend="italic">e</hi> * <hi rend="italic">a</hi> = <hi rend="italic">a</hi>. Għall-għadd din hi sodisfatta billi <hi rend="italic">a</hi> + 0 = <hi rend="italic">a</hi> u 0 + <hi rend="italic">a</hi> = <hi rend="italic">a</hi> u għall-moltiplikazzjini wkoll għax <hi rend="italic">a</hi> × 1 = <hi rend="italic">a</hi> u 1 × <hi rend="italic">a</hi> = <hi rend="italic">a</hi>. Imma, jekk nieħdu in-numri naturali pożitivi u l-operazzjoni ta’ l-għadd, m’hemmx element ta’ l-identità.</p>
<p><hi rend="bold"><ref target="https://mt.wikipedia.org/wiki/Elementi_inversi">Elementi inversi</ref></hi>: Minn-numri negattivi noħolqu l-kunċett ta’ <hi rend="italic">element invers</hi> jew sempliċiment l-<hi rend="italic">invers</hi>. Għall-għadd, l-invers ta’ <hi rend="italic">a</hi> huwa <hi rend="italic">-a</hi>, u għall-moltiplikazzjoni l-invers hu 1/<hi rend="italic">a</hi>. L-element invers ġenerali <hi rend="italic">a</hi>-1 jrid jissodifa r-relazzjoni <hi rend="italic">a</hi> * <hi rend="italic">a</hi>-1 = <hi rend="italic">e</hi> u <hi rend="italic">a</hi>-1 * <hi rend="italic">a</hi> = <hi rend="italic">e</hi>.</p>
<p><hi rend="bold"><ref target="https://mt.wikipedia.org/wiki/Assoċjattività">Assoċjattività</ref></hi>: L-għadd tan-numri interi għandu propjetà li nsejħulha assoċjattività. Jiġifieri, l-kumbinazzjoni tan-numri li nkunu qed nogħdu ma tbiddilx is-somma tagħhom. Pereżempju: (2+3)+4=2+(3+4). Fil-kuntest generali, din issir (<hi rend="italic">a</hi> * <hi rend="italic">b</hi>) * <hi rend="italic">c</hi> = <hi rend="italic">a</hi> * (<hi rend="italic">b</hi> * <hi rend="italic">c</hi>). Il-biċċa kbira ta’ l-operazzjonijiet binarji għandhom din il-propjetà imma t-tnaqqis u d-diviżjoni le. </p>
<p><hi rend="bold"><ref target="https://mt.wikipedia.org/wiki/Kommutattività">Kommutattività</ref></hi>: L-għadd tan-numri interi għandu wkoll propjetà oħra li ngħidulha kommutattività. Jiġifieri, l-ordni tan-numri li nkunu qed nogħdu ma tbiddilx is-somma tagħhom. Pereżempju: 2+3=3+2. Fil-kuntest generali, din issir <hi rend="italic">a</hi> * <hi rend="italic">b</hi> = <hi rend="italic">b</hi> * <hi rend="italic">a</hi>. Mhux l-operazzjonijiet binarji kollha għandhom din il-propjetà. L-għadd u l-moltiplikazzjoni tan-numri interi għandhom din il-propjetà imma l-<ref target="https://mt.wikipedia.org/wiki/Moltiplikazzjoni_tal-matriċi">moltiplikazzjoni tal-matriċi</ref> le.</p>
Gruppi—strutturi ta’ sett b’operazzjoni binarja waħda
<p>Meta niġbru flimkien il-kunċetti li rajna qabel, ikollna waħda mill-iżjed strutturi mportanti fil-matematika: il- <hi rend="bold"><ref target="https://mt.wikipedia.org/wiki/Grupp_(Matematika)">grupp</ref></hi>. Grupp jikkonsisti f’sett <hi rend="italic">S</hi> u <ref target="https://mt.wikipedia.org/wiki/Operazzjoni_waħda">operazzjoni waħda</ref> li rridu, li niktbuha '*', imma li jrid ikolla dawn il-propjetajiet:</p>
<list type="unordered"><item>Irid ikun hemm element ta’ l-identità <hi rend="italic">e</hi>, li għal kull membru ieħor <hi rend="italic">a</hi> ta’ <hi rend="italic">S</hi>, <hi rend="italic">e</hi> * <hi rend="italic">a</hi> u <hi rend="italic">a</hi> * <hi rend="italic">e</hi> huma t-tnejn ugwali għal  <hi rend="italic">a</hi>.</item>
<item>Kull element irid ikollu invers: għal kull membru ieħor <hi rend="italic">a</hi> ta’ <hi rend="italic">S</hi>, irid jeżisti  membru <hi rend="italic">a</hi>-1 sabiex <hi rend="italic">a</hi> * <hi rend="italic">a</hi>-1 u <hi rend="italic">a</hi>-1 * <hi rend="italic">a</hi> huma t-tnejn ugwali għall-element ta’ l-identità.</item>
<item>L-operazzjoni hi assoċjattiva: għal <hi rend="italic">a</hi>, <hi rend="italic">b</hi> u <hi rend="italic">c</hi> membri ta’ <hi rend="italic">S</hi>, (<hi rend="italic">a</hi> * <hi rend="italic">b</hi>) * <hi rend="italic">c</hi> hija ugwali għal <hi rend="italic">a</hi> * (<hi rend="italic">b</hi> * <hi rend="italic">c</hi>).</item></list>
<p>Jekk grupp hu anki <ref target="https://mt.wikipedia.org/wiki/Kommutattiv">kommutattiv</ref> - jiġifieri, għal kull żewg membri <hi rend="italic">a</hi> u <hi rend="italic">b</hi> ta’ <hi rend="italic">S</hi>, <hi rend="italic">a</hi> * <hi rend="italic">b</hi> hija ugwali għal <hi rend="italic">b</hi> * <hi rend="italic">a</hi> – il-grupp ngħidu li hu <ref target="https://mt.wikipedia.org/wiki/Abeljan">Abeljan</ref>.</p>
<p>Pereżempju, is-sett tan-numri interi bl-operazzjoni ta’ l-għadd huwa grupp. F’dal grupp, l-identità hija 0 u l-invers ta’ kull element <hi rend="italic">a</hi> huwa n-negativ tiegħu, -<hi rend="italic">a</hi>. Il-kundizzjoni ta’ assoċjattività hi sodisfatta, għax għal kull tliet numri interi  <hi rend="italic">a</hi>, <hi rend="italic">b</hi> u <hi rend="italic">c</hi>, (<hi rend="italic">a</hi> + <hi rend="italic">b</hi>) + <hi rend="italic">c</hi> = <hi rend="italic">a</hi> + (<hi rend="italic">b</hi> + <hi rend="italic">c</hi>).</p>
<p>Imma l-interi bl-operazzjoni tal-moltiplikazzjoni ma jiffurmawx grupp. Dan jiġri għax, in ġenerali, l-invers moltiplikattiv ta’ numru interu mhuwiex interu. Pereżempju, 4 huwa interu, imma  l-invers moltiplikattiv tiegħu hu 1/4, li mhux interu.</p>
<p>L-istudju tal-gruppi jsir fit-<ref target="https://mt.wikipedia.org/wiki/Teorija_tal-gruppi">teorija tal-gruppi</ref>. Wieħed mir-riżultati l-iżjed importanti f’din it-teorija kien il-<ref target="https://mt.wikipedia.org/wiki/Klassifikazzjoni_tal-gruppi_finiti_sempliċi">klassifikazzjoni tal-gruppi finiti sempliċi</ref> li l-ikbar parti tagħha ġiet ippublikata bejn xi l-1955 u l-1983. Din tqassam il-<ref target="https://mt.wikipedia.org/wiki/Gruppi_sempliċi">gruppi sempliċi</ref> <ref target="https://mt.wikipedia.org/wiki/Finiti">finiti</ref> f’xi 30 tip bażiku.</p>
<p><ref target="https://mt.wikipedia.org/wiki/Semigruppi">Semigruppi</ref>, <ref target="https://mt.wikipedia.org/wiki/Kważigruppi">kważigruppi</ref>, u <ref target="https://mt.wikipedia.org/wiki/Monoidi">monoidi</ref> huma strutturi simili għall-gruppi, imma iżjed ġenerali. Jikkonsistu f’sett u operazzjoni binarja magħluqa, imma ma jissodisfawx il-kondizzjonijiet l-oħra neċessarjament. <ref target="https://mt.wikipedia.org/wiki/Semigrupp">Semigrupp</ref> għandu operazzjoni binarja <hi rend="italic">assoċjattiva</hi>, imma jista’ jkun li m’għandux element ta’ l-identità. <ref target="https://mt.wikipedia.org/wiki/Monoid">Monoid</ref> huwa semigrupp li għandu identità imma jista’ jkun li m’għandux invers għal kull element. <ref target="https://mt.wikipedia.org/wiki/Kważigrupp">Kważigrupp</ref> għandu l-propjetà li kull element jista’ jinbidel f’kull ieħor bi pre- jew post-operazzjoni unika; imma l-operazzjoni binarja jista’ jkun li mhux assoċjattiva.</p>
<p>Il-gruppi kollha huma monoidi, u l-monoidi kollha huma semigruppi.</p>
Ċrieki u Kampi—strutturi ta’ sett b’żewġ operazzjonijiet binarji, (+) u (×)
<p>Il-gruppi għandhom operazzjoni binarja waħda biss. Biex nispjegaw il-mekkaniżmu tat-tipi ta’ numri differenti kompletament, hemm bżonn li nistudjaw strutturi b’żewġ operazzjonijiet. L-iżjed importanti fost dawn huma ċ-<ref target="https://mt.wikipedia.org/wiki/Ċrieki">Ċrieki</ref>, u l-<ref target="https://mt.wikipedia.org/wiki/Kampi">Kampi</ref>. </p>
<p>Id-<hi rend="bold"><ref target="https://mt.wikipedia.org/wiki/Distributtività">Distributtività</ref></hi> tiġġeneralizza l-<hi rend="italic">liġi distributtiva</hi> tan-numri u tiffissa  f’liema ordni għandna napplikaw l-operazzjonijiet, (ngħidulha l-<ref target="https://mt.wikipedia.org/wiki/Preċedenza">preċedenza</ref>). Għall-interi (<hi rend="italic">a</hi> + <hi rend="italic">b</hi>) × c = <hi rend="italic">a</hi>×<hi rend="italic">c</hi>+ <hi rend="italic">b</hi>×<hi rend="italic">c</hi> u <hi rend="italic">c</hi> × (<hi rend="italic">a</hi> + <hi rend="italic">b</hi>) = <hi rend="italic">c</hi>×<hi rend="italic">a</hi> + <hi rend="italic">c</hi>×<hi rend="italic">b</hi>, u ngħidu li × hija <hi rend="italic"> distributtiva </hi> fuq +.</p>
<p><hi rend="bold"><ref target="https://mt.wikipedia.org/wiki/Ċirku">Ċirku</ref></hi> għandu żewġ operazzjonijiet  (+) u (×), fejn × hu distributtiv fuq +. Taħt l-ewwel operazzjoni (+) jifforma <hi rend="italic">grupp Abeljan</hi>. Taħt it-tieni operazzjoni (×) hu assoċjattiv, imma m’hemmx bżonn ta' identità jew ta' invers, u allura ma nistgħux niddividu. L-element ta’ l-identità ta’ l-għadd (+) niktbuha bħala 0 u l-inverse ta’ l-għadd ta’ <hi rend="italic">a</hi> jinkiteb -<hi rend="italic">a</hi>.</p>
<p>In-numri interi huma eżempju ta’ ċirku. </p>
<p><hi rend="bold"><ref target="https://mt.wikipedia.org/wiki/Kamp">Kamp</ref></hi> hu <hi rend="italic">ċirku</hi> b’propjetà oħra miżjuda li l-elementi kollha barra 0 jiffurmaw  <hi rend="italic">grupp Abeljan</hi> taħt ×. L-identità moltiplikattiva (×) niktbuha bħala 1 u l-invers moltiplikattiv ta’ <hi rend="italic">a</hi> jinkiteb <hi rend="italic">a</hi>-1.</p>
<p>In-numri razzjonali, in-numri reali u n-numri komplessi huma kollha eżempji ta’ kampi.</p>
Alġebriet
<p>Il-kelma <hi rend="italic"><hi rend="bold">alġebra</hi></hi> nużawha wkoll għal xi <ref target="https://mt.wikipedia.org/wiki/Strutturi_alġebrin">strutturi alġebrin</ref>:</p>
<list type="unordered"><item><ref target="https://mt.wikipedia.org/wiki/Alġebra_fuq_kamp">Alġebra fuq kamp</ref></item>
<item><ref target="https://mt.wikipedia.org/wiki/Alġebra_fuq_sett">Alġebra fuq sett</ref></item>
<item><ref target="https://mt.wikipedia.org/wiki/Alġebra_Boolejana">Alġebra Boolejana</ref></item>
<item><ref target="https://mt.wikipedia.org/wiki/F-alġebra">F-alġebra</ref> u <ref target="https://mt.wikipedia.org/wiki/F-koalġebra">F-koalġebra</ref> fit-<ref target="https://mt.wikipedia.org/wiki/Teorija_tal-kategoriji">teorija tal-kategoriji</ref></item>
<item><ref target="https://mt.wikipedia.org/wiki/Sigma-alġebra">Sigma-alġebra</ref></item></list>
Storja ta' l-alġebra
<p>L-alġebra nistgħu nsibu l-oriġini tagħha fil-<ref target="https://mt.wikipedia.org/wiki/Babilonja">Babilonja</ref> antika. Il-Babilonjani żviluppaw  <ref target="https://mt.wikipedia.org/wiki/Sistema_aritmetiku">sistema aritmetiku</ref> avvanzat li bih setgħu jagħmlu kalkulazzjonijiet b’metodu alġebri. Permezz ta’ dan is-sistema, setgħu japplikaw formoli u jikkalkulaw valuri mhux magħrufa għal klassi ta’ problemi li daż-żmien nirriżolvuhom bl-użu ta’ <ref target="https://mt.wikipedia.org/wiki/Ekwazzjonijiet_linjari">ekwazzjonijiet linjari</ref>, <ref target="https://mt.wikipedia.org/wiki/Ekwazzjonijiet_kwadratiċi">ekwazzjonijiet kwadratiċi</ref> u <ref target="https://mt.wikipedia.org/wiki/Ekwazzjonijiet_linjari_indeterminati">ekwazzjonijiet linjari indeterminati</ref>. Għall-kontrarju, il-biċċa kbira tal-matematiċi <ref target="https://mt.wikipedia.org/wiki/Eġizzjani">Eġizzjani</ref> ta’ dak iż-żmien, u l-biċċa kbira tal-matematiċi <ref target="https://mt.wikipedia.org/wiki/Indjani">Indjani</ref>, <ref target="https://mt.wikipedia.org/wiki/Griegi">Griegi</ref> u <ref target="https://mt.wikipedia.org/wiki/Ċiniżi">Ċiniżi</ref> f’l-<ref target="https://mt.wikipedia.org/wiki/Ewwel_millennju_QK">ewwel millennju QK</ref>, is-soltu kienu jirriżolvu dawn il-problemi b’metodi <ref target="https://mt.wikipedia.org/wiki/Ġometriċi">ġometriċi</ref>, bħal dawk imfissra  fil-<hi rend="italic"><ref target="https://mt.wikipedia.org/wiki/Papiru_Matematiku_ta’_Rhind">Papiru Matematiku ta’ Rhind</ref></hi>, <hi rend="italic"><ref target="https://mt.wikipedia.org/wiki/Sulba_Sutras">Sulba Sutras</ref></hi>, <hi rend="italic"><ref target="https://mt.wikipedia.org/wiki/L-Elementi_ta’_Ewklidi">L-Elementi ta’ Ewklidi</ref></hi>, u <hi rend="italic"><ref target="https://mt.wikipedia.org/wiki/Id-Disgħa_Kapitli_fuq’_l-Arti_Matematika">Id-Disgħa Kapitli fuq’ l-Arti Matematika</ref></hi>.  Ix-xogħol ġometriku tal-Griegi, li l-Elementi huwa eżempju tajjeb ħafna tiegħu, ipprovda s-sisien għall-ġeneralizzazzjoni tal-formuli mis-soluzzjoni ta’ problemi partikulari għal sistemi iżjed ġenerali li jistgħu jintużaw għall-formulazzjoni u s-soluzzjoni tal-ekwazzjonijiet.</p>
<figure><caption>L-ewwel paġna tal-ktieb ta' al-Khwariżmi</caption></figure>
<p>Il-kelma "<hi rend="italic">alġebra</hi>" ġejja mill-Għarbi "<hi rend="italic">al-ġabr</hi>" fit-titlu tal-ktieb  "<hi rend="italic">al-Kitab al-muhtasar fi ħisab al-ġabr wa-l-muqabala</hi>", li jfisser <hi rend="italic">Il-ktieb fil-qosor fi ħsib il-ġbir u tqassim</hi>. Dan kitbu il-matematiku Persjan  <ref target="https://mt.wikipedia.org/wiki/Muħammad_ibn_Musa_al-Khwariżmi">Muħammad ibn Musa al-Khwariżmi</ref> (Għarbi: محمد بن موسى الخوارزميّ المجوسيّ القطربّليّ) fit-820. Il-matematiku Grieg <ref target="https://mt.wikipedia.org/wiki/Diofantu">Diofantu</ref> (Grieg: Διόφαντος ὁ Ἀλεξανδρεύς t. bejn <ref target="https://mt.wikipedia.org/wiki/200">200</ref> u <ref target="https://mt.wikipedia.org/wiki/214">214</ref>, m. bejn <ref target="https://mt.wikipedia.org/wiki/284">284</ref> u <ref target="https://mt.wikipedia.org/wiki/298">298</ref> AD) hu tradizzjonalment magħruf bħala “missier l-alġebra” imma hemm argument jekk Al-Khwariżmi għandux joħodlu dan it-titlu. Dawk li jżommu ma Al-Khwariżmi jsossnu li ħafna mix-xogħol tiegħu fuq “il-ġbir” jew riduzzjoni għadu użat sa llum u li hu ta spjegazzjoni kompleta fuq is-soluzzjoni ta’ l-ekwazzjonijiet kwadratiċi. Dawk li jżommu ma <ref target="https://mt.wikipedia.org/wiki/Diofantu">Diofantu</ref> jgħidu li l-alġebra li nsibu f’<hi rend="italic">Al-Ġabr</hi> hi iżjed elementari mill-alġebra fl- <hi rend="italic">Aritmetika</hi> ta’ Diofantu u li l-<hi rend="italic">Aritmetika</hi> hi miktuba fi stil sinkopat waqt li <hi rend="italic">Al-Ġabr</hi> hi kollha fi stil retoriku. Matematiku Persjan ieħor, <ref target="https://mt.wikipedia.org/wiki/Omar_Khajjam">Omar Khajjam</ref> (Persjan: غیاث الدین ابو الفتح عمر بن ابراهیم خیام نیشابوری t. 18 ta’ Mejju, 1048, m. 4 ta’ Diċembru, 1131), żviluppa l-<ref target="https://mt.wikipedia.org/wiki/Ġometrija_alġebrija">ġometrija alġebrija</ref> u sab soluzzjoni ġenerali ġometrika ta’ l-<ref target="https://mt.wikipedia.org/wiki/Ekwazzjonijiet_kubiċi">ekwazzjonijiet kubiċi</ref>. Il-matematiċi Indjani <ref target="https://mt.wikipedia.org/wiki/Maħavira">Maħavira</ref> u <ref target="https://mt.wikipedia.org/wiki/Baskara_II">Baskara II</ref>, u l-matematiku Ċiniż <ref target="https://mt.wikipedia.org/wiki/Żu_Xiġje">Żu Xiġje</ref>, irriżolvew xi każi ta’ ekwazzjonijiet kubiċi, <ref target="https://mt.wikipedia.org/wiki/Kwartiċi">kwartiċi</ref>, <ref target="https://mt.wikipedia.org/wiki/Kwintiċi">kwintiċi</ref> u <ref target="https://mt.wikipedia.org/wiki/Polinomjali">polinomjali</ref> ta’ ordni ogħla.</p>
<p>F’nofs is-seklu 16 kien hemm żvilupp importanti ieħor ta' l-alġebra. Dan kien is-soluzzjoni alġebrija ġenerali tal-ekwazzjonijiet kubiċi u kwartiċi. L-ideja ta’ <ref target="https://mt.wikipedia.org/wiki/Determinant">determinant</ref> żviluppha l-matematiku Ġappuniż <ref target="https://mt.wikipedia.org/wiki/Kowa_Seki">Kowa Seki</ref> fis-seklu 17, u għaxar snin wara <ref target="https://mt.wikipedia.org/wiki/Gottfried_Leibniz">Gottfried Leibniz</ref> uża d-determinanti biex jirriżolvi sistemi ta’ ekwazzjonijiet linjari simultanji premezz tal-<ref target="https://mt.wikipedia.org/wiki/Matriċi">matriċi</ref>. Fis-seklu 18, <ref target="https://mt.wikipedia.org/wiki/Gabriel_Cramer">Gabriel Cramer</ref> ukoll ħadem fuq il-matriċi u d-determinanti. L-iżvilupp ta’ l-<ref target="https://mt.wikipedia.org/wiki/Alġebra_astratta">Alġebra astratta</ref> sar fis-seklu 19. Fil-bidu dan ix-xogħol ikkonċentra fuq li daż-żmien insejħulha it-<ref target="https://mt.wikipedia.org/wiki/Teorija_ta’_Galois">teorija ta’ Galois</ref> u fuq kwistjonijiet tal-<ref target="https://mt.wikipedia.org/wiki/Kostruttibbiltà">kostruttibbiltà</ref>.</p>
<p>L-istadji ta’ l-iżvilupp ta’ l-alġebra simbolika kienu bejn wieħed u ieħor dawn:</p>
<list type="unordered"><item>Alġebra retorika, li żviluppawha l-Babilonjani u baqet dominanti sas-seklu 16;</item>
<item>Alġebra ġometrika kostruttiva, li tawha ħafna mportanza il-matematiċi Indjani u l-matematiċi klassiċi Griegi;</item>
<item>Alġebra sinkopata, li kienet żviluppata minn <ref target="https://mt.wikipedia.org/wiki/Diofantu">Diofantu</ref> u fil-<hi rend="italic"><ref target="https://mt.wikipedia.org/wiki/Manuskritt_Bakxali">Manuskritt Bakxali</ref></hi>;</item>
<item>Alġebra simbolika, li laħqet il-quċċata fix-xogħol ta’ <ref target="https://mt.wikipedia.org/wiki/Leibniz">Leibniz</ref>.</item></list>
<p>Kronoloġija ta’ żviluppi kritiċi fl-alġebra:</p>
<list type="unordered"><item>Ċirka 1800 QK: Fit-<ref target="https://mt.wikipedia.org/wiki/Tavletta_ta’_Strassburg">tavletta ta’ Strassburg</ref> il-Babilonjani jfittxu s-soluzzjoni ta’ ekwazzjoni ellittika kwadratika.</item>
<item>Ċirka 1600 QK: It-tavletta ta’ <hi rend="italic"><ref target="https://mt.wikipedia.org/wiki/Plimpton_322">Plimpton 322</ref></hi> tagħti tavola ta’ <ref target="https://mt.wikipedia.org/wiki/Trippli_Pitagoriċi">trippli Pitagoriċi</ref> fi skritt <ref target="https://mt.wikipedia.org/wiki/Kuneiformi">Kuneiformi</ref> Babilonjan</item>
<item>Ċirka 800 QK: Il-matematiku Indjan <ref target="https://mt.wikipedia.org/wiki/Bawdajana">Bawdajana</ref>, fix-xogħol tiegħu <hi rend="italic"><ref target="https://mt.wikipedia.org/wiki/Sulba_Sutra">Sulba Sutra</ref></hi>, jiskopri  trippli Pitagoriċi b’metodi alġebrin, jsib soluzzjonijiet ġometriċi ta’ ekwazzjonijiet linjari u ekwazzjonijiet kwadratiċi tal-forma ax2 = c u ax2 + bx = c, u jsib żewġ settijiet ta’ soluzzjonijiet integrali pożittivi għal sett ta’ ekwazzjonijiet simultanji Diofantini.</item>
<item>Ċirka 600 QK: Il-matematiku Indjan <ref target="https://mt.wikipedia.org/wiki/Apastamba">Apastamba</ref>, fix-xogħol tiegħu <hi rend="italic">Apastamba Sulba Sutra</hi>, jirriżolvi l-ekwazzjoni linjari ġenerali u juża ekwazzjonijiet simultanji Diofantini b’sa ħames kwantitajiet mhux magħrufa.</item>
<item>Ċirka 300 QK: Fit-tieni ktieb ta’ l-Elementi, <ref target="https://mt.wikipedia.org/wiki/Ewklide">Ewklidi</ref> jagħti kostruzzjoni ġometrika b’metodi Ewklidej għas-soluzzjoni ta’ l-ekwazzjoni kwadratika għal radiċi posittivi reali.  Il-kostruzzjoni hi dovuta għall-iSkola Pitagorika tal-ġometrija.</item>
<item>Ċirka 300 QK: Titfittex kostruzzjoni ġometrika għas-soluzzjoni ta’ l-ekwazzjoni kubika.  Issa nafu li bil-metodi Ewklidej ma nistgħux insibu soluzzjoni għall-ekwazzjoni kubika ġenerali.</item>
<item>Ċirka 100 QK: Il-ktieb tal-matematika Ċiniż <hi rend="italic"><ref target="https://mt.wikipedia.org/wiki/Ġjużang_Suwanxu">Ġjużang Suwanxu</ref></hi> (<hi rend="italic">Id-Disgħa Kapitli fuq l-Arti Matematika</hi>), jittratta Ekwazzjonijiet alġebrin. Dal-ktieb fih soluzzjonijiet ta’ ekwazzjonijiet linjari bl-użu tar-<ref target="https://mt.wikipedia.org/wiki/Regola_tal-pożizzjoni_falza_doppja">regola tal-pożizzjoni falza doppja</ref>, soluzzjonijiet gometriċi ta’ ekwazzjonijiet kwadratiċi, u soluzzjonijiet ta’ matriċi, ekwivalenti għall-metodi moderni, għas-soluzzjoni tas-sistemi ta’ ekwazzjonijiet linjari simultanji.</item>
<item>Ċirka 100 QK: Il-<hi rend="italic"><ref target="https://mt.wikipedia.org/wiki/Manuskritt_ta’_Bakxali">Manuskritt ta’ Bakxali</ref></hi>, miktub fl-Indja, juża forma ta’ notazzjoni alġebrija bl-ittri u sinjali oħra, u fih ekwazzjonijiet kubiċi u kwartiċi, soluzzjonijiet alġebrin ta’ <ref target="https://mt.wikipedia.org/wiki/Ekwazzjonijiet_linjari">ekwazzjonijiet linjari</ref> b’sa ħames kwantitajiet mhux magħrufa, il-formula alġebrija ġenerali għall-ekwazzjoni kwadratiċi, u soluzzjonijiet ta’ ekwazzjonijiet kwadratiċi indeterminati u ekwazzjonijiet simultanji.</item></list>
<figure><caption> Paġna titulari ta’ l-edizzjoni ta’ 1621 ta’ l-<hi rend="italic">Arithmetica</hi> ta’ Diofantu, maqluba għall-Latin minn de Méziriac</caption></figure>
<list type="unordered"><item>Ċirka 150 AD: Il-matematiku Eġizzjan Ellenistiku <ref target="https://mt.wikipedia.org/wiki/Eroni_ta’_Lixandra">Eroni ta’ Lixandra</ref>, jittratta l-ekwazzjonijiet alġebrin fi tliet volumi tal-matematika.</item>
<item>Ċirka 200: Il-matematiku Babilonjan Ellenistiku, <ref target="https://mt.wikipedia.org/wiki/Diofantu">Diofantu</ref> li għex fl-Eġittu u li ħafna jikkunsidrawh bħala "missier l-alġebra", jikteb l-opra famuża tiegħu, l-<hi rend="italic">Aritmetika</hi>, li fiha soluzzjonijiet ta’ ekwazzjonijiet alġebrin u xogħol fuq it-teorija tan-numri.</item>
<item>499: Il-matematiku Indjan <ref target="https://mt.wikipedia.org/wiki/Arjabata">Arjabata</ref>, fit-trattat tiegħu <hi rend="italic">Arjabatija</hi>, jsib soluzzjonijiet interi għal xi ekwazzjonijiet linjari b’metodu ekwivalenti għal dak li nużaw illum, jiddeskrivi s-soluzzjoni integrali ġenerali ta’ l-ekwazzjoni linjari indeterminata u jagħti soluzzjonijiet integrali ta’ xi ekwazzjonijiet linjari simultanji indeterminati.</item>
<item>Ċirka 625: Il-matematiku Ċiniż, Wang <ref target="https://mt.wikipedia.org/wiki/Ksijaotong">Ksijaotong</ref>,  jsib soluzzjonijiet numeriċi ta’ ekwazzjonijiet kubiċi.</item>
<item>628: Il-matematiku Indjan, <ref target="https://mt.wikipedia.org/wiki/Brahmagupta">Brahmagupta</ref>, fit-trattat tiegħu <hi rend="italic">Brahma Sputa Siddhanta</hi>, jivvinta l-metodu <hi rend="italic">ċakravala</hi> għas-soluzzjoni ta’ xi ekwazzjonijiet kwadratiċi simultanji indeterminati, fosthom l-ekwazzjoni ta’ Pell, u jagħti regoli għas-soluzzjoni ta’ l-ekwazzjonijiet linjari u kwadratiċi.</item>
<item>820: Il-matematiku Persjan, Muhammad ibn Musa <ref target="https://mt.wikipedia.org/wiki/Al-Khwariżmi">al-Khwariżmi</ref>, jikteb it-trattat intitolat <hi rend="italic">Al-Kitab al-Ġabr wa-l-Muqabala</hi> (li tfisser "Il-Ktieb tal-ġbir u t-tqabbil") fuq is-soluzzjoni sistematika ta’ l-ekwazzjonijiet linjari u kwadratiċi. Il-kelma <hi rend="italic">alġebra</hi> ġejja minn <hi rend="italic">al-Ġabr</hi> fit-titlu ta’ dal-ktieb. Al-Khwariżmi hu kkunsidrat minn bosta bħala "missier l-alġebra" u ħafna mill-metodi tiegħu ta’ riduzzjoni jew ‘’ġbir’’ għadna  nużawhom fl-alġebra sa llum.</item>
<item>Ċirka 850:  Il-matematiku Persjan, <ref target="https://mt.wikipedia.org/wiki/Al-Maħani">al-Maħani</ref>, jaħseb fl-ideja ta’ riduzzjoni ta’ problemi ġometriċi, bħad-duplikazzjoni tal-kubu, għal problemi fl-alġebra.</item>
<item>Ċirka 850 Il-matematiku, <ref target="https://mt.wikipedia.org/wiki/Mahavira">Mahavira</ref>, jirriżolvi bosta ekwazzjonijiet kwadratiċi, kubiċi, kwartiċi, kwintiċi u ta’ ordni ogħla kif ukoll xi ekwazzjonijiet indeterminati. kwadratiċi, kubiċi u ta’ ordni ogħla.</item>
<item>Ċirka 990:  Il-Persjan <ref target="https://mt.wikipedia.org/wiki/Abu_Bakr_al-Karaġi">Abu Bakr al-Karaġi</ref>, fit-trattat tiegħu <hi rend="italic">al-Fakhri</hi>, jiżviluppa l-alġebra iżjed billi jestendi l-metodoloġija ta’ Al-Khwariżmi biex tinkludi poteri integrali u radiċi integrali ta’ kwantitajiet mhux magħrufa. Jissostwixxi l-operazzjonijiet gometriċi ta’ l-alġebra b’operazzjonijiet aritmetiċi moderni, u jiddefinixxi il-monomjali x, x2, x3, ... u 1/x, 1/x2, 1/x3, ... u jagħti  l-prodott ta’ kull par minn dawn.</item>
<item>Ċirka 1050: Il-matematiku Ċiniż, <ref target="https://mt.wikipedia.org/wiki/Ġija_Ksijan">Ġija Ksijan</ref>, jsib soluzzjonijiet numeriċi ta’ ekwazzjonijiet polinomjali.</item>
<item>1072:  Il-matematiku Persjan, <ref target="https://mt.wikipedia.org/wiki/Omar_Khajjam">Omar Khajjam</ref>, jiżviluppa l-ġometrija alġebrija, u fit-<hi rend="italic">Trattat fuq Dimostrazzjoni ta’ Problemi fl-Alġebra</hi>,  jagħti klassifikazzjoni ta’ ekwazzjonijiet kubiċi permezz ta’soluzzjonijiet ġometriċi ġenerali misjuba bis-sezzjonijiet koniċi ntlaqqin.</item>
<item>1114: Il-matematiku Indjan, <ref target="https://mt.wikipedia.org/wiki/Bhaskara">Bhaskara</ref>, fil- <hi rend="italic">Biġaganita</hi> (<hi rend="italic">Alġebra</hi>), jinduna li numru pożittiv għandu radiċi kwadrata pożittiva u oħra negattiva, u jirriżolvi bosta ekwazzjonijiet kubiċi, kwartiċi, kwintiċi u ta’ ordni polinomjali, kif ukoll l-ekwazzjoni kwadratika ġenerali indeterminata.</item>
<item>1202: L-alġebra tidħol l-Ewropa l-iktar imħabba x-xogħol ta’ <ref target="https://mt.wikipedia.org/wiki/Leonardo_Fibonacci">Leonardo Fibonacci</ref> ta’ Pisa fil-ktieb tiegħu <hi rend="italic"><ref target="https://mt.wikipedia.org/wiki/Liber_Abaci">Liber Abaci</ref></hi>.</item>
<item>Ċirka 1300: Il-matematiku Ċiniż, <ref target="https://mt.wikipedia.org/wiki/Żhu_Xiġje">Żhu Xiġje</ref>, jittratta l-alġebra polinomjali, jirriżolvi ekwazzjonijiet kwadratiċi, ekwazzjonijiet simultanji u ekwazzjonijiet b’sa erbgħa kwantitajiet mhux magħrufa, u jirriżolvi numerikament xi ekwazzjonijiet kwartiċi, kwintiċi u polinomjali ta’ ordni ogħla.</item></list>
<figure><caption> Évariste Galois t.1811 m.1832</caption></figure>
<list type="unordered"><item>Ċirka 1400: Il-matematiku Indjan, <ref target="https://mt.wikipedia.org/wiki/Madhava_ta’_Sangamagramma">Madhava ta’ Sangamagramma</ref>, jiskopri metodi iterattivi għas-soluzzjoni approssima ta’ ekwazzjonijiet mhux linjari.</item>
<item>1535: Nicolo Fontana <ref target="https://mt.wikipedia.org/wiki/Tartaglia">Tartaglia</ref> u  matematiċi oħra fl-Italja independentement  jirriżolvu l-ekwazzjoni kubika ġenerali.</item>
<item>1545: Girolamo <ref target="https://mt.wikipedia.org/wiki/Cardano">Cardano</ref> jippublika <hi rend="italic">Ars magna</hi> (<hi rend="italic">L-Arti l-Kbira</hi>) fejn jagħti s-soluzzjoni ta’ Fontana għall-ekwazzjoni kwartika ġenerali.</item>
<item>1572: Rafael <ref target="https://mt.wikipedia.org/wiki/Bombelli">Bombelli</ref> jsib ir-radiċi komplessa tal-kubiku u jtejjeb in-notazzjoni kurrenti.</item>
<item>1591: <ref target="https://mt.wikipedia.org/wiki/François_Viète">François Viète</ref> jiżviluppa u jtejjeb in-notazzjoni simbolika għall-poteri fil-ktieb <hi rend="italic">In artem analyticam isagoge</hi>.</item>
<item>1682: <ref target="https://mt.wikipedia.org/wiki/Gottfried_Leibniz">Gottfried Wilhelm Leibniz</ref> jiżviluppa l-manipulazzjoni simbolika b’regoli formali li jgħidilhom <hi rend="italic">characteristica generalis</hi>.</item>
<item>1680s: Il-matematiku Ġappuniż, <ref target="https://mt.wikipedia.org/wiki/Kowa_Seki">Kowa Seki</ref>, fil-<hi rend="italic">Metodu għas-soluzzjoni ta’ problemi dissimulati</hi>, jiskopri d-determinant u n-<ref target="https://mt.wikipedia.org/wiki/Numri_ta’_Bernoulli">numri ta’ Bernoulli</ref>.</item>
<item>1750: <ref target="https://mt.wikipedia.org/wiki/Gabriel_Cramer">Gabriel Cramer</ref>, fit-trattat tiegħu  <hi rend="italic">Introduzzjoni għall-analisi ta’ kurvi alġebrin</hi>, jipproponi r-<ref target="https://mt.wikipedia.org/wiki/Regola_ta’_Cramer">regola ta’ Cramer</ref> u jistudja l-kurvi alġebrin, il-matriċi u d-determinanti.</item>
<item>1824: <ref target="https://mt.wikipedia.org/wiki/Niels_Henrik_Abel">Niels Henrik Abel</ref> jipprova li ma nistgħux nirriżolvu l-ekwazzjoni kwintika ġenerali bir-radiċi.</item>
<item>1832: It-teorija ta’ Galois jiżviluppha <ref target="https://mt.wikipedia.org/wiki/Évariste_Galois">Évariste Galois</ref> fix-xogħol tiegħu fuq l-alġebra astratta.</item></list>
<ref target="https://mt.wikipedia.org/wiki/Portal:Matematika">Portal tal-Matematika</ref>
</text></body></html>