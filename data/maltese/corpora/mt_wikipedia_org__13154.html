<html><body><text id="wikipedia_mt_wikipedia_org__13154.html" ns="0" revid="253708" sourceurl="https://mt.wikipedia.org/wiki/Na%C4%A7la" title="Naħla" type="wikipedia">Naħla
<p>In-<hi rend="bold">naħal</hi> huma <ref target="https://mt.wikipedia.org/wiki/Insett">insetti</ref> li jtiru u li jiġu mill-qrib miż-<ref target="https://mt.wikipedia.org/wiki/Żunżan">żnażan</ref> u n-<ref target="https://mt.wikipedia.org/wiki/Nemla">nemel</ref>. Huma magħrufa għas-sehem tagħhom fil-produzzjoni tal-<ref target="https://mt.wikipedia.org/wiki/Għasel">għasel</ref> u x-<ref target="https://mt.wikipedia.org/wiki/Xama'">xama'</ref> u għall-<ref target="https://mt.wikipedia.org/wiki/Pollinazzjoni">pollinazzjoni</ref>. In-naħal jagħmlu linjaġġ monofiletiku fi ħdan is-superfamilja <hi rend="bold"><ref target="https://mt.wikipedia.org/wiki/Apoidea">Apoidea</ref></hi>, fil-preżent ikklassifikat bl-isem tat-<ref target="https://mt.wikipedia.org/wiki/Takson">takson</ref> bla livell <hi rend="bold">Anthophila</hi>. Hemm kważi 20,000 speċi magħrufa ta' naħal f' disa' familji rikonoxxuti<ref target="https://mt.wikipedia.org/wiki/Il-Paġna_prinċipali#cite_note-Danforthetal2006-1">[1]</ref>, għalkemm ħafna minnhom għadhom ma ġewx deskritti u n-numru veru x'aktarx hu ogħla. Jinstabu fuq kull kontinent ħlief l-<ref target="https://mt.wikipedia.org/wiki/Antartika">Antartika</ref>, f'kull ħabitat fuq il-pjaneta li fih ix-xtieli li jwarrdu ppolinati mill-insetti.</p>
Daħla
<p>In-naħal huma adattati biex jieklu n-<ref target="https://mt.wikipedia.org/wiki/Nettaru_(pjanti)">nettaru</ref> u l-<ref target="https://mt.wikipedia.org/wiki/Pollin">pollin</ref>, l-ewwel wieħed l-iżjed bħala sors ta' enerġija u t-tieni għal proteini u nutrijenti oħra li fih. Ħafna mill-pollin jintuża bħala ikel għal-<ref target="https://mt.wikipedia.org/wiki/Larva">larvi</ref>. </p>
<p>In-naħal għandhom <ref target="https://mt.wikipedia.org/wiki/Proboxxidi">proboxxidi</ref> ("ilsien" kumpless) li jippermettilhom jiksbu n-nettaru mill-<ref target="https://mt.wikipedia.org/wiki/Fjura">fjuri</ref>. Għandhom  <ref target="https://mt.wikipedia.org/wiki/Antenna_(bijoloġija)">antenni</ref> li kważi f'kollha huma magħmulin minn 13-il segment fl-irġiel u 12 fin-nisa, kif inhu tipiku għas-superfamilja. In-naħal kollha għandhom żewġ pari ta' ġwienaħ, il-par ta' wara iżgħar minn ta' quddiem; fi ftit speċi, sess wieħed jew kasta għandu ġwienaħ relattivament qosra u ghalhekk isibuha diffiċli jew impossibli li jtiru, imma l-ebda minnhom ma huma bla ġwienaħ . 
L-iżgħar naħla hi t- <hi rend="italic">Trigona minimi</hi>, naħla bla xewka fejn il-ħaddiema huma twal madwar 2.1 mm. L-ikbar naħla fid-dinja hi <hi rend="italic">Megachile Pluto</hi>, naħla li tiekol il-weraq fejn in-nisa jistgħu jilħqu t-tul ta' 39 mm. Il-membri tal-familja <ref target="https://mt.wikipedia.org/wiki/Halictidae">Halictidae</ref>, huma t-tip ta' naħal l-iktar komuni fl-<ref target="https://mt.wikipedia.org/wiki/Emisferu_tat-Tramuntana">Emisferu tat-Tramuntana</ref>, imma huma żgħar ħafna u spiss jaħsbuhom żnażan jew dubbien. </p>
<p>L-ispeċi tan-naħla l-iktar magħrufa hi n-<ref target="https://mt.wikipedia.org/wiki/Naħla_tal-_għasel_Ewropea">naħla tal- għasel Ewropea</ref>, li, kif juri isimha, tagħmel l-<ref target="https://mt.wikipedia.org/wiki/Għasel">għasel</ref>, kif jagħmlu ftit tipi oħra ta' naħal. It-trobbija mill-bnedmin tan-naħal ta' din l-ispeċi  tissejjaħ <ref target="https://mt.wikipedia.org/wiki/Apikultura">apikultura</ref>. </p>
<p>In-naħal huma ikel imfittex tal-għasfur <hi rend="italic">Merops apiaster</hi>, <ref target="https://mt.wikipedia.org/wiki/Qerd_in-naħal">qerd in-naħal</ref>. Predaturi komuni oħra huma l- għasafar <hi rend="italic">Tyrannus</hi> u <hi rend="italic">Mimidae</hi>, iż- żnażan <hi rend="italic">Philanthus</hi> u l-<ref target="https://mt.wikipedia.org/wiki/Mazzarell">mazzarell</ref>.</p>
Naħal ewsoċjali u semisoċjali
<figure><caption>Ferħ naħal tal-għasel</caption></figure>
<p>In-naħal jistgħu ikunu solitarji jew jgħixu f'diversi tipi ta' komunitajiet. L-iktar avvanzati minn dawn huma l-kolonji <ref target="https://mt.wikipedia.org/wiki/Ewsoċjali">ewsoċjali</ref> li jinstabu fost in-naħal tal-għasel, il-bombli u n-naħal bla xewka. Jaħsbu li diversi tipi ta' soċjalità differenti evolvew fin-naħal bosta drabi separatament. </p>
<p>F'xi speċi, gruppi ta' naħal nisa li jgħixu flimkien jistgħu jkunu aħwa, u fil-każ li x-xogħol jinqasam bejn il-grupp, dawn jitqisu <ref target="https://mt.wikipedia.org/wiki/Semisoċjali">semisoċjali</ref>. </p>
<p>Jekk barra li jaqsmu x-xogħol, il-grupp jikkonsisti minn omm u wliedha bniet, il-grupp jissejjaħ ewsoċjali. L-omm titqies bħala r-"Reġina" u wliedha huma "ħaddiema". Dawn il-kasti jistgħu jkunu biss alternattivi fl-imġiba, u f'dan il-każ is-sistema titqies bħala "primittivament ewsoċjali" (bħal ħafna żnażan li jagħmlu l-bejta tal-karta (Polistinae)), u jekk il-kasti jkunu morfoloġikament diskreti, allura s-sistema tkun "ewsoċjali għall-aħħar".</p>
<p>Hemm ħafna aktar speċi ta' naħal li huma primittivament ewsoċjali milli ewsoċjali għall- aħħar, imma dawn rari ġew studjati. Il-bijoloġija tal-parti l-kbira ta' dawn l-ispeċi hi ftit li xejn magħrufa . Il-maġġoranza l-kbira tagħom huma fil-familja <ref target="https://mt.wikipedia.org/wiki/Halictidae">Halictidae</ref>. Il-kolonji huma tipikament żgħar, b'medja ta' tużżana ħaddiema jew inqas fihom. L-unika differenza fiżika bejn ir-reġina u l-ħaddiema, jekk hemm xi differenza, jkun id-daqs medju. Fil-parti l-kbira tal- ispeċi, il-kolonja ddum ħajja staġun wieħed, anki fit-tropiċi, u n-nisa mgħammra biss (irġejjen tal-futur) jibernaw (din l-ibernazzjoni tissejjaħ <ref target="https://mt.wikipedia.org/wiki/Dijapawża">dijapawża</ref>). Xi speċi għandhom staġun attiv twil u l-kolonji jilħqu l-mijiet ta' naħal. L-Ewglossini (Euglossini) jinkludu numru ta' speċi li huma primittivament ewsoċjali b'bijoloġija simili. Ċerti speċi ta' Allodapini naħal (qraba  tan-naħla Xylocopa) wkoll għandhom kolonji primittivament ewsoċjali, imma għandhom interazzjoni bejn in-naħal adulti u l-frieħ li qed jiżviluppaw fuq livell mhux tas-soltu. Din tissejjaħ "<ref target="https://mt.wikipedia.org/wiki/Proviżjoni_progressiva">proviżjoni progressiva</ref>"; l-ikel tal-larva jiġi fornut ftit ftit hija u tiżviluppa. Din is-sistema jużawha wkoll in-naħal tal-għasel u xi bombli.</p>
<p>In-naħal li huma ewsoċjali għall-aħħar jgħixu f'kolonji. Kull kolonja jkollha reġina waħda, ħafna ħaddiema u, f'ċerti stadji fiċ-ċiklu tal-kolonja, jkun fiha n-<ref target="https://mt.wikipedia.org/wiki/Naħal_bgħula">naħal bgħula</ref>. Il-bejta li jipprovdu l-bnedmin għan-naħal tissejjaħ ġarra jew kaxxa tan-naħal. Ġarra tan-naħal tal-għasel jista' jkun fiha 40000 naħla fl-aqwa tas-sena, fir-rebbiegħa, iżda s-soltu jkun fiha inqas.</p>
Il-bombli
<figure><caption>Bomblu</caption></figure>
<p>Il-<ref target="https://mt.wikipedia.org/wiki/Bomblu">bombli</ref> (<hi rend="italic">Bombus terrestris</hi>,<hi rend="italic">B. pratorum</hi>, et al.) huma ewsoċjali b'mod li jixbah bejn wieħed u ieħor lill-<ref target="https://mt.wikipedia.org/wiki/Vespidae">Vespidae</ref> bħall-<ref target="https://mt.wikipedia.org/wiki/Bagħal_taż-żunżan">bgħula taż-żunżan</ref>. Ir-reġina tibda bejta weħida (mhux bħall-irġejjen tan-naħal tal-għasel u n-naħal ta' bla xewka li jibdew il-bejtiet minn ferħa li jkun fiha għadd kbir ta' ħaddiema). Il-kolonji tal-bombli tipikament ikun fihom minn 50 sa 200 naħla fl-aqwa tagħhom li jkun minn nofs sa tmiem is-sajf. L-arkitettura tal-bejta hi sempliċi, limitata mid-daqs tal-ħofra tal-bejta (li tkun hemm minn qabel), u l-kolonji rari jkunu perenni. L-irġejjen tal-bombli kultant fix-xitwa jistkennu fil-ġarer tan-naħal tal-għasel, fejn kultant l-apikulturi isibuhom mejtin, nistgħu nissoponu li jkunu qatluhom in-naħal bix-xewka. Mhux magħruf jekk xi wħud jibqgħux ħajjin matul ix-xitwa f'dan l-ambjent.</p>
<p>Il-bombli huma wħud mill-pollinaturi selvaġġi l-aktar importanti, iżda naqsu ħafna f'dawn l-aħħar għexieren ta' snin.</p>
In-naħal bla xewka
<p>In-naħal bla xewka jvarjaw ħafna fl- imġiba tagħhom, iżda huma kollha <ref target="https://mt.wikipedia.org/wiki/Ewsoċjali_għall-aħħar">ewsoċjali għall-aħħar</ref>. Huma jużaw il- hażna tal-massa, l- arkitettura tal-bejta tagħhom hi kumplessa, u l-kolonji tagħhom jibqgħu minn sena għall-oħra.</p>
In-naħal tal-għasel
<p>Il-veru naħal tal-għasel (ġeneru <hi rend="italic"><ref target="https://mt.wikipedia.org/wiki/Apis_(ġeneru)">Apis</ref></hi>) nistgħu ngħidu li għandhom l-aktar imġiba soċjali kumplessa fost in-naħal. In-<ref target="https://mt.wikipedia.org/wiki/Naħla_tal-għasel_Ewropea">naħla tal-għasel Ewropea</ref>, <hi rend="italic">Apis mellifera</hi>, hi l-ispeċi tan-naħal l-iktar magħrufa u waħda mill-iżjed magħrufin fost l-insetti kollha.</p>
In-naħal tal-għasel Afrikanizzati
<p>In-naħal Afrikanizzati, magħrufa wkoll bħala n-naħal qattiela, huma razza ibrida tal-<hi rend="italic"><ref target="https://mt.wikipedia.org/wiki/Apis_mellifera">Apis mellifera</ref></hi> ġejjin minn esperimenti minn Warwick Estevam Kerr biex idakkar in-naħal Ewropej u Afrikani. Xi rġejjen ħarbulu mill-laboratorju tiegħu fl-Amerika t'Isfel u infirxu madwar l-Ameriki. In-naħal Afrikanizzati huma aktar aggressivi minn naħal Ewropej.</p>
In-naħal solitarji u komunali
<p>Il-parti l-kbira tan-naħal l-oħra, fosthom xi speċi familjari bħal <hi rend="italic">Xylocopa virginica</hi>, <hi rend="italic">Megachile rotundata</hi>, <hi rend="italic">Osmia lignaria</hi> u <hi rend="italic">Osmia cornifrons</hi> huma solitarji fis-sens li kull mara hi għammiela, u tipikament tgħix f'bejta li tibni hi stess. F'dawn l-ispeċi m'hemmx naħal <hi rend="italic">ħaddiema</hi>. In-naħal solitarji tipikament la jipproduċu għasel u lanqas xama'. Huma immuni mill-<ref target="https://mt.wikipedia.org/wiki/Akarina">Akarina</ref> u l-briegħed tal-<hi rend="italic"><ref target="https://mt.wikipedia.org/wiki/Varroa">varroa</ref></hi>, iżda għandhom parassiti, dud u mard speċjali għalihom. </p>
<figure><caption>Naħla solitarja, <hi rend="italic">Anthidium florentinum</hi> (familja Megachilidae), fuq xitla tal-<hi rend="italic">Lantana</hi></caption></figure>
<p>In-naħal solitarji huma pollinaturi importanti, u l-pollin jiġbruh biex ifornu l-bejta bl-ikel għall-frieħ tagħhom. Spiss iħalltuh man-nettaru biex jagħmlu taħlita qiesha soppa. Xi naħal solitarji għandhom fuq ġisimhom tipi ta' strutturi avvanzati ħafna biex iġorru l-pollin. It-trobbija ta' xi speċi ta' naħal solitarji għall-pollinazzjoni kummerċjali qiegħda dejjem tiżdied.</p>
<p>In-naħal solitarji huma spiss <ref target="https://mt.wikipedia.org/wiki/Oligoleġi">oligoleġi</ref>, fis-sens li jiġbru l-pollin minn speċi/ġeneru ta' pjanti wieħed biss jew xi ftit (mhux bħan-naħal u l-bombli li huma ġeneralisti). Ma nafux b'naħal li huma speċjalisti tan-nettaru; ħafna naħal oligolettiċi jżuru bosta pjanti għan-nettaru, iżda m'hemmx naħal li jżuru xitla waħda biss għan-nettaru filwaqt li jiġbru l-pollin minn ħafna xtieli differenti. Fost in-naħal li huma pollinaturi speċjalisti hemm ukoll speċi li jiġbru ż-żejt mill-fjuri minflok il-pollin, u l-irġiel tan-naħal tal-orkidej, li jiġbru materjali aromatiċi mill-<ref target="https://mt.wikipedia.org/wiki/Orkideja">orkidej</ref> (wieħed mill-każi fejn in-naħal irġiel huma pollinaturi effikaċi). Fi ftit każi speċi waħda biss ta' naħal tista' tippolinizza effikaċament speċi ta' xtieli, u xi pjanti huma fil-periklu mill-inqas in parti minħabba li l-pollinaturi speċjali tagħhom qegħdin jinqerdu. Però in-naħal oligolettiċi għandhom tendenza mmarkata li jkunu assoċjati ma' xtieli komuni u mifruxa li jżuruhom bosta pollinaturi (pereżempju, hemm madwar 40 oligoleġi assoċjati mal-<ref target="https://mt.wikipedia.org/wiki/Larrea_tridentata">Larrea tridentata</ref> fl-Istati Uniti<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, u l-istess tendenzi ġew osservati fil-<ref target="https://mt.wikipedia.org/wiki/Ward_tax-xemx">ward tax-xemx</ref>, <ref target="https://mt.wikipedia.org/wiki/Astri">Astri</ref>, eċċ )</p>
<p>In-naħal solitarji jibnu l-bejtiet ġol-vojt tal-qasab jew ta' zkuk żgħar, toqob fl-<ref target="https://mt.wikipedia.org/wiki/Injam">injam</ref>, jew, l-iżjed spiss, fil-ħofor taħt l-art. Il-mara s-soltu toħloq kompartiment ( "ċellula") b'bajda ġo fiha u xi ikel għal-larva, imbagħad tissiġillha. Bejta jista' jkun fiha bosta ċelluli. Meta l-bejta tkun fl-injam, ġeneralment l-aħħar ċelluli (dawk l-eqreb tad-daħla) jkun fihom bajd li se jfaqsu rġiel. L-adulti ma jieħdu l-ebda ħsieb ta' wliedhom wara li jbidu l-bajd u s-soltu jmutu wara li jkun bnew bejta waħda jew iżjed. Il-irġiel tipikament ifaqqsu l-ewwel u jkunu lesti għat-tgħammir man-nisa meta jfaqqsu. Qiegħed isir popolari fost il-ġardinara li jipprovdu kaxxetti għan-naħal solitarji. In-naħal solitarji jew ma jkollhomx xewka jew huma improbabbli ħafna li jagħtu x-xewka (forsi biex jiddefendu ruħom biss).</p>
<p>Filwaqt li n-naħal solitarji nisa jibnu l-bejtiet tagħhom, xi speċi huma gregarji, u jħobbu jibnu l-bejtiet qrib tal-oħrajn tal-istess speċi, u dan jagħti l-impressjoni  li huma soċjali. Gruppi kbar ta' bejtiet ta' naħal solitarji insejħulhom "aggregazzjonijiet", biex ma nħaltuhomx ma' "kolonji". </p>
<p>F'xi speċi, bosta nisa jgħixu fl-istess bejta, imma kull waħda tibni ċ-ċelluli tagħha u tfornihom bl-ikel hi waħida. Dan it-tip ta' grupp, li mhuwiex rari, jissejjaħ "komunali". Il-vantaġġ ewlieni jidher li hu, li meta hemm bosta nisa li jużaw l-istess daħla għall-bejta regolarment hu eħfef li jiddefenduha mill-predaturi u l-parassiti.</p>
In-naħal kleptoparassiti
<p>In-naħal kleptoparassiti jinstabu f'bosta familji tan-naħal, għalkemm l-isem teknikament japplika l-aħjar għan-nomadini (<ref target="https://mt.wikipedia.org/wiki/Nomadinae">Nomadinae</ref>), sottofamilja tal-apidi (<ref target="https://mt.wikipedia.org/wiki/Apidae">apidae</ref>). In-nisa ta' dawn in-naħal m'għandhomx it-tagħmir għall-ġbir tal-pollin (l-<ref target="https://mt.wikipedia.org/wiki/Scopa">iscopa</ref>) u ma jibnux il-bejta tagħhom. Dawn tipikament jidħlu fil-bejtiet ta' speċi li jiġbru l-pollin, u jbidu l-bajd tagħhom fiċ-ċelluli tal-bejta li jkunu daħlu fiha, lesti bil-proviżjon tal-ikel. Meta l-larva tan-naħla kleptoparassita tfaqqas, tiekol il-boċċa tal-pollin u jekk in-naħla kleptoparassita ma tkunx diġà għamlet hekk, toqtol il-larva u tikolha. Fi ftit każi fejn l-ospiti huma speċi soċjali, il-kleptoparassita tibqa' fil-bejta tal-ospiti u tbid ħafna bajd, kultant anki toqtol is-sultana ospiti u toħdilha postha.</p>
<p>Ħafna naħal kleptoparassiti jieġu mill-qrib, u jixbħu l-ospiti tagħhom fid-dehra u d-daqs, (pereżempju is-sottoġeneru <hi rend="italic">Psithyrus</hi> tal-<hi rend="italic"><ref target="https://mt.wikipedia.org/wiki/Bombus">Bombus</ref></hi> li huma bombli parassiti li jinvadu l-bejtiet ta' speċi f'sottoġeneri oħra tal-<hi rend="italic"><ref target="https://mt.wikipedia.org/wiki/Bombus">Bombus</ref> </hi>). Din l-iskema komuni wasslet ghall-prinċipju ekoloġiku magħruf bħala r-"<ref target="https://mt.wikipedia.org/wiki/Regola_ta'_Emery">Regola ta' Emery</ref>". Xi oħrajn jidħlu fil-bejta ta' naħal ta' familji differenti, bħat-<hi rend="italic"><ref target="https://mt.wikipedia.org/wiki/Townsendiella">Townsendiella</ref></hi>, <ref target="https://mt.wikipedia.org/wiki/Apidae">apidi</ref> <ref target="https://mt.wikipedia.org/wiki/Nomadinae">nomadina</ref>, li speċi minnhom hi kleptoparassita tad-<ref target="https://mt.wikipedia.org/wiki/Dasypodaidae">Dasypodaidae</ref> ġeneru <hi rend="italic"><ref target="https://mt.wikipedia.org/wiki/Hesperapis">Hesperapis</ref></hi>, waqt li l-ispeċi l-oħra fl-istess ġeneru jattakkaw in-naħal <ref target="https://mt.wikipedia.org/wiki/Halictidae">halictidae</ref>.</p>
In-naħal notturni
<p>Erba' familji ta' naħal (<ref target="https://mt.wikipedia.org/wiki/Andrenidae">Andrenidae</ref>, <ref target="https://mt.wikipedia.org/wiki/Colletidae">Colletidae</ref>, <ref target="https://mt.wikipedia.org/wiki/Halictidae">Halictidae</ref>, u <ref target="https://mt.wikipedia.org/wiki/Apidae">Apidae</ref>) fihom xi speċi li huma <ref target="https://mt.wikipedia.org/wiki/Krepuskulari">krepuskulari</ref> (dawn jistgħu jkunu tat-tip <ref target="https://mt.wikipedia.org/wiki/Vespertin_(bijoloġija_)">vespertin</ref> jew <ref target="https://mt.wikipedia.org/wiki/Matinali">matinali</ref>). Dawn in-naħal għandhom <ref target="https://mt.wikipedia.org/wiki/Ocellus">ocelli</ref> kbar ħafna, li huma estremament sensittivi għad-dawl u d-dlam, għalkemm mhumiex kapaċi li jiffurmaw xbihat. Ħafna huma pollinaturi ta' fjuri li huma wkoll <ref target="https://mt.wikipedia.org/wiki/Krepuskulari">krepuskulari</ref>, bħall-<ref target="https://mt.wikipedia.org/wiki/Oenothera">primuli ta' filgħaxija</ref>, u xi wħud jgħixu fid-deżert fejn binhar it-temperaturi huma għoljin ħafna.</p>
Titjir in-naħal
<figure><caption>Naħla fl-ajru iġġorr il-pollin fil-borża tal-pollin</caption></figure>
<p>Fil ktieb tiegħu tal-1934 bil-Franċiż  <hi rend="italic">Le vol des insectes</hi>, M. Magnan kiteb li hu u s-Sur Saint-Lague kienu applikaw l-ekwazzjonijiet tar-<ref target="https://mt.wikipedia.org/wiki/Reżistenza_tal-arja">reżistenza tal-arja</ref> għall-<ref target="https://mt.wikipedia.org/wiki/Bomblu">bombli</ref> u sabu li t-titjir tagħhom ma setax jiġi spjegat bil-kalkuli li jissoponu ġwienaħ fissi, imma "M'għandniex niskantaw li r-riżultati tal-kalkuli ma jaqblux mar-realtà"<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Dan wassal għall-iżbal komuni li n-naħal "jiksru l-liġijiet tat-teorija tat-teorija tal-aerodinamika ", imma fil-fatt sempliċiment ikkonferma li n-naħal li ma jużawx ġwienaħ fissi, u li t-titjir tagħhom nistgħu nispjegaw b'mekkaniżmu ieħor, bħal dak użat mill-elikotteri<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fl-1996 Charlie Ellington tal-Università ta' Cambridge University wera li l-vortiċi maħluqa mill-ġwienaħ ta' ħafna insetti flimkien mal-effetti mhux linjari huma importanti biex jipprovdu l-forza li terfa' l-insetti fl-ajru<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>; il-<ref target="https://mt.wikipedia.org/wiki/Vortiċi">vortiċi</ref> u l-fenomeni mhux linjari huma magħrufin bħala oqsma tal-<ref target="https://mt.wikipedia.org/wiki/Idrodinamika">idrodinamika</ref> diffiċli għall-aħħar u għalhekk il-progress fil-fehim teoretiku tat-titjir tal-insetti miexi bilmod ħafna.</p>
<p>Fl-2005, Michael Dickinson u l-kollegi tiegħu f'<ref target="https://mt.wikipedia.org/wiki/Caltech">Caltech</ref> studjaw it-titjir tan-naħla tal-għasel tal-punent bl-għajnuna taċ-<ref target="https://mt.wikipedia.org/wiki/Ċinematografija">ċinematografija</ref> ta' veloċità għolja <ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u mudell ġgant robotizzat ta' ġwejnaħ ta' naħla<ref target="https://mt.wikipedia.org/wiki/Il-Paġna_prinċipali#cite_note-caltech-7">[7]</ref>. L-analiżi tagħhom uriet li kien hemm irfiegħ biżżejjed ġej mill-"kombinazzjoni mhux konvenzjonali ta' daqqiet qosra tal-ġwejnaħ, tidwir mgħaġġel tal-ġwejnaħ meta jdur u jaqleb id-direzzjoni, u frekwenza għolja ħafna tat-tperpir tal-ġwejnaħ". Il-frekwenza tat-tperpir tal-ġwejnaħ is-soltu tiżdied meta jonqos id-daqs, iżda billi t-tperpir tal-ġwejnaħ tan-naħla ikopri qaws daqshekk żgħir, hi tperper il-ġwejnaħ madwar 230 darba kull sekonda, b'rata aktar mgħaġġla minn ta' dubbiena tal-frott (200 darba fis-sekonda) li hi 80 darba iżgħar<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. </p>
<p>Fl-2008 Barbara Shipman skopriet konnessjoni matematika bejn iż-żfin tan-naħal u l-<ref target="https://mt.wikipedia.org/wiki/Varjetà_bandiera">varjetà bandiera</ref> <ref target="https://mt.wikipedia.org/wiki/Il-Paġna_prinċipali#cite_note-9">[9]</ref>.</p>
Evoluzzjoni
<figure><caption>In-naħal ivarjaw ħafna fid-daqs. Hawnhekk naħla ċkejkna ħafna tal-familja <hi rend="italic">halictidae</hi> tiġbor il-pollin, filwaqt li bomblu warajha jiġbor in-nettaru minn ġilju.</caption></figure>
<p>In-naħal, bħan-<ref target="https://mt.wikipedia.org/wiki/Nemla">nemel</ref>, huma forma speċjalizzata ta' <ref target="https://mt.wikipedia.org/wiki/Żunżan">żunżan</ref>. L-antenati tan-naħal kienu żnażan tal-familja <ref target="https://mt.wikipedia.org/wiki/Crabronidae">Crabronidae</ref>, u għalhekk <ref target="https://mt.wikipedia.org/wiki/Predaturi">predaturi</ref> fuq insetti oħra. Il-bidla mill-insetti bħala ikel għall-pollin għandha mnejn irriżultat mill-konsum ta' xi insetti li kienu jżuru l-fjuri u kienu parzjalment miksija bil-pollin meta intemgħu lill-larvi taż-żnazan. L-istess proċess <ref target="https://mt.wikipedia.org/wiki/Evoluttiv">evoluttiv</ref> ġara wkoll fi ħdan il-familja taż-żnażan  <hi rend="italic">vespoidea</hi>, fejn il-grupp magħruf bħala "żnażan tal-pollin" evolvew huma wkoll minn antenati predatorji. L-eqdem fossili ta' naħla li ma saritx bil-kompressjoni li konna nafu biha sa dal-aħħar kienet <hi rend="italic">Cretotrigona Prisca</hi>, naħla bla xewka, (<hi rend="italic">Meliponini</hi>) fl-ambra minn New Jersey miż-żmien Kretatiku. Riċentament ġiet irrapportata sejba ta' fossili ta' naħla tal-ġeneru <hi rend="italic"><ref target="https://mt.wikipedia.org/wiki/Melittosphex">Melittosphex</ref> </hi>, li hi meqjusa bħala "<hi rend="italic">linjaġġ estint ta' Apoidea, naħla li tiġbor il-pollin, oħt in-naħla ta' daż-żmien"</hi>, u ġejja mill-bidu tal-perjodu Kretatiku (~ 100 miljun sena ilu)<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>. Il-karatteristiċi derivati tal-morfoloġija tagħha ("apomorfi") jqegħduha ċarament fi ħdan in-naħal, iżda baqgħalha żewġ karatteristiċi fir-riġlejn mhux modifikati li ġejjin mill-antenati ("pleżjomorfi") li juru li kienet fi stat tranżitorju.</p>
<p>L-ewwel fjuri li qatt ġew pollinati mill-annimali ippollinawhom insetti bħal <ref target="https://mt.wikipedia.org/wiki/Ħanfusa">ħniefes</ref>, u allura l-pollinazzjoni mill-insetti bdiet qabel dehru n-naħal. Il-ħaġa ġdida hi li n-naħal huma <hi rend="italic">speċjalizzati</hi> bħala pollinaturi, b'modifikazzjonijiet fiżiċi u fl-imġiba li speċifikament jgħinu l-pollinazzjoni, u li ġeneralment huma aktar effiċjenti f'dan ix-xogħol mill-insetti l-oħra kollha li jippollinaw bħall-ħniefes, <ref target="https://mt.wikipedia.org/wiki/Dubbiena">dubbien</ref>, <ref target="https://mt.wikipedia.org/wiki/Farfett">friefet</ref> u żnażan tal-pollin. Jaħsbu li d-dehra tal-ispeċjalisti fil-pollinazzjoni tal-fjuri ħeġġet ir-<ref target="https://mt.wikipedia.org/wiki/Radjazzjoni_adattiva">radjazzjoni adattiva</ref> tal-<ref target="https://mt.wikipedia.org/wiki/Anġjospermi">anġjospermi</ref> u, warajhom tan-naħal stess.</p>
<p>Fost il-gruppi ħajjin tan-naħal, id-<ref target="https://mt.wikipedia.org/wiki/Dasypodaidae">Dasypodaidae</ref> daż-żmien meqjusa bħala l-aktar naħal "primittivi", u jagħmlu "takson oħt" tal-bqija tan-naħal, kontra l-ipoteżi ta' qabel li n-naħal tal-familja <ref target="https://mt.wikipedia.org/wiki/Colletidae">Colletidae</ref> hu l-grupp bażali tan-naħal; il-colletidae għandhom ħalq qasir bħal taż-żnażan li ġie minn <ref target="https://mt.wikipedia.org/wiki/Evoluzzjoni_konverġenti">evoluzzjoni konverġenti</ref> u mhux xhieda ta' stat pleżjomorfu. <ref target="https://mt.wikipedia.org/wiki/Il-Paġna_prinċipali#cite_note-Danforthetal2006-1">[1]</ref></p>
Il-pollinazzjoni
<figure><caption><hi rend="italic">Osmia ribifloris</hi></caption></figure>
<p>In-naħal għandhom sehem importanti fil-<ref target="https://mt.wikipedia.org/wiki/Pollinazzjoni">pollinazzjoni</ref> tax-xtieli li jwarrdu u huma t-tip l-iżjed numeruż ta' pollinaturi fl-ekosistemi li fihom xtieli li jwarrdu. In-naħal jew jintefgħu  fuq il-ġbir tan-nettaru jew fuq il-ġbir tal-pollin skont il-bżonn, speċjalment fl-ispeċi soċjali. In-naħal li jiġbru n-nettaru jistgħu jagħmlu xi pollinazzjoni, iżda n-naħal mitfugħin fuq il-ġbir tal-pollin huma pollinaturi aktar effiċjenti. Huwa stmat li terz tal-provvista tal-ikel tal-bniedem jiddependi fuq il-pollinazzjoni mill-insetti, li l-parti l-kbira minnha titwettaq min-naħal, speċjalment min-naħla domestikata, in-<ref target="https://mt.wikipedia.org/wiki/Naħla_Ewropea_tal-għasel">naħla Ewropea tal-għasel</ref>. Il-pollinazzjoni bil-kuntratt saret iżjed importanti mill-produzzjoni tal-għasel għall-kultivaturi f'bosta pajjiżi. Il-<ref target="https://mt.wikipedia.org/wiki/Monokultura">monokultura</ref> u t-tnaqqis enormi fin-numru tan-naħal ta' ħafna speċi (kemm domestiċi u kemm selvaġġi) qiegħed iġiegħel dejjem aktar il-kultivaturi tan-naħal tal-għasel li jsiru migraturi biex hekk in-naħal ikunu jistgħu jiġu kkonċentrati f'postijiet fejn hemm l-iżjed bżonn tal-pollinazzjoni skont l-istaġun. </p>
<p>Ħafna naħal huma muswafa u ikkargati bl-elettrostatika biex il-pollin jeħel magħhom aħjar. In-naħal nisa kultant jieqfu mit-tfittxija għall-ikel biex isorru l-pollin fl-<ref target="https://mt.wikipedia.org/wiki/Scopa_(bijloġija)">i<hi rend="italic">scopa</hi></ref>, li tinstab fuq ir-riġlejn f'ħafna naħal, u fuq l-<ref target="https://mt.wikipedia.org/wiki/Addome">addome</ref> ventrali f'oħrajn. Din ġiet immodifikata f'borża għall-pollin fuq riġlejn fin-naħal tal-għasel u l-qraba tagħhom. Ħafna naħal huma opportunisti u jiġbru l-pollin mill-pjanti li jsibu, filwaqt li oħrajn huma oligolettiċi u jiġbru l-pollin minn tip wieħed biss jew ftit tipi ta' xtieli. Hemm numru żgħir ta' pjanti li minflok il-pollin jipproduċu żejt sustanzjuż fil-fjuri tagħhom li jiġbruh u jużawh in-naħal oligolektiċi. Hemm sottogrupp żgħir ta' naħal bla xewka, imsejħin "naħal avultuni" tal-ġeneru <hi rend="italic">trigona</hi> li huma speċjalizzati biex jieklu l-<ref target="https://mt.wikipedia.org/wiki/Karonja">karonja</ref>, il-laħam ta' annimali mejtin, u dawn huma l-uniċi naħal li ma jużawx il-prodotti tal-pjanti bħala ikel. In-naħal is-soltu l-pollin u n-nettaru jagħqduhom flimkien sabiex jiffurmaw "massa ta' proviżżjon", li għandha l-konsistenza tal-għaġina, iżda tista' tkun iebsa. Jagħġnuha f'diversi għamliet (tipikament f'forma ta' boċca), u jaħżnuha f'kamra żgħira ("ċellula"), u jqegħdu bajda fuqha. Iċ-ċellula tipikament jissiġillawha kif titqiegħed il-bajda, u l-adulti u l-larvi qatt ma jiltaqgħu direttament (sistema li tissejjaħ "proviżżjon bil-massa").</p>
<figure><caption>Żewġ naħal jiġbru l-pollin minn fuq il-kaktus li tiftaħ bil-lejl, <hi rend="italic">Selenicereus grandiflorus</hi>.</caption></figure>
<p>F'<ref target="https://mt.wikipedia.org/wiki/New_Zealand">New Zealand</ref> xi xjenzjati skoprew li tliet ġeneri ta' naħal indiġeni evolvew biex saru jistgħu jiftħu l-blanzuni tal-fjuri tal-viskju indiġenu <hi rend="italic">Peraxilla tetrapetala</hi>. Il-blanzuni ma jistgħux jinfethu waħidhom iżda jżuruhom xi għasafar bħat-"Tui" (<hi rend="italic">Prosthemadera novaeseelandiae</hi>)  u l-"Korimako" (<hi rend="italic">Anthornis melanura</hi>) li bil-munqar jobormu t-tarf tal-blanzuni lesti għall-ftuħ. Dan iħoll mekkaniżmu li jġiegħel il-petali jinfetħu f'daqqa biex ikunu jistgħu jintlaħqu l-għasel u l-pollin. Però, meta kienu qegħdin josservaw in-naħal indiġeni fil-provinċja ta' Canterbury f'South Island, ix-xjenzati skantaw meta raw in-naħal jigdmu t-truf tal-blanzuni, imbagħad jimbuttaw b'saqajhom u kultant jirnexxilhom jiftħu l-blanzuni biex ikun jistgħu jilħqu l-għasel u l-pollin, u hekk jgħinu fil-pollinazzjoni tal-viskju li qiegħed jonqos f'New Zealand. Imkien ieħor fid-dinja in-naħal ma kellhom il-ħila li jiftħu fjuri li jinfetħu f'daqqa adattati għall-għasafar<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
<p>Meta jmorru minn fjura għall-oħra n-naħal jiltaqgħu ma' ħafna perikli. Il-ħniefes 
"Reduvidi" (<hi rend="italic">Reduviidae</hi>)  u l-brimb Tomisidi (<hi rend="italic">Thomisidaes</hi>) jistaħbew fil-fjuri biex jaqbdu n-naħal aljenati. Naħal oħra jikluhom l-għasafar huma u jtiru. L-insettiċidi użati fuq xtieli li jwarrdu joqtlu ħafna naħal, kemm avvelenati direttament u kemm bil-kontaminazzjoni tal-provvista tal-ikel tagħhom. Sultana tan-naħal tal-għasel tista' tbid 2000 bajda kull jum matul ir-rebbiegħa qabel tibda t-tfittxija għall-ikel, iżda trid wkoll tbid  bejn 1000 u 1500 bajda kull jum matul l-istaġun ta' tfittxija għall-ikel, l-aktar biex tpatti għal dawk in-naħal li jmutu kuljum, li l-parti kbira minnhom huma ħaddiema li jmutu bix-xjuħija. Fost in-naħal solitarji u primitivament soċjali, però, ir-riproduzzjoni matul ħajja hi fost l-iżjed baxxi mill-insetti kollha, billi s-soltu n-nisa ta' dawn l-ispeċi jipproduċu inqas minn 25 ulied. </p>
<p>Il-valur ta' popolazzjoni ta' naħal tiddependi parzjalment mill-effiċjenza individwali tan-naħal, iżda wkoll mill-popolazzjoni nnifsha. Pereżempju filwaqt li l-<ref target="https://mt.wikipedia.org/wiki/Bomblu">bombli</ref> (<hi rend="italic">Bombus</hi>) huma madwar għaxar darbiet aktar effiċjenti bħala pollinaturi fuq il-<ref target="https://mt.wikipedia.org/wiki/Cucurbitaceae">cucurbitaceae</ref>, il-familja tal-qargħa, l-effiċjenza totali ta' kolonja ta' naħal tal-għasel hi ħafna ogħla minħabba li jkun fiha numru ħafna akbar ta' insetti. Bl-istess mod kmieni fir-rebbiegħa, il-popolazzjonijiet tal-bombli jkunu magħmulin minn xi ftit slaten biss u għalhekk mhumiex pollinaturi importanti tal-frott bikri.</p>
In-naħal u l-bniedem
<p>In-naħal għandhom post prominenti fil-mitoloġija u ntużaw mit-teoriċi tal-pulitka bħala mudell għas-<ref target="https://mt.wikipedia.org/wiki/Soċjetà">soċjetà</ref> umana. Jidhru xbihat ta' komunitajiet ta' naħal tal-għasel mill-qedem saż-żmien ta' llum, fix-xogħol ta' <ref target="https://mt.wikipedia.org/wiki/Aristotli">Aristotli</ref> u <ref target="https://mt.wikipedia.org/wiki/Platun">Platun</ref>; f'<ref target="https://mt.wikipedia.org/wiki/Virġilju">Virġilju</ref> u <ref target="https://mt.wikipedia.org/wiki/Seneca">Seneca</ref>; f'<ref target="https://mt.wikipedia.org/wiki/Erażmu">Erażmu</ref>, <ref target="https://mt.wikipedia.org/wiki/Shakespeare">Shakespeare</ref> u <ref target="https://mt.wikipedia.org/wiki/Tolstoj">Tolstoj</ref>, kif ukoll fix-xogħol tat-teoriċi soċjali bħal <ref target="https://mt.wikipedia.org/wiki/Bernard_Mandeville">Bernard Mandeville</ref> u <ref target="https://mt.wikipedia.org/wiki/Karl_Marx">Karl Marx</ref> <ref target="https://mt.wikipedia.org/wiki/Il-Paġna_prinċipali#cite_note-12">[12]</ref>.</p>
<p>Minkejja x-xewka tan-naħla tal-għasel li tista' tweġġa' sewwa u l-fama li għandhom l-insetti bħala tikazzjoni, in-naħal ġeneralment għandhom isem tajjeb, x'aktarx  minħabba li huma utli bħala pollinaturi u produtturi tal-għasel, in-natura soċjali tagħhom, u l-fama tagħhom għall-bżulija. In-naħal huwa wieħed mill-ftit insetti li jidhru regolarment fir-reklami. </p>
<p>Għalkemm it-tingiża tan-naħal tista' toqtol lil min ikun allerġiku, kważi l-ebda speċi tan-naħal m'hi aggressiva jekk ma tkunx disturbata u ħafna huma bla xewka.  Il-bnedmin spiss huma periklu ikbar għan-naħal, billi n-naħal jistgħu ibatu jew imutu meta jiltagħu ma' kimiċi tossiċi fl-ambjent.</p>


Gallerija
<list type="unordered">
<item>Bomblu u naħla tal-għasel</item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref>, il-<ref target="https://mt.wikipedia.org/wiki/Polonja">Polonja</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref> fuq fjura <hi rend="italic"><ref target="https://mt.wikipedia.org/wiki/Sphaeralcea">Sphaeralcea</ref></hi>, Mesa, Az, <ref target="https://mt.wikipedia.org/wiki/Stati_Uniti">SUA</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref> ġo fjura <hi rend="italic"><ref target="https://mt.wikipedia.org/wiki/Sphaeralcea">Sphaeralcea</ref></hi>, Mesa, Az, <ref target="https://mt.wikipedia.org/wiki/Stati_Uniti">SUA</ref></item>
<item><ref target="https://mt.wikipedia.org/wiki/Halictidae">Halictidae</ref>, <hi rend="italic"><ref target="https://mt.wikipedia.org/wiki/Agapostemon_virescens">Agapostemon virescens</ref></hi> (mara) fuq fjura <hi rend="italic"><ref target="https://mt.wikipedia.org/wiki/Coreopsis">Coreopsis</ref></hi>, Madison, Wi, <ref target="https://mt.wikipedia.org/wiki/Stati_Uniti">SUA</ref></item>
<item><ref target="https://mt.wikipedia.org/wiki/Bomblu">Bomblu</ref>, <hi rend="italic">Bombus</hi> sp. jkeċċi <hi rend="italic"><ref target="https://mt.wikipedia.org/wiki/Agapostemon_virescens">Agapostemon virescens</ref></hi>, Madison, Wi, <ref target="https://mt.wikipedia.org/wiki/Stati_Uniti">SUA</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref>, <ref target="https://mt.wikipedia.org/wiki/Kaunakakai">Kaunakakai</ref>, HI <ref target="https://mt.wikipedia.org/wiki/Stati_Uniti">SUA</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħal Ewropej tal-għasel</ref>, il-<ref target="https://mt.wikipedia.org/wiki/Libanu">Libanu</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref>, il-<ref target="https://mt.wikipedia.org/wiki/Libanu">Libanu</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref> tiġbor il-pollin minn <ref target="https://mt.wikipedia.org/wiki/Warda">warda</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref> tiġbor in-nettaru minn fjuri żgħar, <ref target="https://mt.wikipedia.org/wiki/Texas">Texas</ref>, <ref target="https://mt.wikipedia.org/wiki/Stati_Uniti">SUA</ref></item>
<item><ref target="https://mt.wikipedia.org/wiki/Bomblu">Bomblu</ref> jtir madwar <ref target="https://mt.wikipedia.org/wiki/Lupin">lupin</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref> fuq iż-żgħar tat-<ref target="https://mt.wikipedia.org/wiki/Tuffieħa">tuffieħ</ref></item>
<item><ref target="https://mt.wikipedia.org/wiki/Bomblu">Bomblu</ref>, <ref target="https://mt.wikipedia.org/wiki/Montreal">Montreal</ref>, il-<ref target="https://mt.wikipedia.org/wiki/Kanada">Kanada</ref></item>
<item>Naħal <ref target="https://mt.wikipedia.org/wiki/Euglossine">Euglossine</ref> fuq orkidea <hi rend="italic"><ref target="https://mt.wikipedia.org/wiki/Mormodes">Mormodes</ref></hi>, is-<ref target="https://mt.wikipedia.org/wiki/Surinam">Surinam</ref></item>
<item>Bomblu fuq iż-żgħar tat-<ref target="https://mt.wikipedia.org/wiki/Tuffieħa">tuffieħ</ref>, <ref target="https://mt.wikipedia.org/wiki/Calgary">Calgary</ref>, <ref target="https://mt.wikipedia.org/wiki/Alberta">Alberta</ref>, il-<ref target="https://mt.wikipedia.org/wiki/Kanada">Kanada</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref></item>
<item><ref target="https://mt.wikipedia.org/wiki/Naħla_Ewropea_tal-għasel">Naħla Ewropea tal-għasel</ref> fuq <hi rend="italic"><ref target="https://mt.wikipedia.org/wiki/Vicia_cracca">Vicia cracca</ref></hi> <ref target="https://mt.wikipedia.org/wiki/Quebec">Quebec</ref>, il-<ref target="https://mt.wikipedia.org/wiki/Kanada">Kanada</ref></item>
<item>Naħla tal-għasel tasal ħdejn fjura tax-"Xewk tal-Madonna"</item>
<item>Naħla Ewropea tal-għasel tieħu n-nettaru minn fjura <hi rend="italic">Aster</hi></item>
<item>Naħla tal-għasel tal-Amerika ta' fuq tiġbor in-nettaru</item>
</list>
Ħoloq esterni
<list type="unordered"><item><ref target="http://cache.ucr.edu/~heraty/beepage.html">Il-ġenera tan-naħal tad-dinja</ref></item>
<item><ref target="http://gears.tucson.ars.ag.gov">Iċ-ċentru Carl Hayden għar-riċerka dwar in-naħal</ref></item>
<item><ref target="http://www.insectpix.net">Solitary Bees &amp; Things</ref> Naħal solitarji fil-ġonna</item>
<item><ref target="http://www.bumblebeeconservation.org">The Bumblebee Conservation Trust</ref></item></list>
</text></body></html>