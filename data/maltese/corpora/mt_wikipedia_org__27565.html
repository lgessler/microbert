<html><body><text id="wikipedia_mt_wikipedia_org__27565.html" ns="0" revid="273170" sourceurl="https://mt.wikipedia.org/wiki/Norman_Morrison" title="Norman Morrison" type="wikipedia">Norman Morrison
<p><hi rend="bold">Norman Morrison</hi> (twieled fid-29 ta' Diċembru 1933 – miet fit-2 ta' Novembru 1965) kien Quaker (denominazzjoni ta' <ref target="https://mt.wikipedia.org/wiki/Kristjaneżmu">Kristjani</ref> <ref target="https://mt.wikipedia.org/wiki/Protestantiżmu">Protestanti</ref>) ta' <ref target="https://mt.wikipedia.org/wiki/Baltimore">Baltimore</ref> li baqa' magħruf l-iktar talli ta n-nar lilu nnifsu meta kellu 31 sena, sabiex jipprotesta kontra l-involviment tal-<ref target="https://mt.wikipedia.org/wiki/Stati_Uniti">Istati Uniti</ref> fil-Gwerra tal-<ref target="https://mt.wikipedia.org/wiki/Vjetnam">Vjetnam</ref>. Morrison twieled f'<ref target="https://mt.wikipedia.org/wiki/Pennsylvania">Pennsylvania</ref> u ggradwa mill-Kulleġġ ta' Wooster fl-1956. Huwa kien miżżewweġ u kellu żewġt ibniet u iben.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fit-2 ta' Novembru 1965, Morrison xarrab lilu nnifsu bil-pitrolju u ta n-nar lilu nnifsu quddiem l-uffiċċju tas-Segretarju tad-Difiża <ref target="https://mt.wikipedia.org/wiki/Robert_McNamara">Robert McNamara</ref> fil-Pentagon.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Jaf iddeċieda jagħmel dan l-att wara li <ref target="https://mt.wikipedia.org/wiki/Thích_Quảng_Đức">Thích Quảng Đức</ref> u patrijiet <ref target="https://mt.wikipedia.org/wiki/Buddiżmu">Buddisti</ref> oħra taw in-nar lilhom infushom u mietu bħala protesta kontra r-repressjoni tal-gvern tan-Nofsinhar tal-Vjetnam immexxi mill-President <ref target="https://mt.wikipedia.org/wiki/Knisja_Kattolika">Kattoliku</ref> <ref target="https://mt.wikipedia.org/wiki/Ngo_Dinh_Diem">Ngo Dinh Diem</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Mewt
<p>Morrison ħa lil bintu Emily, li dak iż-żmien kellha sena, quddiem il-Pentagon, u jew poġġiha mal-art jew inkella taha lil xi ħadd fil-folla qabel ta n-nar lilu nnifsu. Ir-raġuni għalfejn Morrison ħa lil Emily miegħu mhumiex magħrufa. Madankollu, il-mara ta' Morrison, <ref target="https://mt.wikipedia.org/wiki/Anne_Welsh">Anne Welsh</ref>, iktar 'il quddiem stqarret, "Ma nafx ħasibiex hekk jew le, imma naħseb li l-fatt li kellu lil Emily miegħu kienet ta' wens finali kbir għal Norman... hija kienet simbolu b'saħħtu tat-tfal li konna qed noqtlu bil-bombi u bin-napalm tagħna--li ma kellhomx ġenituri biex iħaddnuhom".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>F'ittra li bagħat lil Welsh bil-posta, Morrison assiguraha bil-fidi li kellu fl-att li wettaq u qalilha "Kun af li nħobbok ... iżda rrid immur ngħin lit-tfal tal-villaġġ tal-qassis". McNamara ddeskriva l-<ref target="https://mt.wikipedia.org/wiki/Mewt">mewt</ref> ta' Morrison bħala "traġedja mhux biss għall-familha tiegħu iżda anke għalih u għall-pajjiż. Kienet karba kontra l-qtil li kien qed jeqred il-ħajjiet ta' tant żgħażagħ mill-Vjetnam u mill-Istati Uniti". Morrison ħalla warajh lil martu Anne Welsh u tlett itfal, Ben (li miet bil-kanċer fl-1977), Christina u Emily.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Legat
<p>Morrison kien meqjus bħala devot u sinċier fis-sagrifiċċju tiegħu nnifsu għal kawża akbar minnu. Fil-Vjetnam, Morrison malajr sar eroj tal-poplu għal uħud, u ismu ġie kkonvertit għal <hi rend="italic">Mo Ri Xon</hi>. Ħamest ijiem wara li Morrison miet, il-<ref target="https://mt.wikipedia.org/wiki/Poeta">poeta</ref> mill-Vjetnam <ref target="https://mt.wikipedia.org/wiki/Tố_Hữu">Tố Hữu</ref> kiteb <ref target="https://mt.wikipedia.org/wiki/Poeżija">poeżija</ref>, "Emily, Binti", fejn għamilha ta' Morrison jindirizza lil bintu Emily u jispjegalha r-raġunijiet għalfejn għamel dak is-sagrifiċċju.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Ġimgħa wara Morrison, <ref target="https://mt.wikipedia.org/wiki/Roger_Allen_LaPorte">Roger Allen LaPorte</ref> wettaq att simili fil-<ref target="https://mt.wikipedia.org/wiki/Belt_ta'_New_York">Belt ta' New York</ref>, quddiem il-binja tan-<ref target="https://mt.wikipedia.org/wiki/Ġnus_Magħquda">Nazzjonijiet Uniti</ref>. Fid-9 ta' Mejju 1967, bħala parti mill-bidu tal-protesta tal-1967 fil-Pentagon, id-dimostranti għamlu fjakkolata għal Morrison, qabel ma okkupaw il-Pentagon għal erbat ijiem sakemm tneħħew u ġew arrestati.
L-armla ta' Morrison, Anne, u żewġt ibniet tal-koppja żaru Vjetnam fl-1999, fejn iltaqgħu ma' Tố Hữu, il-poeta li kien kiteb il-poeżija popolari <hi rend="italic">Emily, Binti</hi>. Anne Morrison Welsh irrakkontat iż-żjara tagħha u t-traġedja tar-raġel tagħha fil-monografu <hi rend="italic">Fire of the Heart: Norman Morrison's Legacy In Vietnam And At Home</hi> (Nar tal-Qalb: Il-Legat ta' Norman Morrison fil-Vjetnam u f'Pajjiżu).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Matul iż-żjara tiegħu fl-Istati Uniti fl-2007, il-President tal-Vjetnam <ref target="https://mt.wikipedia.org/wiki/Nguyễn_Minh_Triết">Nguyễn Minh Triết</ref> żar sit f'Potomac ħdejn il-post fejn Morrison kien ta n-nar lilu nnifsu u qara l-poeżija ta' Tố Hữu biex ifakkar lil Morrison.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<ref target="https://mt.wikipedia.org/wiki/Kultura">Kultura</ref>
<p>Il-produttur tal-films <ref target="https://mt.wikipedia.org/wiki/Errol_Morris">Errol Morris</ref> intervista lis-Segretarju tad-Difiża McNamara fit-tul fil-film dokumentarju tiegħu, <hi rend="italic">The Fog of War</hi> (Iċ-Ċpar tal-Gwerra), fejn McNamara jgħid, "[Morrison] ġie quddiem il-Pentagon, u xeħet il-pitrolju fuqu nnifsu. Ta n-nar lilu nnifsu quddiem l-uffiċċju tiegħi ... martu għamlet stqarrija li tassew tmiss il-qlub - "il-<ref target="https://mt.wikipedia.org/wiki/Bniedem">bnedmin</ref> iridu jieqfu joqtlu lil bnedmin oħra" - u dak huwa twemmin li jien nikkondividi, kont nikkondividih dak iż-żmien, u nemmen fih iktar u iktar bil-qawwa llum". McNamara jissokta jgħid, "Kemm irridu nwettqu ħażen biex nagħmlu it-tajjeb? Għandna ċerti ideali, ċerti responsabbiltajiet. Trid tirrikonoxxi li xi drabi trid twettaq il-ħażen, iżda jeħtieġ li dan jiġi mminimizzat."</p>
<p>X'aktarx li l-iktar rakkont dettaljat tal-mewt ta' Morrison jidher f'<hi rend="italic">The Living and the Dead: Robert McNamara and Five Lives of a Lost War</hi>, tal-awtur u rebbieħ ta' diversi premjijiet <ref target="https://mt.wikipedia.org/wiki/Paul_Hendrickson">Paul Hendrickson</ref>, li ġie ppubblikat fl-1997.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Anne Welsh tidher, flimkien mat-tfal żgħar tagħha, f'segment tad-dokumentarju <ref target="https://mt.wikipedia.org/wiki/Franza">Franċiż</ref>, <hi rend="italic">Far from Vietnam</hi> ('Il bogħod mill-Vjetnam), fejn bil-kalma kollha tiddeskrivi ċ-ċirkostanzi li wasslu għall-mewt tar-raġel tagħha u tesprimi approvazzjoni għall-att li wettaq. Id-dokumentarju fih ukoll intervista ma' espatrijat Vjetnamiża, <ref target="https://mt.wikipedia.org/wiki/Ann_Uyen">Ann Uyen</ref>, li kienet qed tgħix f'<ref target="https://mt.wikipedia.org/wiki/Pariġi">Pariġi</ref>, li tiddeskrivi x'kien ifisser is-sagrifiċċju ta' Morrison għall-poplu Vjetnamiż.</p>
<p>Il-mewt ta' Morrison tidher ukoll fil-film ta' HBO, <hi rend="italic">Path to War</hi>, fejn <ref target="https://mt.wikipedia.org/wiki/Victor_Slezak">Victor Slezak</ref> jaħdimha ta' Morrison.</p>
<p>Morrison huwa wkoll is-suġġett ta' poeżija ta' <ref target="https://mt.wikipedia.org/wiki/Amy_Clampitt">Amy Clampitt</ref> imsejħa "The Dahlia Gardens" fil-ktieb tagħha tal-1983, <hi rend="italic">The Kingfisher</hi>.</p>
<p>It-traġedja tal-mewt ta' Morrison ispirat il-poeżija ta' <ref target="https://mt.wikipedia.org/wiki/George_Starbuck">George Starbuck</ref>, <hi rend="italic">Of Late</hi>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Reċta tad-drammaturgu <ref target="https://mt.wikipedia.org/wiki/Kanada">Kanadiż</ref> <ref target="https://mt.wikipedia.org/wiki/Seán_Devine">Seán Devine</ref>, <hi rend="italic">Re:Union</hi>, timmaġina laqgħa bejn bint Morrison, Emily, u Robert McNamara. Ir-reċta ġiet ippubblikata minn Scirocco Drama fl-2013.</p>
Memorjali
<p>Fil-belt ta' Đà Nẵng fil-Vjetnam, triq issemmiet għal Norman Morrison biex jitfakkar l-att li wettaq kontra l-involviment tal-Istati Uniti fin-Nofsinhar tal-Vjetnam. Triq parallela magħha ssemmiet għal <ref target="https://mt.wikipedia.org/wiki/Francis_Henry_Loseby">Francis Henry Loseby</ref>.</p>
<p>It-Tramuntana tal-Vjetnam semmiet triq fil-<ref target="https://mt.wikipedia.org/wiki/Belt_kapitali">belt kapitali</ref> ta' <ref target="https://mt.wikipedia.org/wiki/Hanoi">Hanoi</ref> għalih, u ħarġet bolla postali biex tonorah.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-pussess tal-bolla kien ipprojbit fl-Istati Uniti minħabba l-embargo tal-Istati Uniti kontra t-Tramuntana tal-Vjetnam.</p>
</text></body></html>