<html><body><text id="wikipedia_mt_wikipedia_org__27178.html" ns="0" revid="270283" sourceurl="https://mt.wikipedia.org/wiki/Robert_Wilhelm_Bunsen" title="Robert Wilhelm Bunsen" type="wikipedia">Robert Wilhelm Bunsen
<p><hi rend="bold">Robert Wilhelm Eberhard Bunsen</hi> (bil-<ref target="https://mt.wikipedia.org/wiki/Ġermanja">Ġermaniż</ref>: [ˈbʊnzən]; twieled fit-30 ta' Marzu 1811 – miet fis-16 ta' Awwissu 1899) kien kimiku Ġermaniż. Huwa investiga l-ispettri tal-emissjonijiet ta' elementi msaħħna, u skopra ċ-ċesju fl-1860 u r-rubidju fl-1861 flimkien mal-fiżiku <ref target="https://mt.wikipedia.org/wiki/Gustav_Kirchhoff">Gustav Kirchhoff</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-Premju Bunsen-Kirchhoff għall-ispettroskopija ssemma għalihom.</p>
<p>Bunsen żviluppa wkoll diversi metodi analitiċi tal-gassijiet, kien pijunier fil-fotokimika, u għamel xogħol bikri fil-qasam tal-<ref target="https://mt.wikipedia.org/wiki/Kimika">kimika</ref> organoarsenika. Flimkien mal-assistent tal-laboratorju tiegħu <ref target="https://mt.wikipedia.org/wiki/Peter_Desaga">Peter Desaga</ref>, huwa żviluppa l-Bunsen burner, titjib fuq il-burners tal-laboratorju li kienu jintużaw dak iż-żmien.</p>
Ħajja bikrija u edukazzjoni
<p>Bunsen twieled f'<ref target="https://mt.wikipedia.org/wiki/Göttingen">Göttingen</ref>, il-Ġermanja, fl-1811, f'dak li issa huwa l-istat federali ta' Niedersachsen. Bunsen kien l-iżgħar minn erba' subien tal-kap <ref target="https://mt.wikipedia.org/wiki/Librar">librar</ref> u tal-Professur tal-filoloġija moderna, <ref target="https://mt.wikipedia.org/wiki/Christian_Bunsen">Christian Bunsen</ref> (1770-1837).<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Wara li attenda l-iskola f'<ref target="https://mt.wikipedia.org/wiki/Holzminden">Holzminden</ref>, Bunsen daħal fl-Università ta' Göttingen fl-1828 u studja l-kimika ma' <ref target="https://mt.wikipedia.org/wiki/Friedrich_Stromeyer">Friedrich Stromeyer</ref> kif ukoll il-mineroloġija ma' <ref target="https://mt.wikipedia.org/wiki/Johann_Friedrich_Ludwig_Hausmann">Johann Friedrich Ludwig Hausmann</ref> u l-<ref target="https://mt.wikipedia.org/wiki/Matematika">matematika</ref> ma' <ref target="https://mt.wikipedia.org/wiki/Carl_Friedrich_Gauss">Carl Friedrich Gauss</ref>. Wara li kiseb dottorat fl-1831, Bunsen qatta' l-1832 u l-1833 jivvjaġġa fi <ref target="https://mt.wikipedia.org/wiki/Franza">Franza</ref>, fil-Ġermanja u fl-<ref target="https://mt.wikipedia.org/wiki/Awstrija">Awstrija</ref>. Matul il-vjaġġi tiegħu, Bunsen iltaqa' max-xjentisti <ref target="https://mt.wikipedia.org/wiki/Friedlieb_Runge">Friedlieb Runge</ref> (li skopra l-anilina u fl-1819 iżola l-kaffeina), u <ref target="https://mt.wikipedia.org/wiki/Justus_von_Liebig">Justus von Liebig</ref> f'Giessen, u ma' <ref target="https://mt.wikipedia.org/wiki/Eilhard_Mitscherlich">Eilhard Mitscherlich</ref> f'<ref target="https://mt.wikipedia.org/wiki/Bonn">Bonn</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Karriera akkademika
<p>Fl-1833, Bunsen sar lettur fl-Università ta' Göttingen u beda studji sperimentali dwar is-solubbiltà tal-imluħa tal-metalli tal-aċedu arseniku. L-iskoperta tiegħu dwar l-użu tal-idrat tal-ossidu tal-<ref target="https://mt.wikipedia.org/wiki/Ħadid">ħadid</ref> bħala aġent tal-preċipitazzjoni wassal għal dak li sa llum għadu l-iktar antidotu effettiv kontra l-avvelenament bl-arseniku. Din ir-riċerka interdixxiplinari twettqet u ġiet ippubblikata flimkien mal-fiżiku <ref target="https://mt.wikipedia.org/wiki/Arnold_Adolph_Berthold">Arnold Adolph Berthold</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-1836, Bunsen kien is-suċċessur ta' <ref target="https://mt.wikipedia.org/wiki/Friedrich_Wöhler">Friedrich Wöhler</ref> fl-Iskola Politeknika ta' <ref target="https://mt.wikipedia.org/wiki/Kassel">Kassel</ref> (bil-Ġermaniż: <hi rend="italic">Baugewerkschule Kassel</hi>). Bunsen għallem hemm għal tliet snin, u mbagħad aċċetta li jsir professur temporanju fl-Università ta' <ref target="https://mt.wikipedia.org/wiki/Marburg">Marburg</ref>, fejn kompla bl-istudji tiegħu fuq id-derivati kakodiliċi. Huwa ġie promoss għal professur permanenti fl-1841. Meta kien fl-Università ta' Marburg, Bunsen ipparteċipa fl-ispedizzjoni tal-1846 għall-investigazzjoni tal-<ref target="https://mt.wikipedia.org/wiki/Vulkan_(diżambigwazzjoni)">vulkani</ref> tal-<ref target="https://mt.wikipedia.org/wiki/Iżlanda">Iżlanda</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Permezz tax-xogħol tiegħu, Bunsen malajr kiseb fama kbira, parzjalment minħabba li l-kakodil, li huwa estremament tossiku u jwettaq kombustjoni spontanja fl-arja niexfa, tant huwa diffiċli biex taħdem bih. Bunsen kważi miet minn avvelenament bl-arseniku, u minħabba splużjoni bil-kakodil tilef id-dawl minn għajnu il-leminija. Fl-1841, Bunsen ħoloq il-batterija taċ-ċelloli ta' Bunsen, li tuża elettrodu tal-karbonju minflok elettrodu għali tal-platinu kif kien jintuża fiċ-ċellola elettrokimika ta' <ref target="https://mt.wikipedia.org/wiki/William_Robert_Grove">William Robert Grove</ref>. Fil-bidu tal-1851, huwa aċċetta li jsir Professur fl-Università ta' Breslau (issa <ref target="https://mt.wikipedia.org/wiki/Wrocław">Wrocław</ref>), fejn għallem għal tliet semestri.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Gustav Kirchhoff (xellug) u Robert Bunsen (lemin)</caption></figure>
<p>Fl-aħħar tal-1852, Bunsen sar is-suċċessur ta' <ref target="https://mt.wikipedia.org/wiki/Leopold_Gmelin">Leopold Gmelin</ref> fl-Università ta' <ref target="https://mt.wikipedia.org/wiki/Heidelberg">Heidelberg</ref>. Hemmhekk uża l-elettrolisi biex jipproduċi metalli puri, bħall-kromju, il-manjesju, l-aluminju, il-manganiż, is-sodju, il-barju, il-kalċju u l-litju. Kollaborazzjoni fit-tul ma' <ref target="https://mt.wikipedia.org/wiki/Henry_Enfield_Roscoe">Henry Enfield Roscoe</ref> bdiet fl-1852, fejn studjaw il-formazzjoni fotokimika tal-klorur tal-idroġenu (HCl) mill-idroġenu u mill-kloru. Minn dan ix-xogħol oriġinat il-liġi tar-reċiproċità ta' Bunsen u Roscoe. Huwa ma baqax jaħdem ma' Roscoe fl-1859 u ngħaqad ma' Gustav Kirchhoff biex jistudjaw l-ispettri tal-emissjonijiet tal-elementi msaħħna, qasam tar-riċerka msejjaħ analiżi tal-ispettru. Għax-xogħol tiegħu, Bunsen u l-assistent tal-laboratorju tiegħu, Peter Desaga, kienu pperfezzjonaw burner speċjali tal-gass sal-1855, li kien influwenzat minn mudelli preċedenti. Id-disinn iktar ġdid ta' Bunsen u Desaga, li kien jipprovdi fjamma iktar taħraq u nadifa, issa jissejjaħ sempliċement "Bunsen burner", tagħmir komuni tal-laboratorju.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Kien hemm studji preċedenti tal-kuluri karatteristiċi tal-elementi msaħħna, iżda xejn sistematiku. Fis-sajf tal-1859, Kirchhoff issuġġerixxa lil Bunsen li missu jipprova jifforma spettri prismatiċi ta' dawn il-kuluri. Sa Ottubru ta' dik is-sena, iż-żewġ xjenzati kienu ivvintaw strument xieraq, prototip ta' spettroskopju. Bl-użu tiegħu, irnexxielhom jidentifikaw l-ispettri karatteristiċi tas-sodju, tal-litju u tal-potassju. Wara bosta purifikazzjonijiet skabrużi, Bunsen irnexxielu juri li kampjuni puri ħafna kienu jagħtu spettri uniċi. Matul ix-xogħol tiegħu, Bunsen individwa linji ta' emissjonijiet spettrali blu ġodda, li qabel ma kinux magħrufa, fil-kampjuni tal-ilma minerali minn <ref target="https://mt.wikipedia.org/wiki/Dürkheim">Dürkheim</ref>. Huwa qata' li dawn il-linji kienu jindikaw l-eżistenza ta' element kimiku li kien għadu ma ġiex skopert. Wara d-distillazzjoni bir-reqqa ta' erbgħin tunnellata ta' dan l-ilma, fir-rebbiegħa tal-1860, irnexxielu jiżola 17-il gramma ta' dan l-element ġdid li sejjaħlu "ċesju", il-kelma <ref target="https://mt.wikipedia.org/wiki/Lingwa_Latina">Latina</ref> għal blu qawwi. Is-sena ta' wara skopra r-rubidju permezz ta' proċess simili.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fl-1860, Bunsen ġie elett bħala membru barrani tal-Akkademja Żvediża Rjali tax-<ref target="https://mt.wikipedia.org/wiki/Xjenza">Xjenzi</ref>.</p>
<p>Huwa ġie elett bħala membru tas-Soċjetà <ref target="https://mt.wikipedia.org/wiki/Filosofija">Filosofika</ref> <ref target="https://mt.wikipedia.org/wiki/Stati_Uniti">Amerikana</ref> fl-1862.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Fl-1877, Robert Bunsen flimkien ma' Gustav Robert Kirchhoff kienu l-ewwel riċevituri tal-medalja prestiġjuża ta' Davy "għar-riċerki u għall-iskoperti tagħhom fl-analiżi tal-ispettru".<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Personalità
<p>Bunsen kien wieħed mill-iktar xjenzati ammirati universalment tal-ġenerazzjoni tiegħu. Huwa kien għalliem prim, devot tal-istudenti tiegħu, u huma kienu jkunu devoti tiegħu bl-istess mod. Fi żmien ta' dibattiti xjentifiċi vigorużi u spiss imqanqlin ħafna, Bunsen dejjem ġab ruħu ta' ġentlom mill-aqwa, u żamm id-distanza minn tilwim dwar it-teoriji. Minflok kien jippreferi jaħdem fil-kwiet tal-laboratorju tiegħu, u jkompli jarrikkixxi x-xjenza tiegħu bi skoperti utli. Bħala kwistjoni ta' prinċipju huwa qatt ma għamel privattiva. Barra minn hekk, huwa qatt ma żżewweġ.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<figure><caption>Il-qabar ta' Bunsen fiċ-ċimiterju ta' Heidelberg</caption></figure>
<p>Minkejja n-nuqqas ta' pretensjonijiet tiegħu, Bunsen kellu "karattru kimiku" fuq tiegħu, kellu sens tal-umoriżmu żviluppat ferm, u huwa s-suġġett ta' bosta aneddoti tad-daħk.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Irtirar u mewt
<p>Meta Bunsen irtira tal-età ta' 78 sena, huwa baqa' jaħdem biss fuq il-ġeoloġija u l-mineraloġija, li kienu interessi li kellu wkoll tul il-karriera tiegħu. Huwa miet f'Heidelberg, il-Ġermanja, fis-16 ta' Awwissu 1899, tal-età ta' 88 sena.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
</text></body></html>