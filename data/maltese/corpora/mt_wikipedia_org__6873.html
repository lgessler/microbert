<html><body><text id="wikipedia_mt_wikipedia_org__6873.html" ns="0" revid="271958" sourceurl="https://mt.wikipedia.org/wiki/Miley_Cyrus" title="Miley Cyrus" type="wikipedia">Miley Cyrus
<p><hi rend="bold">Miley Ray Cyrus</hi><ref target="https://mt.wikipedia.org/wiki/Il-Paġna_prinċipali#cite_note-name_change-1">[1]</ref> (twieldet bħala <hi rend="bold">Destiny Hope Cyrus</hi>; <ref target="https://mt.wikipedia.org/wiki/13_ta'_Novembru">13 ta' Novembru</ref> <ref target="https://mt.wikipedia.org/wiki/1992">1992</ref>)<ref target="https://mt.wikipedia.org/wiki/Il-Paġna_prinċipali#cite_note-mileybio-2">[2]</ref>, magħrufha aktar bl-isem tal-arti <hi rend="bold">Miley Cyrus</hi>, hi <ref target="https://mt.wikipedia.org/wiki/Attur">attriċi</ref>, <ref target="https://mt.wikipedia.org/wiki/Kantant">kantanta</ref>, u <ref target="https://mt.wikipedia.org/wiki/Liriċist">liriċista</ref> <ref target="https://mt.wikipedia.org/wiki/Stati_Uniti">Amerikana</ref>. Cyrus hi magħrufha aktar fl-irwol prinċipali bħala <ref target="https://mt.wikipedia.org/wiki/Miley_Stewart">Miley Stewart/"Hannah Montana"</ref> fis-serje televiżiva <hi rend="italic"><ref target="https://mt.wikipedia.org/wiki/Hannah_Montana">Hannah Montana</ref></hi> fuq <ref target="https://mt.wikipedia.org/wiki/Disney_Channel">Disney Channel</ref>.</p>
<p>Cyrus kisbet il-popolarità speċjalment wara li s-serje <hi rend="italic">Hannah Montana</hi> ddebutta f'<ref target="https://mt.wikipedia.org/wiki/Marzu">Marzu</ref> tal-<ref target="https://mt.wikipedia.org/wiki/2006">2006</ref>. Wara dan is-suċċess, f'<ref target="https://mt.wikipedia.org/wiki/Ottubru">Ottubru</ref> tal-istess sena, ħarġet CD bi tmien kanzunetti tagħha li kantat matul is-serje. F'<ref target="https://mt.wikipedia.org/wiki/Diċembru">Diċembru</ref> <ref target="https://mt.wikipedia.org/wiki/2007">2007</ref>, skont <ref target="https://mt.wikipedia.org/wiki/Forbes">Forbes</ref>, hi kienet is-sbatax il-persuna l-aktar sinjura ta' taħt il-25 sena, bi qligħ annwali ta' <ref target="https://mt.wikipedia.org/wiki/Dollaru_Amerikan">US$</ref>3.5 miljun.<ref target="https://mt.wikipedia.org/wiki/Il-Paġna_prinċipali#cite_note-Forbes_Magazine_07-3">[3]</ref> Minn Diċembru 2007, hi qed taħdem f'film bħala parti minn <hi rend="italic">Hannah Montana</hi>, bl-isem ta' <hi rend="italic"><ref target="https://mt.wikipedia.org/wiki/Hannah_Montana:_The_Movie">Hannah Montana: The Movie</ref></hi> li se joħroġ fl-<ref target="https://mt.wikipedia.org/wiki/1_ta'_Mejju">1 ta' Mejju</ref> <ref target="https://mt.wikipedia.org/wiki/2009">2009</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-karriera bħala solista bdiet permezz tal-album debuttanti, <hi rend="italic"><ref target="https://mt.wikipedia.org/wiki/Hannah_Montana_2:_Meet_Miley_Cyrus">Meet Miley Cyrus</ref></hi> fit-<ref target="https://mt.wikipedia.org/wiki/23_ta'_Ġunju">23 ta' Ġunju</ref> <ref target="https://mt.wikipedia.org/wiki/2007">2007</ref>. It-tieni album tagħha, <hi rend="italic"><ref target="https://mt.wikipedia.org/wiki/Breakout">Breakout</ref></hi> ħareġ fit-<ref target="https://mt.wikipedia.org/wiki/18_ta'_Ġunju">18 ta' Ġunju</ref> <ref target="https://mt.wikipedia.org/wiki/2008">2008</ref>, li kien l-ewwel album ta' Miley li ma kellux il-konċessjoni ta' Hannah Montana.</p>
Il-ħajja tal-bidu
<p>Cyrus twieldet f'<ref target="https://mt.wikipedia.org/wiki/Nashville_(Tennesse)">Nashville</ref>, <ref target="https://mt.wikipedia.org/wiki/Tennessee">Tennessee</ref>,<ref target="https://mt.wikipedia.org/wiki/Il-Paġna_prinċipali#cite_note-ecourtdocs-5">[5]</ref> it-tifla ta' Leticia "Tish" (née Finley) u l-kantant tal-<ref target="https://mt.wikipedia.org/wiki/Mużika_country">country</ref> <ref target="https://mt.wikipedia.org/wiki/Ray_Cyrus">Ray Cyrus</ref>.<ref target="https://mt.wikipedia.org/wiki/Il-Paġna_prinċipali#cite_note-braced-6">[6]</ref> Hi għandha żewġt aħwa subien, Trace, kitarrista u korista mal-grupp Amerikan <ref target="https://mt.wikipedia.org/wiki/Metro_Station">Metro Station</ref>, u Braison, kif ukoll żewġt aħwa bniet, Noah, li hi wkoll attriċi, u Brandi, kitarrista ta' Hannah Montana. L-isem veru ta' Miley hu Destiny Hope (tradott bil-Malti għal <hi rend="italic">destin u speranza</hi>), minħabba li l-ġenituri tagħha kienu jaħsbu li meta tikber għad tagħmel affarijiet kbar.<ref target="https://mt.wikipedia.org/wiki/Il-Paġna_prinċipali#cite_note-braced-6">[6]</ref> Cyrus kisbet il-laqam "Miley" minħabba li meta kienet żgħira kienet kontinwament titbissem, u mill-kelma bil-lingwa Ingliża <hi rend="italic">Smiley</hi> (li tfisser titbissem) ħareġ dan il-laqam.<ref target="https://mt.wikipedia.org/wiki/Il-Paġna_prinċipali#cite_note-braced-6">[6]</ref></p>
Karriera bħala attriċi
<figure><caption>Miley waqt kunċert</caption></figure>
<p>Cyrus bdiet tinteressa ruħha fir-reċtar fl-età ta' disa' snin meta l-familja kienet residenti għal ftit f'<ref target="https://mt.wikipedia.org/wiki/Toronto">Toronto</ref>, <ref target="https://mt.wikipedia.org/wiki/Ontario">Ontario</ref>, fil-<ref target="https://mt.wikipedia.org/wiki/Kanada">Kanada</ref>. L-ewwel rwol bħala attriċi kien fis-serje televiż <hi rend="italic"><ref target="https://mt.wikipedia.org/wiki/Doc_(serje_televiżiv)">Doc</ref></hi> ta' missierha, fejn hi ħadmet il-parti ta' tifla żgħira bl-isem ta' Kylie.<ref target="https://mt.wikipedia.org/wiki/Il-Paġna_prinċipali#cite_note-braced-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-mileybio-2">[2]</ref> Fl-2003, hi ħadmet fil-film ta' <ref target="https://mt.wikipedia.org/wiki/Tim_Burton">Tim Burton</ref> <hi rend="italic"><ref target="https://mt.wikipedia.org/wiki/Big_Fish">Big Fish</ref></hi>, u wara kienet ukoll parti mill-vidjo mużikali ta' <ref target="https://mt.wikipedia.org/wiki/Rhonda_Vincent">Rhonda Vincent</ref> mis-silta "If Heartaches Have Wings".</p>
Karriera ma' Disney
<p>Cyrus kellha tnax-il sena meta għamlet l-awdizzjoni għal Disney għall-irwol prinċipali ta' <ref target="https://mt.wikipedia.org/wiki/Miley_Stewart">Miley Stewart/Hannah Montana</ref> u kif ukoll għall-irwol tal-aqwa ħbieb tal-istess serje,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> imma l-eżekuttiv ta' Disney Channel iġġudikawaha li hi wisq żgħira. Madanakollu, Cyrus kienet persistenti fix-xewqa tagħha li tkun parti ta' <hi rend="italic"><ref target="https://mt.wikipedia.org/wiki/Hannah_Montana">Hannah Montana</ref></hi>, u għalhekk Disney għajtulha lura għal aktar awdizzjonijiet. Skond l-Viċi-President Eżekuttiv ta' Disney <ref target="https://mt.wikipedia.org/wiki/Gary_Marsh">Gary Marsh</ref>, Cyrus kienet magħżulha minħabba l-enerġija u l-vivaċità li kienet toffri u kienet tidher bħala persuna li "tħobb kull minuta tal-ħajja".<ref target="https://mt.wikipedia.org/wiki/Il-Paġna_prinċipali#cite_note-hollywoodrecords-8">[8]</ref> Hi qattgħet diversi snin biex taqtal-aċċent tan-Nofsinhar, imma fl-aħħar Disney riedu li terġa' tqajmu. Cyrus, attwalment, għandha l-irwol prinċipali ta' <ref target="https://mt.wikipedia.org/wiki/Miley_Stewart">Miley Stewart</ref> f'<hi rend="italic">Hannah Montana</hi>. Hi wkoll tesebixxi fil-karattru ta' Hannah Montana għall-albums u l-kunċerti tagħha.</p>
<p>Cyrus, fl-2007, għamlet gamew żgħir fil-film għat-televiżjoni <hi rend="italic"><ref target="https://mt.wikipedia.org/wiki/High_School_Musical_2">High School Musical 2</ref></hi>, fejn żifnet qabel it-tmiem. Cyrus kienet ukoll ospitu bħala Yatta fis-serje <hi rend="italic"><ref target="https://mt.wikipedia.org/wiki/The_Emperor's_New_School">The Emperor's New School</ref></hi> ta' Disney Channel.</p>
<p>Fl-<ref target="https://mt.wikipedia.org/wiki/1_ta'_Mejju">1 ta' Mejju</ref> <ref target="https://mt.wikipedia.org/wiki/2009">2009</ref> mistenni li joħroġ il-film ta' Hannah Montana, <hi rend="italic"><ref target="https://mt.wikipedia.org/wiki/Hannah_Montana:_The_Movie">Hannah Montana: The Movie</ref> </hi>, fejn se jkun prodott minn missier Cyrus (kemm fis-serje u anki fil-ħajja reali), <ref target="https://mt.wikipedia.org/wiki/Billy_Ray_Cyrus">Billy Ray Cyrus</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Cyrus kienet mistiedna biex tippreżenta l-kanzunetta "That's How You Know" mill-film <hi rend="italic"><ref target="https://mt.wikipedia.org/wiki/Enchanted">Enchanted</ref></hi> fil-<ref target="https://mt.wikipedia.org/wiki/Premji_Oscar_2008">Premji Oscar 2008</ref>. Fid-<ref target="https://mt.wikipedia.org/wiki/9_ta'_April">9 ta' April</ref> <ref target="https://mt.wikipedia.org/wiki/2008">2008</ref>, Miley Cyrus dehret fis-serata ta' ġbir ta' fondi ta' <hi rend="italic"><ref target="https://mt.wikipedia.org/wiki/American_Idol">American Idol</ref></hi> f'<hi rend="italic"><ref target="https://mt.wikipedia.org/wiki/Idol_Gives_Back">Idol Gives Back</ref></hi>, u hi stqarret lill-udjenza li kienet il-ħolma tagħha li xi darba tidher fuq <hi rend="italic">American Idol</hi>. F'<ref target="https://mt.wikipedia.org/wiki/Ġunju">Ġunju</ref> <ref target="https://mt.wikipedia.org/wiki/2008">2008</ref>, kien ġie mħabbar li Miley se tospita u tkanta fit-<ref target="https://mt.wikipedia.org/wiki/Teen_Choice_Awards">Teen Choice Awards</ref>.<ref target="https://mt.wikipedia.org/wiki/Il-Paġna_prinċipali#cite_note-test-10">[10]</ref></p>
Karriera mużikali
Albums
<p><ref target="https://mt.wikipedia.org/wiki/Walt_Disney_Records">Walt Disney Records</ref> ħarġu l-ewwel album ta' <hi rend="italic"><ref target="https://mt.wikipedia.org/wiki/Hannah_Montana_(album)">Hannah Montana</ref></hi>, fl-<ref target="https://mt.wikipedia.org/wiki/24_ta'_Ottubru">24 ta' Ottubru</ref> <ref target="https://mt.wikipedia.org/wiki/2006">2006</ref>. Dan kien jinkludi tmienja mill-kanzunetti li Cyrus kantat bħala Hannah Montana. Cyrus iffirmat ftehim rekord ta' erba' albums ma' <ref target="https://mt.wikipedia.org/wiki/Hollywood_Records">Hollywood Records</ref> għall-albums tagħha. L-album wara kien reġa' ħareġ darbtejn. Cyrus fetħet għal <ref target="https://mt.wikipedia.org/wiki/The_Cheetah_Girls_(grupp)">The Cheetah Girls</ref> fl-2006, fejn esebixxiet f'20 data mid-39 serata li kellhom ippreparti.<ref target="https://mt.wikipedia.org/wiki/Il-Paġna_prinċipali#cite_note-post-11">[11]</ref></p>
<figure><caption>Miley Cyrus waqt kunċert</caption></figure>
<p>Fis-<ref target="https://mt.wikipedia.org/wiki/26_ta'_Ġunju">26 ta' Ġunju</ref> <ref target="https://mt.wikipedia.org/wiki/2007">2007</ref>, eżattament tmien xhur wara l-publikazzjoni tal-ewwel album, Cyrus ħarġet album doppju, <hi rend="italic"><ref target="https://mt.wikipedia.org/wiki/Hannah_Montana_2:_Meet_Miley_Cyrus">Hannah Montana 2: Meet Miley Cyrus</ref></hi>. L-ewwel disk serba bħala t-tieni album ta' <hi rend="italic">Hanna Montana</hi>, waqt li t-tieni disk kien l-album debuttanti ta' Cyrus bħala solista. Hi kitbet tmien kanzunetti minn għaxra, li kienu mniżżlin taħt l-isem tat-twelid Destiny Hope Cyrus.</p>
<p>Sena wara, Cyrus ħarġet it-tieni album taħt isimha. <hi rend="italic"><ref target="https://mt.wikipedia.org/wiki/Breakout">Breakout</ref></hi> hu l-ewwel album ta' Miley Cyrus mingħajr ebda konnessjoni ma' Hannah Montana, fejn dan l-album kien jinvolvi s-silta "<ref target="https://mt.wikipedia.org/wiki/7_Things">7 Things</ref>" li għenitha titla' fil-quċċatta tal-klassifiki.</p>
Kunċerti
<p>Cyrus kantat kemm bħala hi nnifisha u kemm ukoll bħala l-karattru ta' <ref target="https://mt.wikipedia.org/wiki/Hannah_Montana">Hannah Montana</ref> fil-<hi rend="italic"><ref target="https://mt.wikipedia.org/wiki/Best_of_Both_Worlds_Tour">Best of Both Worlds Tour</ref></hi> fl-Amerika ta' Fuq li beda mit-<ref target="https://mt.wikipedia.org/wiki/18_ta'_Ottubru">18 ta' Ottubru</ref> <ref target="https://mt.wikipedia.org/wiki/2007">2007</ref> f'<ref target="https://mt.wikipedia.org/wiki/Saint_Louis,_Missouri">St. Louis, Missouri</ref>; dan kien estiż sal-<ref target="https://mt.wikipedia.org/wiki/31_ta'_Jannar">31 ta' Jannar</ref> <ref target="https://mt.wikipedia.org/wiki/2008">2008</ref> minħabba d-domanda kbira li kien hemm, fejn spiċċa biex saru 69 data, 14 aktar min-numru previst. Il-<ref target="https://mt.wikipedia.org/wiki/Jonas_Brothers">Jonas Brothers</ref> kienu l-att tal-ftuħ għal ħafna mill-kunċerti.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-biljetti ta' kull kunċert kienu jiġu mibjugħa f'rekord ta' ħin wara li jkunu ħarġu għall-bejgħ, fejn iddiżappunta numru kbir ta' ammiraturi.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Dawn il-kunċerti li saru ġew irrikordjati u ħarġu fiċ-ċinema, fejn il-film ġabar <ref target="https://mt.wikipedia.org/wiki/Dollaru_Amerikan">$</ref>8,651,758 fil-ġurnata tal-ftuħ u kompla sakemm wasal sa $31,117,834 sa tmiem il-ġimgħa, fejn b'hekk sar l-aktar film bi qligħ mal-ewwel tmiem il-ġimgħa li ħareġ f'inqas minn 1000 ċinema. Fis-<ref target="https://mt.wikipedia.org/wiki/26_ta'_Lulju">26 ta' Lulju</ref> <ref target="https://mt.wikipedia.org/wiki/2008">2008</ref>, kien maħruġ minn <ref target="https://mt.wikipedia.org/wiki/Disney_Channel">Disney Channel</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Minkejja li l-film baqa' sejjer biss għal ġimgħa, Disney estendew il-wiri tal-film indefinitivament minħabba domanda mill-ammiraturi.<ref target="https://mt.wikipedia.org/wiki/Il-Paġna_prinċipali#cite_note-extend-15">[15]</ref></p>
Kontroversji u skandli
<p>Fl-<ref target="https://mt.wikipedia.org/wiki/24_ta'_Settembru">24 ta' Settembru</ref> <ref target="https://mt.wikipedia.org/wiki/2007">2007</ref>, kien hemm għajdut jiċċirkonda li Cyrus kienet tqila.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Il-kawża ta' dan l-għajdut kienet stampa fuq paġna ta' <ref target="https://mt.wikipedia.org/wiki/J-14_Magazine">J-14 Magazine</ref> li kienet qed tiċċirkonda fuq l-internet, fejn kien hemm ukoll li Miley kienet stqarret l-għajdut fuq it-tqala waqt intervista ma' J-14.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> J-14 stqarrew li din l-istorja kienet "kompletament fabbrikata".<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> L-istorja vera kienet dwar id-drawwiet ta' Miley, li ntqalu min-nies tal-produzzjoni fis-set ta' <hi rend="italic">Hannah Montana</hi>.</p>
<p>F'<ref target="https://mt.wikipedia.org/wiki/Jannar">Jannar</ref> <ref target="https://mt.wikipedia.org/wiki/2008">2008</ref>, deher fuq <ref target="https://mt.wikipedia.org/wiki/YouTube">YouTube</ref>, vidjo li juri lil Cyrus, fil-parti ta' Hannah Montana, li tkanta fil-<hi rend="italic"><ref target="https://mt.wikipedia.org/wiki/Best_Of_Both_Worlds_Tour">Best Of Both Worlds Tour</ref></hi>. Wara ftit minuti fil-vidjo, il-ballerin jgħin lil Cyrus toħroġ minn fuq il-palk fejn għattiha permezz ta' biċċa drapp sewda. Wara ftit sekondi, minn bieb, tidħol tfajla oħra liebsa bħalha li tieħu postha u tispiċċa l-kanzunetta li Miley kienet qed tkanta. Fil-<ref target="https://mt.wikipedia.org/wiki/11_ta'_Jannar">11 ta' Jannar</ref> <ref target="https://mt.wikipedia.org/wiki/2008">2008</ref>, il-maniġer ta' Miley ikkonferma li l-vidjo ma kienx falz u li effettivament kienet tiġi wżata sostituta fl-aħħar żewġ minuti tal-kanzunetta "<ref target="https://mt.wikipedia.org/wiki/We_Got_The_Party">We Got The Party</ref>" biex b'hekk Miley tkun tista' tneħħi l-parrokka ta' Hanna Montana u terġa' tilbes b'mod li terġa' takkwista l-personalità ta' Miley.</p>
<p>Fi <ref target="https://mt.wikipedia.org/wiki/Frar">Frar</ref> <ref target="https://mt.wikipedia.org/wiki/2008">2008</ref>, Miley għamlet servizz fotografiku għal <ref target="https://mt.wikipedia.org/wiki/Vanity_Fair_(rivista)">Vanity Fair</ref> b'liżar tas-sodda biss jagħtti l-parti ta' fuq tal-ġisem, b'darha jkun viżibbli.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> L-intenzjoni vera tar-ritratt kien dak li jipproponi serje ta' ritratti ta' nudità artistika, imma l-pubbliku ma tantx laqa' tajjeb il-messaġġ <hi rend="italic">artistiku</hi> u b'hekk, f'Mejju 2008, qam skandlu li spiċċa bl-iskużi min-naħa tal-istilla.<ref target="https://mt.wikipedia.org/wiki/Il-Paġna_prinċipali#cite_note-NYT_VF-20">[20]</ref></p>
Filmografija
<figure><caption>Cyrus mal-kelba tagħha 'Roadie'</caption></figure>






Ħoloq esterni

<list type="unordered"><item><ref target="http://www.mileycyrus.com/">Sit uffiċjali</ref></item>
<item><ref target="http://www.mileycyrus.bz/">Sit Malti</ref></item>
<item><ref target="http://www.myspace.com/mileycyrus">Profil</ref> fuq <ref target="https://mt.wikipedia.org/wiki/MySpace">MySpace</ref></item>
<item><ref target="http://www.youtube.com/user/mileymandy">Stazzjon uffiċjali</ref> fuq <ref target="https://mt.wikipedia.org/wiki/YouTube">YouTube</ref></item>
<item><ref target="http://www.imdb.com/name/nm1415323/">Miley Cyrus</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item></list>
</text></body></html>