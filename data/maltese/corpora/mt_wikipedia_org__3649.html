<html><body><text id="wikipedia_mt_wikipedia_org__3649.html" ns="0" revid="250098" sourceurl="https://mt.wikipedia.org/wiki/Cynocephalus_volans" title="Cynocephalus volans" type="wikipedia">Cynocephalus volans
<p>Il-<hi rend="bold">Kolugo tal-Filippini</hi> (<hi rend="italic">Cynocephalus volans</hi>) huwa wieħed minn żewġ speċi ta' <ref target="https://mt.wikipedia.org/wiki/Mammiferu">mammiferi</ref> plaċentati tal-<ref target="https://mt.wikipedia.org/wiki/Familja_(bijoloġija)">familja</ref> <ref target="https://mt.wikipedia.org/wiki/Cynocephalidae">Cynocephalidae</ref>, il-kolugi, li jiffurmaw l-<ref target="https://mt.wikipedia.org/wiki/Ordni_(bijoloġija)">ordni</ref> <ref target="https://mt.wikipedia.org/wiki/Dermoptera">Dermoptera</ref>.</p>
Distribuzzjoni
<p>Dan il-mammiferu, kif jgħid ismu, jgħix biss fil-foresti tropikali tal-<ref target="https://mt.wikipedia.org/wiki/Filippini">Filippini</ref>, eżattament dan il-mammiferu qiegħed mifrux fil-gżejjer ta' <ref target="https://mt.wikipedia.org/wiki/Mindanao">Mindanao</ref>, <ref target="https://mt.wikipedia.org/wiki/Basilan">Basilan</ref>, <ref target="https://mt.wikipedia.org/wiki/Samar">Samar</ref>, <ref target="https://mt.wikipedia.org/wiki/Leyte">Leyte</ref> u <ref target="https://mt.wikipedia.org/wiki/Bohol">Bohol</ref>.</p>
Deskrizzjoni
<p>Dan il-kolugo għalkemm ta' daqs żgħir (viċin dak ta' qattus tad-dar) huwa meqjus kbir għal mammiferu li jgħix fis-siġar. Il-kolugo tal-Filippini huwa ta' daqs iżgħar u b'pil kannella fil-ħamrani aktar skur u anqas imtebba' minn dak tal-<ref target="https://mt.wikipedia.org/wiki/Galeopterus_variegatus">kolugo ta' Sunda</ref> (<hi rend="italic">Galeopterus variegatus</hi>) jew <ref target="https://mt.wikipedia.org/wiki/Galeopterus_variegatus">kolugo Malajan</ref> (<hi rend="italic">Galeopterus variegatus</hi>). Is-saqajn u l-idejn huma irqaq, ta' tul moderat kollha tal-istess qies, denb ta' daqs medju u korporatura ħafifa. Ir-ras ċkejkna, b'par għajnejn kbar iħarsu 'l quddiem b'viżjoni binokulari u b'par widnejn żgħar u tondi.</p>
<p>Dawn il-mammiferi għandhom membrana ta' ġilda mifruxa bejn il-vojt tal-appendiċi kollha, li fl-ebda mammiferu ieħor ma' laħqet din il-firxa. Din il-membrana hi mifruxa wkoll bejn is-swaba tal-idejn u tas-saqajn, bejn id-denb u s-saqajn u saħansitra bejn l-idejn u l-għonq. Ġeometrikament din il-membrana mhux possibli li tkun akbar jew aktar mifruxa minn hekk. Bl-għajnuna ta' din il-membrana il-kolugo tal-Filippini kapaċi jipplana distanza ta' bejn 70 u 100 metru kull darba bejn siġra u oħra mingħajr telf kbir ta' għoli.</p>
Riproduzzjoni
<p>Wara tqala ta' bejn wieħed u ieħor 60 ġurnata biss, il-kolugo tal-Filippini jġib fid-dinja ferħ 1 biss, rarament tnejn u dan mal-ewwel jaqbad mal-pil taż-żaqq tal-omm.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Dermoptera">Dermoptera</ref>
<list type="unordered"><item>Familja <ref target="https://mt.wikipedia.org/wiki/Cynocephalidae">Cynocephalidae</ref>
<list type="unordered"><item>Ġeneru <ref target="https://mt.wikipedia.org/wiki/Cynocephalus">Cynocephalus</ref>
<list type="unordered"><item><hi rend="bold">Kolugo tal-Filippini</hi>, <hi rend="italic">Cynocephalus volans</hi></item></list></item></list></item></list></item></list>
Gallerija
<list type="unordered">
<item>Kolugo tal-Filippini bil-ferħ</item>
<item>Kolugo tal-Filippini</item>
<item>Omm bil-wild tagħha</item>
</list>
Referenzi
<list type="unordered"><item>Wilson, D. E.; Reeder, D. M. <hi rend="italic"><ref target="http://www.bucknell.edu/msw3/">Mammal Species of the World, 3rd edition</ref></hi>, Johns Hopkins University Press, <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref></item>
<item><ref target="http://zipcodezoo.com/Animals/C/Cynocephalus_volans.asp">Klassifikazzjoni ta' <hi rend="italic">Cynocephalus volans</hi></ref></item></list>
Ħoloq esterni
<list type="unordered"><item><ref target="http://www.colugos.com/">Informazzjoni dwar il-kolugo</ref></item>
<item><ref target="http://www.txtmania.com/articles/lemur.php"><hi rend="italic">Flying Lemur</hi></ref></item>
<item><ref target="http://www.robstewartphotography.com/facts/Flylemur.asp?i_id=477/"><hi rend="italic">Flying Lemur</hi></ref></item></list>
</text></body></html>