<html><body><text id="wikipedia_mt_wikipedia_org__23208.html" ns="0" revid="245765" sourceurl="https://mt.wikipedia.org/wiki/Attakki_ta%27_Novembru_2015_f%27Pari%C4%A1i" title="Attakki ta' Novembru 2015 f'Pariġi" type="wikipedia">Attakki ta' Novembru 2015 f'Pariġi<p>Fit-13 ta' Novembru 2015 filgħaxija, numru ta' attakki terroristiċi koordinati seħħew f'<ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Franza">Franza</ref> u fis-subborg <ref target="https://mt.wikipedia.org/wiki/Saint-Denis_(Seine-Saint-Denis)">Saint-Denis</ref> fit-Tramuntana ta' Pariġi. L-attakki kkonsistew fi sparar tal-massa, bombi suwiċidjali, bombi u nies meħudin bħala ostaġġi. Bdew fid-21:16 CET, fejn seħħew tliet splużjonijiet u sitt sparaturi tal-massa, b'bombi wkoll ħdejn l-i<ref target="https://mt.wikipedia.org/wiki/Stade_de_France">Stade de France</ref> f'Saint-Denis. L-agħar attakk kien fit-teatru <ref target="https://mt.wikipedia.org/wiki/Bataclan_(teatru)">Bataclan</ref> fejn l-attakkanti ħadu ostaġġi u b'konfronti mal-pulizija, sakemm spiċċa kollox fis-00:58 14 ta' Novembru CET.</p>
<p>Tal-inqas 129 persuna inqatlu, 89 minnhom fit-teatru Bataclan. Iktar minn 350 persuna ġew feruti mill-attakki, inklużi 99 persuna irrappurtati f'qagħda serja. Apparti l-vittmi pajżani, tmien attakkanti inqatlu wkoll u awtoritajiet komplew ifittxu għal kull kompliċi. F'dikjarazzjoni televiżiva f'23:58 CET, il-President Franċiż <ref target="https://mt.wikipedia.org/wiki/François_Hollande">François Hollande</ref> ħabbar stat nazzjonali t'emerġenza, l-ewwel stat t'emerġenza nazzjonali mill-2005, u minħabba f'hekk poġġa kontrolli temporanji madwar il-fruntiera tal-pajjiż. In-nies ġew ordnati biex ma joqogħdux barra fit-toroq ta' Pariġi, l-ewwel darba sa mill-1944.</p>
<p>Fl-14 ta' Novembru, l-Istat Iżlamiku tal-Iraq u l-Lvant (ISIS) ikklejmja r-responsabbiltà tal-attakki. Skont il-gazzetta <hi rend="italic"><ref target="https://mt.wikipedia.org/wiki/The_Wall_Street_Journal">The Wall Street Journal</ref></hi>, l-attakki kienu motivati mill-Istat Iżlamiku bħala "ritaljazzjoni" tal-irwol tal-Franċiżi fil-Gwerra Ċivili tas-<ref target="https://mt.wikipedia.org/wiki/Sirja">Sirja</ref> u fil-Gwerra Ċivili tal-<ref target="https://mt.wikipedia.org/wiki/Iraq">Iraq</ref>. <ref target="https://mt.wikipedia.org/wiki/François_Hollande">Hollande</ref> qal ukoll li l-attakki kienu organizzati minn barra l-pajjiż "mill-Istat Iżlamiku b'għajnuna interna" u ddeskriviehom bħala "atti ta' gwerra".</p>
<p>Dawn l-attakki kienu l-agħar li seħħew fi Franza mit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> u l-iktar li mietu fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref> mill-bombi tal-ferrovija f'<ref target="https://mt.wikipedia.org/wiki/Madrid">Madrid</ref> fl-2004. L-attakki ġew jum biss wara attakki oħrajn mill-Istat Iżlamiku fil-Libanu fit-12 ta' Novembru 2015, fejn inqatlu 43 persuna; ġurnata wara l-qtil tal-membru tal-ISIS <ref target="https://mt.wikipedia.org/wiki/Jihadi_John">Jihadi John</ref> u 14-il jum wara li ġġarraf l-ajruplan Metrojet Flight 9268, fejn mietu 217-il passiġġier u 7 membri tal-kru, li l-fergħa Sinaj tal-Istat Iżlamiku qiegħda tikklejmja responsabbiltà. Qabel dan l-attakk ta' Pariġi, Franza kienet diġà kien fuq allarm għoli mill-attakki ta' Jannar 2015 fl-istess belt ta' Pariġi fejn inqatlu 17-il persuna, inklużi pajżani u uffiċjali tal-pulizija.</p>
<p>Dan l-avveniment ġie msemmi mit-<ref target="https://mt.wikipedia.org/wiki/Telegraph">Telegraph</ref> bħala l-attakki f'Pariġi tal-"<ref target="https://mt.wikipedia.org/wiki/Ġimgħa_t-13">Friday the 13th</ref>", minħabba li ġara fil-jum tradizzjonali ta' sfortuna tal-Ġimgħa t-13.</p>
</text></body></html>