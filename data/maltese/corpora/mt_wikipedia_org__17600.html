<html><body><text id="wikipedia_mt_wikipedia_org__17600.html" ns="0" revid="270475" sourceurl="https://mt.wikipedia.org/wiki/Lino_Cassar" title="Lino Cassar" type="wikipedia">Lino Cassar
<p>
<hi rend="bold">Lino Cassar</hi> (<ref target="https://mt.wikipedia.org/wiki/3_ta'_Jannar">3 ta' Jannar</ref> <ref target="https://mt.wikipedia.org/wiki/1935">1935</ref> - <ref target="https://mt.wikipedia.org/wiki/Mosta">Mosta</ref>, <ref target="https://mt.wikipedia.org/wiki/9_ta'_Novembru">9 ta' Novembru</ref> <ref target="https://mt.wikipedia.org/wiki/2012">2012</ref>) kien <ref target="https://mt.wikipedia.org/wiki/Ġurnalist">ġurnalist</ref> <ref target="https://mt.wikipedia.org/wiki/Xellug_(politika)">xellugi</ref> <ref target="https://mt.wikipedia.org/wiki/Malta">Malti</ref> f'karriera li wasslitu biex fl-2007 kien rikonoxxut bil-Premju tad-Deheb fil-Ġurnaliżmu.</p>
Karriera
Ġurnaliżmu
<p>Cassar kien editur tal-ġurnal <hi rend="italic">Iż-Żmien</hi> bejn l-1967 u l-1971, kif ukoll ta' <hi rend="italic">Ix-Xewka</hi>, gazzetta politika-satirika ta’ darba fil-ġimgħa, bejn l-1965 u l-1978. Kien ukoll maniġer tal-Freedom Press fiż-żmien li kienu kkundannati hi u l-pubblikazzjonijiet tagħha. Huwa appuntu fil-qasam tal-ġurnaliżmu politiku-satiriku li Lino Cassar ta kontribut enormi. Kompla fuq it-tradizzjoni ta’ ġurnaliżmu politiku-satiriku li <ref target="https://mt.wikipedia.org/wiki/Ġino_Muscat_Azzopardi">Ġino Muscat Azzopardi</ref>, l-ikbar ħabib ta’ Lino Cassar, u oħrajn qablu ħallew ħajja għal snin twal.</p>
<p>Kien ukoll kontributur regolari fuq <hi rend="italic"><ref target="https://mt.wikipedia.org/wiki/It-Torċa">It-Torċa</ref></hi> bil-paġna "Ħadd wara Ħadd" fejn baqa' magħruf għall-istil dirett u bla kantunieri li bih kien jaqsam ħsibijietu.</p>
Ċinematografija
<p>Cassar jibqa' magħruf ukoll għall-imħabba kbira li kellu lejn iċ-<ref target="https://mt.wikipedia.org/wiki/Ċinematografija">ċinematografija</ref> tant li serva kemm fuq il-Bord taċ-Ċensura tal-Films u t-Teatru (1972-87) kif ukoll bħala Direttur Maniġerjali tal-Mediterranean Film Studios. Kien Kap tal-Films taċ-ċinema f’Xandir Malta (1975-83). Huwa kkontribwixxa kitbiet dwar films fuq diversi ġurnali. Fl-2007 Cassar ġie mogħti l-Gold Award fis-sbatax-il edizzjoni tal-Malta Journalism Award. </p>
<p>Huwa ngħata Ġieħ ir-Repubblika, sena wara mewtu, fl-2013, b’rikonoxximent tas-servizz distint li huwa ta lis-soċjetà Maltija permezz tal-ġurnaliżmu.</p>
<p>Wara mewtu kien deskritt mill-<ref target="https://mt.wikipedia.org/wiki/Partit_Laburista_(Malta)">Partit Laburista</ref> bħala "kolonna tal-ġurnaliżmu", anke l-Istitut tal-Ġurnalisti Maltin (IĠM) faħħru fejn iddeskrivih bħala "pijunier fil-qasam tal-kritika ċinematografika" kif ukoll "enċiklopedija umana tal-qasam taċ-ċinema".</p>
Ħajja privata
<p>Lino Cassar kien miżżewweġ lil Maria u kellhom żewġt itfal, Gino u Anne Marie. Hu miet fid-9 ta' Novembru 2012 fl-età ta' 78 sena.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
</text></body></html>