<html><body><text id="wikipedia_mt_wikipedia_org__8873.html" ns="0" revid="217403" sourceurl="https://mt.wikipedia.org/wiki/Grupp_%C4%8A_tal-Kampjonati_Ewropej_tal-Futbol_2008" title="Grupp Ċ tal-Kampjonati Ewropej tal-Futbol 2008" type="wikipedia">Grupp Ċ tal-Kampjonati Ewropej tal-Futbol 2008
<p><hi rend="bold">Grupp Ċ tal-Kampjonati Ewropej tal-Futbol 2008</hi> hu wieħed mill-erba' gruppi tal-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. L-ewwel partiti tal-grupp intlagħbu fid-9 ta' Ġunju, 2008, u tlestew fis-17 ta' Ġunju 2008. Is-sitt partiti ntlagħbu fl-<ref target="https://mt.wikipedia.org/wiki/Żvizzera">Iżvizzera</ref>, f'<ref target="https://mt.wikipedia.org/wiki/Żurigu">Żurigu</ref> u <ref target="https://mt.wikipedia.org/wiki/Ġinevra">Ġinevra</ref>. Il-grupp kien jikkonsisti mill-finalisti tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> u <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, kif ukoll l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> u r-<ref target="https://mt.wikipedia.org/wiki/Tim_nazzjonali_tal-futbol_tar-Rumanija">Rumanija</ref>. Qabel it-tlugħ tal-poloz, dawn il-pajjiżi kienu jżommu t-tieni, ir-raba' u t-tmien post rispettivament fil-<ref target="https://mt.wikipedia.org/wiki/Klassifika_mondjali_tal-ELO">klassifika tal-ELO</ref> fost it-timijiet Ewropej. B'hekk dan il-grupp ġie mlaqqam bħala l-<hi rend="italic">grupp tal-mewt</hi> tal-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>L-Olanda sar l-ewwel tim li kkwalifika għall-kwarti tal-finali minn Grupp Ċ. Fl-ewwel partita, huma rebħu liċ-ċampjins tad-dinja, l-Italja, 3–0 f'logħba ibbażata fuq futbol ta' kontrattakk. Wara, fit-tieni partita, huma rebħu wkoll lill-finalisti telliefa tat-Tazza tad-Dinja 2006, Franza, 4–1. Din ħalliet lil Franza f'qagħda kritika, minħabba li fl-ewwel partita kontra r-Rumanija ma marrux aktar minn pari ta' mingħajr gowls. Ir-Rumanija rnexxielha tikseb pari kontra l-Italja fit-tieni partita fejn poġġithom fit-tieni post tal-grupp.</p>
<p>L-Italja rnexxielha tikseb it-tieni post li tagħtihom aċċess għall-kwarti tal-finali, wara li rebħu fl-aħħar logħba 2–0 lil Franza. Id-difensur Franċiż <ref target="https://mt.wikipedia.org/wiki/Éric_Abidal">Éric Abidal</ref> ġie imkeċċi wara biss kwarta logħob wara daħla ħażina fuq <ref target="https://mt.wikipedia.org/wiki/Luca_Toni">Luca Toni</ref> fil-kaxxa; <ref target="https://mt.wikipedia.org/wiki/Andrea_Pirlo">Andrea Pirlo</ref> skorja mill-penalty suċċessiv. <ref target="https://mt.wikipedia.org/wiki/Daniele_De_Rossi">Daniele De Rossi</ref> żied it-tieni gowl minn <hi rend="italic">free-kick</hi> wara siegħa logħob. Minħabba r-rebħa Taljana, ir-Rumanija riedu jirbħu lill-Olanda biex jikkwalifikaw, imma b'gowls ta' <ref target="https://mt.wikipedia.org/wiki/Klaas-Jan_Huntelaar">Klaas-Jan Huntelaar</ref> u <ref target="https://mt.wikipedia.org/wiki/Robin_van_Persie">Robin van Persie</ref>, sfumaw l-isperanzi tar-Rumeni.</p>
</text></body></html>