<html><body><text id="wikipedia_mt_wikipedia_org__16357.html" ns="0" revid="239242" sourceurl="https://mt.wikipedia.org/wiki/San_Gejtanu" title="San Gejtanu" type="wikipedia">San Gejtanu<figure><caption><ref target="https://mt.wikipedia.org/wiki/Giambattista_Tiepolo">Giambattista Tiepolo</ref>, <hi rend="italic">San Gejtanu</hi></caption></figure>
<p><hi rend="bold">San Gejtanu</hi> (<ref target="https://mt.wikipedia.org/wiki/Vicenza">Vicenza</ref>, <ref target="https://mt.wikipedia.org/wiki/1_ta'_Ottubru">1 ta' Ottubru</ref> <ref target="https://mt.wikipedia.org/wiki/1480">1480</ref> – <ref target="https://mt.wikipedia.org/wiki/Napli">Napli</ref>, <ref target="https://mt.wikipedia.org/wiki/7_ta'_Awwissu">7 ta' Awwissu</ref> <ref target="https://mt.wikipedia.org/wiki/1547">1547</ref>) kien saċerdot qaddis <ref target="https://mt.wikipedia.org/wiki/Italja">Taljan</ref>, fundatur tat-<ref target="https://mt.wikipedia.org/wiki/Teatini">Teatini</ref>. Hu hu magħruf bħala l-Qaddis tal-Providenza.</p>
Tfulija
<p>Bin Gasparo u Maria da Porto, Gejtanu kien ġej minn familja sinjura u nobbli. Tilef lil missieru meta kellu biss sentejn għax missieru kien kmandant tal-armata u ntlaqat minn balla li qatlitu. Minn meta kien għadu żgħir kien iħobb jgħin lill-foqra. Imma ziju tiegħu ma kienx jieħu pjaċir meta kien jarah jitħallat mal-foqra. Jingħad li darba kien ħiereġ b'pakkett ikel mid-dar biex jagħtih lill-foqra. Zijuh staqsieh x'fih u Gejtanu dak il-ħin wieġbu li fih fjuri għax beża'. U meta zijuh fetaħulu Alla ppermetta li vera jsib fjuri.</p>
Vokazzjoni
<p>Fl-1504, meta kellu 24 sena rċieva d-Dottorat fil-Liġi mill-Universita' ta' <ref target="https://mt.wikipedia.org/wiki/Padova">Padova</ref>, imma qatt ma prattika ta' avukat.  Iżda beda jħoss li għandu jservi lil Alla iktar mill-qrib. Fl-1506 mar Ruma. Hemm daħal fil-Konfraternita tal-Imħabba Divina li għenitu ħafna biex jissaħħaħ fis-sejħa għas-saċerdozju. Sar qassis fl-1516 minkejja t-tfixkil li sab minn ommu. Fl-1518 mar Vicenza biex jassisti lil ommu li kienet qed tmut, u wara li amministralha s-sagramenti mietet f'idejh.</p>
<p>F'Vicenza sar membru tal-Oratorju ta' <ref target="https://mt.wikipedia.org/wiki/San_Ġirolmu">San Ġirolmu</ref>, u ntefa' b'ruħu u b'ġismu jdur bil-morda inkurabbli. Fl-1520 mar Verona fejn waqqaf Oratorju simili.  Wara ħames xhur mar Venezja fejn beda jaħdem fi sptar ġdid tal-belt, u tant ħadem fih li kien meqjus bħala l-fundatur ewlieni tiegħu.</p>
<p>Huwa ta l-enerġija kollha tiegħu, il-ħin kollu tiegħu, l-intelliġenza tiegħu, u l-ġid tiegħu biex jgħin lill-foqra ta' pajjiżu. San Gejtanu kien iħeġġeġ nies tajba li kellhom il-flus sabiex huma wkoll jiftħu djar għall-imwarrbin, foqra, u persuni bi bżonnijiet speċjali. Ħadem bis-sħiħ għal dawk li jinqabdu fl-użura, għall-morda, għax-xebbiet tat-triq, għall-ħabsin, u kontra l-iskjavitù.</p>
Id-Devozzjoni Marjana
<p>Nhar il-Milied tal-1517, meta kien qed jitlob fil-Bażilika ta' Santa Maria Maggiore f'Ruma, kellu viżjoni tal-Madonna li tatu fi ħdanu lil binha l-Bambin Ġesù. Hu kellu x-xorti li jerġa' jgħaddi minn din l-esperjenza fil-festa tal-Epifanija u taċ-Ċirkunċiżjoni ta' Ġesù Kristu. Ħafna drabi 'l San Gejtanu fl-ikonografija u fl-istatwi jiġi rrappreżentat għarkupptejh jirċievi lil Bambin Ġesù mingħand Sidtna Marija Santissima</p>
It-Teatini
<p>Fl-1523 telaq minn Venezja u mar Ruma.  Flimkien ma' Ġwann Pietru Carafa li wara sar il-<ref target="https://mt.wikipedia.org/wiki/Papa_Pawlu_IV">Papa Pawlu IV</ref>, u żewġ qassisin oħra, waqqaf it-Teatini, Kjeriċi Regolari, jiġifieri saċerdoti li jgħixu flimkien taħt regola. bl-għan li jieħdu ħsieb il-morda, iħeġġu n-nies għall-konverżjoni u biex iħeġġuhom jersqu lejn l-Ewkaristija.  Bħala l-ewwel Superjur Ġenerali ntgħażel Carafa li qabel kien Isqof ta' Chieti, bil-latin Theate.  Minn hawn ġej l-isem “Teatini”.  Carafa kien irriżenja minn Isqof biex sata' jingħaqad ma Gejtanu. San Gejtanu ma għamel l-ebda regola għat-Teatini. L-unika regola li tagħhom kienet li iwettqu fil-prattika l-Evanġelju. Il-patruna ewlenija tat-Teatini magħżula minn Gejtanu stess hija Marija Immakulata Kunċizzjoni. </p>
<p>Meta fl-1527, Karlu V għamel straġi minn Ruma, it-Teatini, li darhom kienet ġiet imħarrbta, kellhom jaħarbu, u marru Venezja.</p>
<p>Fl-1530, Gejtanu ntgħażel Superjur wara Carafa, u dam it-tliet snin taż-żmien tiegħu.  Warajh reġa' ntgħażel Carafa.</p>
F'Napli
<p>Fl-1543 kien qiegħed <ref target="https://mt.wikipedia.org/wiki/Napli">Napli</ref>, u biex jgħin lill-foqra waqqaf il-“Montes Pietatis”, il-Bank tal-Ħniena, minn fejn il-foqra setgħu jissellfu l-flus billi jħallu xi ħaġa bħala rahan, u wara jeħduha lura.  Dak li beda San Gejtanu, illum sar il-Bank ta' Napli.</p>
<p>San Gejtanu ma mietx martri, però xorta waħda jitqies bħala martri għax hu miet vittma għall-poplu ta' Napli. Gejtanu offra lil Alla li jmut hu basta tieqaf il-gwerra li kien hemm f'Napli. Filfatt hekk ġara għax hekk kif in-Naplitani semgħu bil-mewt ta' Dun Gejtanu, telqu l-armi u ġrew lejn il-knisja biex jaraw għall-aħħar darba lil dak il-bniedem li tant ħabbhom, li tant ħadem għalihom, li tant tħabat u ħadem biex iressaqhom lejn Alla. San Gejtanu miet f'Napli fis-7 ta' Awwissu 1547, fl-eta' ta' 67 sena.  </p>
<p>Ġie kkanonizzat fl-1671 mill-<ref target="https://mt.wikipedia.org/wiki/Papa_Klement_X">Papa Klement X</ref>.</p>
<p>San Gejtanu huwa l-Qaddis tal-Providenza waqt li fl-<ref target="https://mt.wikipedia.org/wiki/Arġentina">Arġentina</ref> San Gejtanu huwa meqjum ukoll bħala l-Protettur tax-xogħol.</p>
Il-Kult f'Malta
<p>F'Malta l-Knisja Parrokjali tal-Ħamrun hija ddedikata lil San Gejtanu, fuq xewqa ta l-isqof Mons. Gaetano Pace Forno. Il-knisja bdiet tintuża fl-1875 u saret knisja parrokkjali 1881. <ref target="https://mt.wikipedia.org/wiki/San_Ġorġ_Preca">San Ġorġ Preca</ref> rċieva l-Griżma tal-Isqof u qaddes l-ewwel quddiesa tiegħu f'din il-Knisja. Id-dmirijiet saċerdotali wettaqhom prinċipalment f'din il-knisja. Lil San Gejtanu għażlu bħala l-Protettur tas-safa għas-soċji tal-għaqda tiegħu, il-<ref target="https://mt.wikipedia.org/wiki/MUSEUM">MUSEUM</ref>.</p>
<p>Barra din il-knisja, insibu kappella rurali f'<ref target="https://mt.wikipedia.org/wiki/Wied_il-Għajn">Wied il-Għajn</ref>, iddedikata għal San Gejtanu, fl-inħawi tar-Ramla ta' San Tumas viċin it-Torri Mamo.</p>
</text></body></html>