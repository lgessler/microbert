<html><body><text id="wikipedia_mt_wikipedia_org__3608.html" ns="0" revid="268293" sourceurl="https://mt.wikipedia.org/wiki/Kolugo" title="Kolugo" type="wikipedia">Kolugo
<p>Il-<hi rend="bold">kolugi</hi>, imsejħa bħala <hi rend="bold">kobegi</hi> jew <hi rend="bold">lemuri li jtiru</hi> (għalkemm, dawn la huma <ref target="https://mt.wikipedia.org/wiki/Lemuri">lemuri</ref> u l-anqas itiru), huma <ref target="https://mt.wikipedia.org/wiki/Mammiferu">mammiferi</ref> <ref target="https://mt.wikipedia.org/wiki/Erbivoru">erbivori</ref> notturni ta' daqs żgħir mifruxin mal-foresti tropikali fin-naħa tax-Xlokk tal-<ref target="https://mt.wikipedia.org/wiki/Asja">Asja</ref>. Jeżistu biss żewġ <ref target="https://mt.wikipedia.org/wiki/Speċi">speċi</ref> f'żewġ <ref target="https://mt.wikipedia.org/wiki/Ġeneru">ġeneri</ref>, li jiffurmaw il-<ref target="https://mt.wikipedia.org/wiki/Familja_(bijoloġija)">familja</ref> <ref target="https://mt.wikipedia.org/wiki/Cynocephalidae">Cynocephalidae</ref> u l-<ref target="https://mt.wikipedia.org/wiki/Ordni_(bijoloġija)">ordni</ref> <ref target="https://mt.wikipedia.org/wiki/Dermoptera">Dermoptera</ref>. Għalkemm huma l-aktar mammiferi kapaċi mill-mammiferi li jipplanaw, dawn xorta ma jistgħux itiru ta' vera.</p>
<p>Il-kolugi, għalkemm ta' daqs żgħir, huma pjuttost kbar bħala mammiferi tas-siġar: b'daqs ta' bejn 35 u 40 <ref target="https://mt.wikipedia.org/wiki/Ċentimetru">ċentimetru</ref> fit-tul u minn 1 sa 2 <ref target="https://mt.wikipedia.org/wiki/Kilogramma">kilogrammi</ref> fil-piż. Is-saqajn u l-idejn huma rqaq, ta' tul moderat bl-istess qies, denb ta' daqs medju u korporatura ħafifa. Ir-ras hi ċkejkna, b'par għajnejn kbar iħarsu 'l quddiem b'viżjoni binokulari u b'par widnejn żgħar u tondi.</p>
<p>Dawn il-mammiferi għandhom membrana ta' ġilda mifruxa bejn il-vojt tal-appendiċi kollha li fl-ebda mammiferu ieħor ma laħqet din il-firxa. Din il-membrana, jew pataġjum, hi mifruxa wkoll bejn is-swaba' tal-idejn u tas-saqajn, bejn id-denb u s-saqajn u saħansitra bejn l-idejn u l-għonq. Ġeometrikament, din il-membrana mhijiex possibli tkun akbar jew aktar mifruxa minn hekk.  </p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Dermoptera">Dermoptera</ref>
<list type="unordered"><item>Familja <ref target="https://mt.wikipedia.org/wiki/Cynocephalidae">Cynocephalidae</ref>
<list type="unordered"><item>Ġeneru <ref target="https://mt.wikipedia.org/wiki/Cynocephalus">Cynocephalus</ref>
<list type="unordered"><item><ref target="https://mt.wikipedia.org/wiki/Cynocephalus_volans">Kolugo tal-Filippini</ref>, <hi rend="italic">Cynocephalus volans</hi></item></list></item>
<item>Ġeneru <ref target="https://mt.wikipedia.org/wiki/Galeopterus">Galeopterus</ref>
<list type="unordered"><item><ref target="https://mt.wikipedia.org/wiki/Galeopterus_variegatus">Kolugo ta' Sunda</ref>, <hi rend="italic">Galeopterus variegatus</hi></item></list></item></list></item></list></item></list>
<p>Il-<ref target="https://mt.wikipedia.org/wiki/Mixodectidae">Mixodectidae</ref> jidher li hu fossilu tal-ordni Dermoptera. Madanakollu, għalkemm hemm mammiferi oħra tal-<ref target="https://mt.wikipedia.org/wiki/Paleogene">Paleogene</ref> li ġew interpretati bħala relatati mad-dermopteri, l-evidenza turi li hemm inċertezzi u ħafna minn dawn il-fossili m'għadhomx interpretati aktar bħala mammiferi planarji.</p>
<p>Il-kolugi darba kienu jagħmlu parti mal-ordni <ref target="https://mt.wikipedia.org/wiki/Insectivora">Insectivora</ref>, madanakollu, l-aħħar studji tal-<ref target="https://mt.wikipedia.org/wiki/Filoġenija_molekulari">filoġenija molekulari</ref> wrew li l-kolugi għandhom jiġu kklassifikati f'ordni għalihom — id-Dermoptera — u flimkien mal-ordnijiet <ref target="https://mt.wikipedia.org/wiki/Primates">Primates</ref> u <ref target="https://mt.wikipedia.org/wiki/Scandentia">Scandentia</ref> jiffurmaw il-klad <ref target="https://mt.wikipedia.org/wiki/Euarchonta">Euarchonta</ref>. Il-klad Euarchonta jiġi ħu l-klad <ref target="https://mt.wikipedia.org/wiki/Glires">Glires</ref> li huwa ffurmat mill-ordnijiet <ref target="https://mt.wikipedia.org/wiki/Lagomorpha">Lagomorpha</ref> u <ref target="https://mt.wikipedia.org/wiki/Rodentia">Rodentia</ref>, u ż-żewġ kladi flimkien jiffurmaw is-<ref target="https://mt.wikipedia.org/wiki/Superordni">superordni</ref> <ref target="https://mt.wikipedia.org/wiki/Euarchontoglires">Euarchontoglires</ref>.</p>

Referenzi
<list type="unordered"><item>Wilson, D. E.; Reeder, D. M. <ref target="http://www.bucknell.edu/msw3/"><hi rend="italic">Mammal Species of the World</hi></ref> (bl-Ingliż) (3 ed.). Johns Hopkins University Press. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/0-8018-8221-4">0-8018-8221-4</ref>.</item></list>
Ħoloq esterni
<list type="unordered"><item><ref target="http://www.colugos.com/">Kolugo fuq Colugos.com</ref></item></list>
</text></body></html>