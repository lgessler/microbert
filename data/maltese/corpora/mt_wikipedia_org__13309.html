<html><body><text id="wikipedia_mt_wikipedia_org__13309.html" ns="0" revid="263461" sourceurl="https://mt.wikipedia.org/wiki/Lady_Gaga" title="Lady Gaga" type="wikipedia">Lady Gaga
<p><hi rend="bold">Stefani Joanne Angelina Germanotta</hi> (<ref target="https://mt.wikipedia.org/wiki/New_York">New York</ref>, <ref target="https://mt.wikipedia.org/wiki/28_ta'_Marzu">28 ta' Marzu</ref> <ref target="https://mt.wikipedia.org/wiki/1986">1986</ref>), magħrufa aħjar bħala <hi rend="bold">Lady Gaga</hi>, hija <ref target="https://mt.wikipedia.org/wiki/Kantant">kantanta</ref> <ref target="https://mt.wikipedia.org/wiki/Stati_Uniti_tal-Amerika">Amerikana</ref>. Lady Gaga dehret fix-xena tal-mużika rock ta' <ref target="https://mt.wikipedia.org/wiki/Lower_East_Side">Lower East Side</ref> f'New York City u daħlet f'Tisch School of the Arts, waħda fost l-iskejjel taħt l-<ref target="https://mt.wikipedia.org/wiki/Università_ta'_New_York">Università ta' New York</ref>. Wara ffirmat kuntratt ma' Streamline Records, kumpanija li kienet tifforma parti mill-<ref target="https://mt.wikipedia.org/wiki/Interscope_Records">Interscope Records</ref>. Fl-ewwel żminijiet mal-Interscope, ħadmet bħala liriċista għal diversi kantanti stabbiliti u induna biha <ref target="https://mt.wikipedia.org/wiki/Akon">Akon</ref> li għaraf il-ħila vokali tagħha, u iffirmaha mad-ditta diskografika tiegħu, Kon Live Distribution.</p>
<p>L-ewwel album tagħha, <hi rend="italic"><ref target="https://mt.wikipedia.org/wiki/The_Fame">The Fame</ref></hi>, li ħareġ fid-19 ta' Awwissu, 2008, laħaq l-ewwel post fir-Renju Unit, il-Kanada, l-Awstrija, il-Ġermanja u l-Irlanda, u fl-ewwel għaxra f'numru ta' pajjiżi madwar id-dinja; fl-Istati Uniti, laħaq it-tieni post tal-klassifika <hi rend="italic"><ref target="https://mt.wikipedia.org/wiki/Billboard_200">Billboard 200</ref></hi> u l-ewwel post tal-klassifika Dance/Electronic Albums tal-istess <hi rend="italic"><ref target="https://mt.wikipedia.org/wiki/Billboard">Billboard</ref></hi>. L-ewwel żewġ kanzunetti tagħha, "<ref target="https://mt.wikipedia.org/wiki/Just_Dance">Just Dance</ref>" u "<ref target="https://mt.wikipedia.org/wiki/Poker_Face">Poker Face</ref>", miktuba u prodotti t-tnejn li huma minn <ref target="https://mt.wikipedia.org/wiki/RedOne">RedOne</ref>, għamlu suċċess internazzjonali, fejn spiċċaw fil-quċċata tal-<ref target="https://mt.wikipedia.org/wiki/Billboard_Hot_100"><hi rend="italic">Billboard</hi> Hot 100</ref> fl-Amerika u rebħu unuri għall-Aqwa Album Elettroniku/Dance u l-Aqwa Recording Dance. Fil-bidu tal-2009 bdiet l-ewwel tour tagħha, <ref target="https://mt.wikipedia.org/wiki/The_Fame_Ball_Tour">The Fame Ball Tour</ref>. Fir-raba' kwart tas-sena, kienet ħarġet it-tieni album tagħha bl-isem ta' <hi rend="italic"><ref target="https://mt.wikipedia.org/wiki/The_Fame_Monster">The Fame Monster</ref></hi>, li kien jinkludu l-kanzunetta "<ref target="https://mt.wikipedia.org/wiki/Bad_Romance">Bad Romance</ref>", waqt li bdiet it-tieni tour tagħha, <ref target="https://mt.wikipedia.org/wiki/The_Monster_Ball_Tour">The Monster Ball Tour</ref>.</p>
<p>L-ispirazzjoni għal Lady Gaga huma l-kantanti glam rock <ref target="https://mt.wikipedia.org/wiki/David_Bowie">David Bowie</ref> u <ref target="https://mt.wikipedia.org/wiki/Queen">Queen</ref>, u kif ukoll il-mużiċisti pop <ref target="https://mt.wikipedia.org/wiki/Madonna_(kantanta)">Madonna</ref> u <ref target="https://mt.wikipedia.org/wiki/Michael_Jackson">Michael Jackson</ref>. Hi stqarret kif il-moda hi wkoll sors ta' ispirazzjoni għall-kitba u l-esebizzjonijiet tagħha. Sa Awwissu 2010, Gaga biegħet iktar minn 13-il miljun album u 51 miljun diska madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-magażin <hi rend="italic"><ref target="https://mt.wikipedia.org/wiki/Time_(magażin)">Time</ref></hi>, f'Mejju tal-2010, poġġiet lil Gaga fil-lista tat-<ref target="https://mt.wikipedia.org/wiki/Time_100">Time 100</ref> tal-aktar persuni influwenti fid-dinja. F'Ġunju tal-2010, Forbes niżżlet lil Gaga bħala r-raba' fil-lista tal-aktar ċelebrità b'saħħithom u influwenti fid-dinja; hi wkoll tinsab fit-tieni post tal-aktar mużiċista b'saħħitha fid-dinja.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Bijografija
1986–2004: Tfulija u l-adoloxxenza
<p>Stefani Germanotta twieldet New York nhar it-28 ta' Marzu, 1986, l-ikbar tifla ta' Joseph Germanotta, imprenditur tal-internet <ref target="https://mt.wikipedia.org/wiki/Italo-Amerikan">Taljan Amerikan</ref>, u Cynthia Bissett.<ref target="https://mt.wikipedia.org/wiki/Il-Paġna_prinċipali#cite_note-BBB-4">[4]</ref> Hi tgħallmet il-<ref target="https://mt.wikipedia.org/wiki/Pjanu">pjanu</ref> meta kellha erba' snin; ta' tlettax ikkomponiet l-ewwel ballata għall-pjanu u ta' erbatax bdiet tkanta f'serati fejn l-udjenza setgħet tesebixxi ruħha quddiema il-mikrofonu. Fl-età ta' ħdax-il sena, Germanotta bdiet tattendi l-Kunvent tal-Qalb ta' Ġesù, skola Kattolika privata f'<ref target="https://mt.wikipedia.org/wiki/Upper_East_Side">Upper East Side</ref> ġo Manhattan,<ref target="https://mt.wikipedia.org/wiki/Il-Paġna_prinċipali#cite_note-Times_Online.co.uk-5">[5]</ref> imma sostniet fuq kif hi mhix ġejja minn xi sfond soċjali sinjur, fejn stqarret li l-ġenituri "[huma] t-tnejn ġejjin minn familji ta' klassi baxxa, u għalhekk ħdimna għal kollox — ommi kienet taħdem mit-tmienja sat-tmienja 'l bogħod mid-dar, fit-telekomunikazzjoni, u l-istess kien jagħmel missieri."<ref target="https://mt.wikipedia.org/wiki/Il-Paġna_prinċipali#cite_note-TimesOnlineDec09-6">[6]</ref> L-imħabba li kellha għall-palk dehret fiż-żmien li kienet tattendi l-iskola sekondarja, fejn kienet ingħatat l-irwol prinċipali ta' Adelaide f'<hi rend="italic"><ref target="https://mt.wikipedia.org/wiki/Guys_and_Dolls">Guys and Dolls</ref></hi> u ta' Philia f'<hi rend="italic"><ref target="https://mt.wikipedia.org/wiki/A_Funny_Thing_Happened_on_the_Way_to_the_Forum">A Funny Thing Happened on the Way to the Forum</ref></hi>.<ref target="https://mt.wikipedia.org/wiki/Il-Paġna_prinċipali#cite_note-growingupgaga-7">[7]</ref> Hi stess tistqarr fuq kif il-ħajja akkademika tagħha matul dan iż-żmien kienet waħda "ta' dedikazzjoni, ta' studju, u ta' dixxiplina" imma wkoll "b'xi ftit ta' nuqqas ta' sigurtà". Kif qalet f'intervista, "Kienu jgħadduni biż-żmien minħabba li jew kont inkun wisq provokattiva jew wisq eċċentrika, u għalhekk bdejt nillimita ruħi xi ftit. Ma kontx inħossni nappartjeni għal tal-madwar, u ħassejtni qisni skerz."<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Studenta li kienet tattendi magħha l-iskola sekondarja fakkret kif "Hi kellha grupp ta' ħbieb; kienet studenta bil-għaqal. Kienet tħobb ħafna s-subien, però l-kant kien in-numru wieħed."<ref target="https://mt.wikipedia.org/wiki/Il-Paġna_prinċipali#cite_note-whos-that-lady-10">[10]</ref></p>
<p>Ta' sbatax-il sena, eżattament, nhar it-23 ta' Awwissu, 2003, Germanotta daħlet fit-Tisch School of the Arts tal-<ref target="https://mt.wikipedia.org/wiki/Università_ta'_New_York">Università ta' New York</ref>. Hemmhekk hi studjat il-mużika u tejbet l-abilitajiet tagħha bħala liriċista fejn il-kitbiet tagħha kienu jduru madwar l-arti, ir-reliġjon, il-problemi soċjali u l-politika. Germanotta ħasset kif hi kienet iktar kreattiva minn biċċa minn sħabha tal-klassi. "Ġaladarba titgħallem fuq kif għandek taħseb dwar l-arti, tista' tgħallem lilek innifsek," stqarret. Mat-tieni semestru tat-tieni sena ta' studju hi ħalliet l-iskola sabiex tiffoka iktar fuq il-karriera mużikali tagħha.<ref target="https://mt.wikipedia.org/wiki/Il-Paġna_prinċipali#cite_note-mtv_55-11">[11]</ref> Missierha kien qabel li jħallsilha l-kera għal sena, bil-patt u l-kundizzjoni li terġa' tidħol fit-Tisch jekk ma kienx se jirnexxielha.</p>
Il-bidu tal-karriera
<figure><caption>Gaga tkanta f'ristorant fl-ewwel snin tal-karriera tagħha</caption></figure>
<p>Lady Gaga għall-bidu iffirmat kuntratt ma' <ref target="https://mt.wikipedia.org/wiki/Def_Jam_Recordings">Def Jam</ref>, meta kellha dsatax-il sena, wara li d-diskografiku <ref target="https://mt.wikipedia.org/wiki/Antonio_Reid">L. A. Reid</ref> kien semagħha tkanta fil-kuritur mill-uffiċċju tiegħu. Madanakollu, il-kantanta ċaħdet li hi u Reid kienu qatt iltaqgħu u l-kuntratt ġie xolt wara biss tliet xhur. Madwar sena wara ġiet skoperta mid-diskografiku <ref target="https://mt.wikipedia.org/wiki/Vincent_Herbert">Vincent Herbert</ref> li taha kuntratt mal-<ref target="https://mt.wikipedia.org/wiki/Interscope_Records">Interscope Records</ref> f'Jannar tal-2008. Hi rnexxielha tħalli 'l kulħadd impressjonat għall-widna lejn il-mleodija u għall-abilitajiet bħala <ref target="https://mt.wikipedia.org/wiki/Kantawtur">kantawtriċi</ref>, u bdiet taħdem bħala kantawtriċi, fejn kitbet għall-<ref target="https://mt.wikipedia.org/wiki/Konvict_Muzik">Konvict Muzik</ref>, it-tikketta diskografika ta' <ref target="https://mt.wikipedia.org/wiki/Akon">Akon</ref>, u għal artisti bħal <ref target="https://mt.wikipedia.org/wiki/Fergie">Fergie</ref>, <ref target="https://mt.wikipedia.org/wiki/Pussycat_Dolls">Pussycat Dolls</ref>, <ref target="https://mt.wikipedia.org/wiki/Britney_Spears">Britney Spears</ref> u <ref target="https://mt.wikipedia.org/wiki/New_Kids_on_the_Block">New Kids on the Block</ref>.<ref target="https://mt.wikipedia.org/wiki/Il-Paġna_prinċipali#cite_note-Times_Online.co.uk-5">[5]</ref> Għal Britney Spears kitbet "Quicksand" u "Amnesia", li suċċessivament ġew inklużi bħala <hi rend="italic"><ref target="https://mt.wikipedia.org/wiki/Bonus_track">bonus track</ref></hi> fl-album <hi rend="italic"><ref target="https://mt.wikipedia.org/wiki/Circus_(album_ta'_Britney_Spears)">Circus</ref></hi>. Fl-ewwel xhur tal-2007, Jimmy Lovine, il-president tal-Interscope Records, indunat bit-talent tagħha u fuq parir ta' Akon, li kien l-ewwel fost dawk li emmnu bit-talenti vokali tagħha, iddeċieda li jagħtiha kuntratt diskografiku.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-Allmusic_bio-13">[13]</ref></p>
<p>Għall-2007 kollu, Lady Gaga ħadmet b'mod kostanti mal-ħabiba tagħha, <ref target="https://mt.wikipedia.org/wiki/DJ">DJ</ref> u <ref target="https://mt.wikipedia.org/wiki/Ballerina">ballerina</ref> <ref target="https://mt.wikipedia.org/wiki/Lady_Starlight">Lady Starlight</ref>. Iż-żewġt iħbieb bdew jesebixxu flimkien f'diversi kunċerti u manifestazzjonijiet lokali bħal fil-Mercury Lounge u r-Rockwood Music Hall. L-esebizzjonijiet tagħhom, taħt l-isem ta' "The Ultimate Pop Burlesque Rock Show", kienu jagħtu ġieħ għall-varjetà tas-snin sebgħin. F'Awwissu 2007, it-tnejn li huma ġew mistiedna biex jipparteċipaw f'<ref target="https://mt.wikipedia.org/wiki/Festival_mużikali">festival mużikali</ref> <ref target="https://mt.wikipedia.org/wiki/Lollapalooza">Lollapalooza</ref>, fejn issorprendu lill-udjenza preżenti b'esebizzjoni deskritta bħala selvaġġa.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Grazzi għall-kollaborazzjoni ma' Akon, Gaga bdiet tibni l-materjal proprju tagħha, fejn ħadmet bi sħiħ għall-ewwel album tagħhom, viċin tim ta' produtturi bħal RedOne u Rob Fusari. Wara li għall-bidu bdiet tiċċentra l-mużika tagħha fuq id-<ref target="https://mt.wikipedia.org/wiki/Dance">dance</ref> <ref target="https://mt.wikipedia.org/wiki/Mużika_elettronika">elettronika</ref> <ref target="https://mt.wikipedia.org/wiki/Avant-garde">avant-garde</ref>, sabet it-triq mużikali tagħha meta bdiet tavviċina aktar għall-<ref target="https://mt.wikipedia.org/wiki/Mużika_pop">pop melodiku</ref> u għall-<ref target="https://mt.wikipedia.org/wiki/Glam_rock">glam rock</ref> ta' <ref target="https://mt.wikipedia.org/wiki/David_Bowie">David Bowie</ref> u l-grupp <ref target="https://mt.wikipedia.org/wiki/Queen">Queen</ref>;</p>
<p><hi rend="bold">“</hi>Minn dejjem kont inħobb il-mużika u d-dinja tal-ispettaklu. Inħobb ħafna l-mużika pop, rock u mmur għal kunċerti iżda wkoll it-teatru. Meta skoprejt il-mużika tal-Queen u ta' David Bowie fhimt li stajt inwaħħad flimkien il-pop u r-rock flimkien mad-dance, għar-repertorji tiegħi.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><hi rend="bold">”</hi></p>

Id-debutt: <hi rend="italic">The Fame</hi>
<figure><caption>Lady Gaga waqt esebizzjoni diretta</caption></figure>
<p>Nhar it-8 ta' April iddebuttat bil-kanzunetta "<ref target="https://mt.wikipedia.org/wiki/Just_Dance">Just Dance</ref>", li laħqet instantanjament it-tieni post fil-klassifika dance tal-Istati Uniti u fl-ewwel post f'seba' pajjiżi — l-<ref target="https://mt.wikipedia.org/wiki/Awstralja">Awstralja</ref>, l-<ref target="https://mt.wikipedia.org/wiki/Irlanda">Irlanda</ref>, il-<ref target="https://mt.wikipedia.org/wiki/Kanada">Kanada</ref>, l-<ref target="https://mt.wikipedia.org/wiki/Olanda">Olanda</ref>, ir-<ref target="https://mt.wikipedia.org/wiki/Renju_Unit">Renju Unit</ref> u l-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-Just_Dance_klassifiki-16">[16]</ref> F'Awwissu tal-2008 ippubblikat l-album debuttanti tagħha, <hi rend="italic"><ref target="https://mt.wikipedia.org/wiki/The_Fame">The Fame</ref></hi>, fejn fih għamlet analiżi ta' kull aspett tal-fama u li wieħed isir famuż. L-album jiġbor fih diversi ġeneri mużikali, li jmorru mid-<ref target="https://mt.wikipedia.org/wiki/Dance">dance</ref> għall-<ref target="https://mt.wikipedia.org/wiki/Elettropop">elettropop</ref>.<ref target="https://mt.wikipedia.org/wiki/Il-Paġna_prinċipali#cite_note-Allmusic_bio-13">[13]</ref> Fil-frattemp, Lady Gaga bdiet taħdem fil-proġett kollettiv imsejjaħ "Haus of Gaga", fejn ikkollaboraw ma' Gaga fuq il-ħwejjeġ tagħha, ix-xenografija u esperimentazzjoni ta' tipi ġodda ta' ħsejjes.<ref target="https://mt.wikipedia.org/wiki/Il-Paġna_prinċipali#cite_note-Times_Online.co.uk-5">[5]</ref> Fil-proġett ipparteċipaw stilisti u produtturi, li taw ħajja għal tim kreattiv fuq mudell tal-"Factory" ta' <ref target="https://mt.wikipedia.org/wiki/Andy_Warhol">Andy Warhol</ref>.</p>
<p>It-tieni silta mużikali mill-album <hi rend="italic">The Fame</hi>, "<ref target="https://mt.wikipedia.org/wiki/Poker_Face">Poker Face</ref>", ħarġet fit-23 ta' Settembru, 2008, u sparat fil-quċċata ta' madwar għoxrin pajjiż, ħafna minnhom ikunu swieq mużikali kbar. "Poker Face" saret ukoll it-tieni kanzunetta konsekuttiva ta' gaga li waslet fl-ewwel post fil-<ref target="https://mt.wikipedia.org/wiki/Billboard_Hot_100">Billboard Hot 100</ref> f'April 2009.<ref target="https://mt.wikipedia.org/wiki/Il-Paġna_prinċipali#cite_note-Poker_Face_klassifiki-17">[17]</ref> Suċċessivament, il-Haus of Gaga bdiet iddawwar l-attenzjoni tagħha lejn is-suq Amerikan b'Gaga tipparteċipa fl-ewwel serje ta' kunċerti flimkien mal-kollegi tagħha fl-<ref target="https://mt.wikipedia.org/wiki/Interscope_Records">Interscope</ref>, New Kids on the Block, li kienu għadhom kif reġgħu ngħaqdu. Hi dehret bħala arista mistiedna fil-kanzunetta "Big Girl Now" mill-album ġdid tagħhom, <hi rend="italic"><ref target="https://mt.wikipedia.org/wiki/The_Block">The Block</ref></hi>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> L-album <hi rend="italic">The Fame</hi> kompla jimpressjona fil-klassifiki mondjali, fejn laħaq l-ewwel post fil-<ref target="https://mt.wikipedia.org/wiki/Kanada">Kanada</ref> u l-<ref target="https://mt.wikipedia.org/wiki/Irlanda">Irlanda</ref>, u l-kanzunetti tiegħu ma naqsux li jidhru wkoll fil-quċċatta ta' diversi klassifiki.</p>
<p>Fl-2009 bdew l-ewwel rikonoxximenti tal-ħidmiet tagħhom, bil-kanzunetta "Just Dance" tiġi nominata bħala "L-Aqwa Produzzjoni Dance" fil-51 edizzjoni tal-<ref target="https://mt.wikipedia.org/wiki/Grammy_Award">Grammy Awards</ref>, li suċċessivament ġie mirbuħ minn "<ref target="https://mt.wikipedia.org/wiki/Harder,_Better,_Faster,_Stronger">Harder, Better, Faster, Stronger</ref>" ta' <ref target="https://mt.wikipedia.org/wiki/Daft_Punk">Daft Punk</ref>. Fit-18 ta' April 2009, flimkien ma' <ref target="https://mt.wikipedia.org/wiki/Brandon_Flowers">Brandon Flowers</ref> tal-grupp <ref target="https://mt.wikipedia.org/wiki/The_Killers">The Killers</ref>, esebixxiet flimkien mal-<ref target="https://mt.wikipedia.org/wiki/Pet_Shop_Boys">Pet Shop Boys</ref> fuq il-palk tal-<ref target="https://mt.wikipedia.org/wiki/BRIT_Awards">BRIT Awards</ref> 2009.</p>
<p>Nhar it-3 ta' Frar 2009 ġiet ippublikata t-tielet kanzunetta tal-album, "<ref target="https://mt.wikipedia.org/wiki/Eh,_Eh_(Nothing_Else_I_Can_Say)">Eh, Eh (Nothing Else I Can Say)</ref>", li rċiviet ħafna rikonoxximenti fl-<ref target="https://mt.wikipedia.org/wiki/Awstralja">Awstralja</ref>, fi <ref target="https://mt.wikipedia.org/wiki/New_Zealand">New Zealand</ref> u <ref target="https://mt.wikipedia.org/wiki/Franza">Franza</ref>, minkejja li ma rnexxilhiex tħalli l-istess marka bħad-diski preċedenti. Xahar wara ħarġet ir-raba' kanzunetta, "<ref target="https://mt.wikipedia.org/wiki/LoveGame">LoveGame</ref>" li kisbet suċċess fl-Amerika. Il-vidjo ta' din il-kanzunetta, madanakollu, qajjem ħafna polemiċi f'diversi pajjiżi fejn ġie ċċensurat u saħansitra, l-istazzjon televiżiv Awstraljan <ref target="https://mt.wikipedia.org/wiki/Network_Ten">Network Ten</ref> irrifjuta li jdoqq dan il-vidjo minħabba kontenut sesswalment espliċitu.<ref target="https://mt.wikipedia.org/wiki/Il-Paġna_prinċipali#cite_note-radiogaga-19">[19]</ref></p>
<p>Nhar it-12 ta' Marzu 2009 ingħata l-bidu t-tour fl-Amerika ta' Fuq, <hi rend="italic"><ref target="https://mt.wikipedia.org/wiki/The_Fame_Ball_Tour">The Fame Ball Tour</ref></hi>, prodott fuq il-mudell tal-kollettiv <hi rend="italic">Haus of Gaga</hi>, b'esebizzjonijiet multimedjali, fejn barra li dan it-tour kien jikkonċentra fuq il-mużika, ta importanza lill-<ref target="https://mt.wikipedia.org/wiki/Moda">moda</ref> u t-<ref target="https://mt.wikipedia.org/wiki/Teknoloġija">teknoloġija</ref>. Is-sett ta' kunċerti kienu jinvolvu tapep differenti, minn <ref target="https://mt.wikipedia.org/wiki/Los_Angeles">Los Angeles</ref>, <ref target="https://mt.wikipedia.org/wiki/San_Diego">San Diego</ref>, <ref target="https://mt.wikipedia.org/wiki/San_Francisco">San Francisco</ref> u diversi postijiet oħra. Barraminnhekk, biex tippromwovi s-cd tagħha, esebixxiet f'diversi programmi televiżi kemm dawk Amerikani kif ukoll dawk barranin.</p>





Ħoloq esterni

<list type="unordered"><item><ref target="http://www.ladygaga.com/">Sit uffiċjali</ref></item>
<item><ref target="http://www.imdb.com/name/nm3078932/">Il-Paġna prinċipali</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item>
<item><ref target="http://www.interscope.com/ladygaga">Profil</ref> fuq <ref target="https://mt.wikipedia.org/wiki/Interscope_Records">Interscope Records</ref></item></list>
</text></body></html>