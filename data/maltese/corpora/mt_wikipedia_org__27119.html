<html><body><text id="wikipedia_mt_wikipedia_org__27119.html" ns="0" revid="269743" sourceurl="https://mt.wikipedia.org/wiki/Vincent_van_Gogh" title="Vincent van Gogh" type="wikipedia">Vincent van Gogh

<p><hi rend="bold">Vincent Willem van Gogh</hi> ([ˈvɪnsənt ˈʋɪləm vɑŋ ˈɣɔx]; twieled fit-30 ta' Marzu 1853 – miet fid-29 ta' Lulju 1890) kien pittur <ref target="https://mt.wikipedia.org/wiki/Pajjiżi_l-Baxxi">Olandiż</ref> ta' wara l-<ref target="https://mt.wikipedia.org/wiki/Impressjoniżmu">Impressjoniżmu</ref> li wara <ref target="https://mt.wikipedia.org/wiki/Mewt">mewtu</ref> sar wieħed mill-iktar figuri famużi u influwenti fl-istorja tal-<ref target="https://mt.wikipedia.org/wiki/Arti">arti</ref> tal-Punent.</p>
Ħajja personali u tagħlim
<p>Van Gogh twieled f'familja ta' klassi medja-għolja, u beda jpinġi minn mindu kien tifel.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fi tfulitu huwa kien serju, kwiet u ħosbien. Bħala żagħżugħ, huwa ħadem bħala bejjiegħ tal-arti, u spiss kien jivvjaġġa, iżda qabditu d-<ref target="https://mt.wikipedia.org/wiki/Dipressjoni">dipressjoni</ref> wara li ttrasferixxa ruħu f'<ref target="https://mt.wikipedia.org/wiki/Londra">Londra</ref>. Huwa fittex il-wens fir-<ref target="https://mt.wikipedia.org/wiki/Reliġjon">reliġjon</ref> u qatta' xi żmien bħala missjunarju Protestant fin-Nofsinhar tal-Belġju. Il-mard u s-solitudni ħakmulu ħajtu qabel ma qabad ipitter fl-1881, wara li mar lura biex jgħix fid-dar tal-ġenituri tiegħu. Ħuħ iż-żgħir Theo appoġġah finanzjarjament, u bejniethom baqgħu jikkorrispondu fit-tul permezz ta' ittri.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p><p> 

Ix-xogħlijiet bikrin tiegħu, l-iktar natura mejta u rappreżentazzjonijiet ta' raħħala, fihom ftit sinjali tal-kulur qawwi li ddistingwa x-xogħol tiegħu iktar 'il quddiem. Fl-1886, huwa mar jgħix f'<ref target="https://mt.wikipedia.org/wiki/Pariġi">Pariġi</ref>, fejn iltaqa' ma' membri tal-<hi rend="italic">avant-garde</hi>, fosthom <ref target="https://mt.wikipedia.org/wiki/Émile_Bernard">Émile Bernard</ref> u <ref target="https://mt.wikipedia.org/wiki/Paul_Gauguin">Paul Gauguin</ref>, li kienu qed jirreaġixxu kontra s-sensibbiltà tal-Impressjoniżmu. Meta x-xogħol tiegħu żviluppa, huwa ħoloq approċċ ġdid għan-natura mejta u għall-pajsaġġ lokali. Il-<ref target="https://mt.wikipedia.org/wiki/Pittura">pitturi</ref> tiegħu sar ikollhom kuluri iktar jgħajtu filwaqt li żviluppa stil li twettaq għalkollox matul iż-żjara tiegħu f'<ref target="https://mt.wikipedia.org/wiki/Arles">Arles</ref> fin-Nofsinhar ta' Franza fl-1888. Matul dan il-perjodu, huwa wessa' s-suġġetti tiegħu biex jinkludi wkoll sensiela ta' siġar taż-<ref target="https://mt.wikipedia.org/wiki/Żebbuġ">żebbuġ</ref>, għelieqi tal-qamħ, u ġirasoli.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p><list type="unordered">
<item><hi rend="italic">Natura mejta: Vażun bi Tnax-il Ġirasol</hi>, Awwissu 1888, Neue Pinakothek, Munich</item>
<item><hi rend="italic">Fjurdulis</hi>, Mejju 1889, il-Mużew ta' J. Paul Getty, Los Angeles</item>
<item><hi rend="italic">Inwar tal-Lewż</hi>, Frar 1890, il-Mużew ta' Van Gogh, Amsterdam</item>
</list>
Mard psikjatriku u mewt
<p>Van Gogh kien ibati minn episodji psikotiċi u delużjonijiet, u minkejja li kien jinkwieta dwar l-istabbiltà mentali tiegħu, spiss kien jittraskura s-saħħa fiżika tiegħu, ma kienx jiekol sew u kien jixrob ħafna <ref target="https://mt.wikipedia.org/wiki/Alkoħoliżmu">alkoħol</ref>. Il-ħbiberija tiegħu ma' Gauguin intemmet wara konfrontazzjoni b'xafra meta, fis-saħna tal-mument, huwa qata' parti mill-widna x-xellugija tiegħu stess.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Huwa qatta' xi żmien fi sptarijiet psikjatriċi, inkluż perjodu f'<ref target="https://mt.wikipedia.org/wiki/Saint-Rémy">Saint-Rémy</ref>. Wara li qabad u telaq u ttrasferixxa ruħu fl-Auberge Ravoux f'Auvers-sur-Oise qrib Pariġi, huwa ġie taħt il-kura tat-<ref target="https://mt.wikipedia.org/wiki/Tabib">tabib</ref> omeopatiku <ref target="https://mt.wikipedia.org/wiki/Paul_Gachet">Paul Gachet</ref>. Id-dipressjoni tiegħu ppersistiet, u fis-27 ta' Lulju 1890, Van Gogh x'aktarx li spara lilu nnifsu f'sidru b'revolver tat-tip Lefaucheux. Jumejn wara huwa miet bil-ġrieħi li kkawża lilu nnifsu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Xogħlijiet
<figure><caption><hi rend="italic">Il-Lejl bil-Kwiekeb</hi>, Ġunju 1889, il-Mużew tal-Arti Moderna, New York</caption></figure>
<p>F'deċennju, huwa ħoloq madwar 2,100 opra tal-arti, inkluż xi 860 <ref target="https://mt.wikipedia.org/wiki/Pittura">pittura</ref> taż-żejt fuq it-tila, li l-biċċa l-kbira minnhom saru fl-aħħar sentejn ta' ħajtu.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Jinkludu pajsaġġi, <ref target="https://mt.wikipedia.org/wiki/Natura_mejta">natura mejta</ref>, ritratti u awtoritratti, u huma kkaratterizzati minn kuluri qawwijin u drammatiċi, u daqqiet impulsivi u espressivi bil-pinzell, li taw kontribut siewi għall-pedamenti tal-arti moderna. Huwa ma kellux suċċess kummerċjalment, u s-suwiċidju tiegħu meta kellu seba' u tletin sena seħħ wara snin ta' dipressjoni u faqar.</p><p>

Meta kien ħaj, Van Gogh ma kellux suċċess kummerċjali, u kien jitqies bħala miġnun u falliment. Peress li sar famuż wara li kkommetta suwiċidju, huwa ġie meqjus bħala ġenju mhux mifhum fl-immaġinarju pubbliku. Ir-reputazzjoni tiegħu kibret fil-bidu tas-seklu 20, peress li elementi tal-istil tiegħu ġew inkorporati mill-Fauves u mill-Espressjonisti Ġermaniżi. Huwa kiseb suċċess kritiku u kummerċjali mifrux fid-deċennji ta' wara, u huwa mfakkar bħala pittur importanti iżda traġiku. Il-personalità problematika tiegħu tintuża bħala eżempju tal-ideal Romantiku ta' artisti torturat. Illum il-ġurnata, ix-xogħlijiet ta' Van Gogh huma fost l-iktar pitturi għaljin li qatt inbigħu fid-dinja, u l-legat tiegħu ġie onorat minn <ref target="https://mt.wikipedia.org/wiki/Mużew">mużew</ref> f'ismu, il-Mużew ta' Van Gogh f'<ref target="https://mt.wikipedia.org/wiki/Amsterdam">Amsterdam</ref>, li għandu l-ikbar kollezzjoni fid-dinja tal-pitturi u tat-tpinġijiet tiegħu.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p><list type="unordered">
<item><hi rend="italic">Awtoritratt b'Kappell Griż tal-Felt</hi>, ix-Xitwa 1887-1888, il-Mużew ta' Van Gogh, Amsterdam</item>
<item><hi rend="italic">Awtoritratt b'Kappell tat-Tiben</hi>, Pariġi, ix-Xitwa 1887-1888, il-Metropolitan Museum of Art, <ref target="https://mt.wikipedia.org/wiki/Belt_ta'_New_York">New York</ref></item>
<item><hi rend="italic">Awtoritratt</hi>, 1889, il-Gallerija Nazzjonali tal-Arti, Washington D.C. Fl-awtoritratti tiegħu li għamel f'Saint-Rémy jidher min-naħa ta' widintu mhux maqtugħa, kif kien jara lilu nnifsu fil-mera</item>
</list>
</text></body></html>