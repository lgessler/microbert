<html><body><text id="wikipedia_mt_wikipedia_org__6922.html" ns="0" revid="267482" sourceurl="https://mt.wikipedia.org/wiki/Guy_de_Maupassant" title="Guy de Maupassant" type="wikipedia">Guy de Maupassant
<p><hi rend="bold">Guy de Maupassant</hi> (5 t’Awwissu <ref target="https://mt.wikipedia.org/wiki/1850">1850</ref> Tourville-sur-Arques (Seine-Maritime), <ref target="https://mt.wikipedia.org/wiki/Franza">Franza</ref> - 6 ta’ Lulju, 1893, <ref target="https://mt.wikipedia.org/wiki/Pariġi">Pariġi</ref>) kien kittieb <ref target="https://mt.wikipedia.org/wiki/Franza">Franċiż</ref> tal-aħħar tas-seklu XIX.</p>
<p>Maupassant ħalla marka importanti fuq il-letteratura Franċiża bis-sitt rumanzi tiegħu, fosthom <hi rend="italic"><ref target="https://mt.wikipedia.org/wiki/Une_vie">Une vie</ref></hi> fl-1883, <hi rend="italic"><ref target="https://mt.wikipedia.org/wiki/Bel_ami">Bel ami</ref></hi> fl-1885, <hi rend="italic"><ref target="https://mt.wikipedia.org/wiki/Pierre_et_Jean">Pierre et Jean</ref></hi> fl-1887/1888, imma fuq kollox bin-novelli (iżjed minn 300), xi mdaqqiet  imsejħin rakkonti, bħal <hi rend="italic"><ref target="https://mt.wikipedia.org/wiki/Boule_de_Suif">Boule de Suif</ref></hi> fl-1880, <hi rend="italic"><ref target="https://mt.wikipedia.org/wiki/Les_Contes_de_la_bécasse">Les Contes de la bécasse</ref></hi> fl-1883 jew <hi rend="italic"><ref target="https://mt.wikipedia.org/wiki/Le_Horla">Le Horla</ref></hi> fl-1887. Dawn jolqtuna bil-qawwa realistika tagħhom, bl-element ta’ fantastija u bil-pessimiżmu li spiss jispiċċa fix-xejn, imma anki bis-sengħa stilistika. Il-karriera letterarja ta’ Guy de Maupassant kienet biss ta’ għaxar snin – mill-1880 sa l-1890 – sakemm ftit ftit iġġenen u ta’ 43 sena miet  b’dil-marda. Guy de Maupassant kien diġa famuż f’ħajtu u l-fama tiegħu baqgħet qawwija sal-lum, imġedda minn bosta adattamenti tax-xogħlijiet tiegħu għaċ-ċinema (pereżempju <ref target="https://mt.wikipedia.org/wiki/Jean_Renoir">Jean Renoir</ref>) u għat-televiżjoni (pereżempju <ref target="https://mt.wikipedia.org/wiki/Claude_Santelli">Claude Santelli</ref>).</p>
Bijografija
<p>Maupassant twieled fix-château de Miromesnil, Tourville-sur-Arques (Seine-Maritime) <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>.
Il-familja Maupassant kienet waħda antika li ġiet minn Lorraine u marret Seine-Maritime (in-Normandija) f’nofs is-seklu XIX. Missieru, Gustave de Maupassant, iżżewweġ fl-1846 lil Laure le Poittevin, tfajla tal-borgeżija. Din, ta' tifla, ma’ ħuwa Alfred, kienet ħabiba ta’ <ref target="https://mt.wikipedia.org/wiki/Gustave_Flaubert">Gustave Flaubert</ref>, bin <ref target="https://mt.wikipedia.org/wiki/Kirurgu">kirurgu</ref> minn <ref target="https://mt.wikipedia.org/wiki/Rouen">Rouen</ref>, li kellu jkun ta’ influwenza kbira fil-ħajja ta’ binha. Kienet mara ta’ kultura mhux komuni, tħobb il-letteratura klassika, l-iżjed ‘il <ref target="https://mt.wikipedia.org/wiki/William_Shakespeare">Shakespeare</ref>. Mifruda minn żewġha, rabbiet waħidha ż-żewġ subien tagħha, Guy u Hervé, il-kbir.</p>
<p>Maupassant qatta’ tfulitu f’Étretat fid-dar bl-isem "Les Verguies", fejn, bejn il-baħar u r-raba’,  kiber fl-imħabba tan-natura u n-namri ta’ barra;  kien imur jistad mas-sajjieda tal-post u jitkellem bid-dijalett mal-bdiewa. Kellu rabta profonda ma’ ommu.</p>
<p>L-ewwel daħal is-seminarju żgħir ta’ Yvetot, kif xtaqet ommu, imma rnexxielu jġegħilhom ikeċċuh. Kien f'dak iż-żmien, meta kellu tlettax-il sena, li beda jikteb xi versi. Mill-ewwel laqgħa ma' l-edukazzjoni Kattolika rabba ostilità qawwija lejn ir-reliġjon li baqgħet miegħu għal dejjem. Wara bagħtuh il-liċeo ta’ Rouen, fejn kien student tajjeb, ta ruħu għall-poeżija u ħa parti f’ħafna drammi tat-teatru.
Kien hemm li sar ħabib ta’ Louis Bouilhet u fuq kollox ta’ Gustave Flaubert.</p>
<p>Fl-1870, ftit wara li ħa l-<hi rend="italic">baccalauréat</hi>, inkiteb bħala volontier għall-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref>. Għall-ewwel kien fl-amministrazzjoni u mbagħad fl-artillerija fejn ħa parti fl-irtirata tal-armati Normandiżi quddiem l-avvanz tal-Germaniżi. Wara l-gwerra, ħallas lil xi ħadd biex jagħmel is-servizz militari minfloku u ħalla n-Normandija għal Pariġi fejn għadda għaxar snin, l-ewwel jaħdem fil-Ministeru tal-Baħar u mill-1878 fil-Ministeru tal-Edukazzjoni. Matul dawn l-għaxar snin kien imdejjaq ħafna u l-unika distrazzjoni kienet li jmur bil-kenura fuq is-<ref target="https://mt.wikipedia.org/wiki/Seine">Seine</ref> nhar ta’ Ħadd u fil-vaganzi.</p>
<p><ref target="https://mt.wikipedia.org/wiki/Gustave_Flaubert">Gustave Flaubert</ref> ħadu taħt ġwinħajh u kien miegħu qiesu missier letterarju li għenu u ggwidah fid-dħul tiegħu fil-ġurnaliżmu u l-letteratura. Għandu iltaqa’ mar-rumanzier  Russu <ref target="https://mt.wikipedia.org/wiki/Ivan_Turgenev">Ivan Turgenev</ref> <ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u ma’ <ref target="https://mt.wikipedia.org/wiki/Émile_Zola">Émile Zola</ref>, kif ukoll ma’ bosta kittieba tal-iskejjel naturalisti u realisti. F’daż-żmien kiteb ħafna versi u biċċiet qosra.</p>
<p>Beda jikteb wkoll artikli għal bosta ġurnali importanti bħal <hi rend="italic"> <ref target="https://mt.wikipedia.org/wiki/Le_Figaro">Le Figaro</ref> </hi>, <hi rend="italic">Gil Blas</hi>, <hi rend="italic">Le Gaulois</hi> u <hi rend="italic">l’Écho de Paris</hi> u mbagħad fil-ħin li kien jibqagħlu kien jikteb ir-rumanzi u n-novelli. Fl-1879 ippublika l-ewwel ktieb, <hi rend="italic">Histoire du vieux temps</hi> li kien fih xi mitt paġna. Flimkien ma’ <ref target="https://mt.wikipedia.org/wiki/Émile_Zola">Zola</ref>, fl-1880 ikkontribwixxa għall-ġabra tax-xogħol tal-kittieba naturalisti, <ref target="https://mt.wikipedia.org/wiki/Les_Soirées_de_Médan">Les Soirées de Médan</ref>, bl-ewwel novella tiegħu, <hi rend="italic"><ref target="https://mt.wikipedia.org/wiki/Boule_de_Suif">Boule de Suif</ref></hi>, li mill-ewwel għamlet suċċess kbir u Flaubert iddiskriviha bħala "kapulavur li jibqa’".</p>
<p>L-għaxar snin mil-1880 sa l-1890 kien il-perijodu l-iżjed fertili tal-ħajja ta’ Maupassant: ippublika 6 rumanzi, iżjed minn 300 novella u xi deskrizzjonijiet tal-vjaġġi. Wara li sar famuż bl-ewwel novella, kien jaħdem metodikament u kull sena kien jipproduċi żewġ kotba u xi drabi erbgħa. Bit-talent u s-sens kummerċjali li kellu ma damx ma sar għani. </p>
<p>Fl-1881, ippublika l-ewwel volum ta’ novelli bit-titlu <hi rend="italic"><ref target="https://mt.wikipedia.org/wiki/La_Maison_Tellier">La Maison Tellier</ref></hi>, li f’sentejn kellu tnax-il edizzjoni; fl-1883, lesta l-ewwel rumanz tiegħu <hi rend="italic"><ref target="https://mt.wikipedia.org/wiki/Une_vie">Une vie</ref></hi>, li biegħ ħamsa u għoxrin elf kopja f’inqas minn sena. Bil-flus li qala’ minn <hi rend="italic">La Maison Tellier</hi> bena d-dar "La Guillette" f’Étretat. </p>
<p>Fir-rumanzi tiegħu ikkonċentra l-osservazzjonijiet kollha mifruxin fin-novelli. It-tieni rumanz tiegħu, <hi rend="italic"><ref target="https://mt.wikipedia.org/wiki/Bel-ami">Bel-ami</ref></hi>, deher fl-<ref target="https://mt.wikipedia.org/wiki/1885">1885</ref> u kien stampat 37 darba f’erba’ xhur. Fl-1887/1888 kiteb wieħed mill-kapulavuri tiegħu, <hi rend="italic"><ref target="https://mt.wikipedia.org/wiki/Pierre_et_Jean">Pierre et Jean</ref></hi>.</p>
<p>L-antipatija naturali li kellu għas-soċjetà, ġegħlitu jirtira fis-solitudni u l-meditazzjoni. Ivvjaġġa fit-tul fl-<ref target="https://mt.wikipedia.org/wiki/Alġerija">Alġerija</ref>, l-<ref target="https://mt.wikipedia.org/wiki/Italja">Italja</ref>, l-<ref target="https://mt.wikipedia.org/wiki/Ingiliterra">Ingiliterra</ref>, il-<ref target="https://mt.wikipedia.org/wiki/Bretanja">Bretanja</ref>, <ref target="https://mt.wikipedia.org/wiki/Sqallija">Sqallija</ref>, u l-<ref target="https://mt.wikipedia.org/wiki/Alvernja">Alvernja</ref> u kull vjaġġ kien is-soltu jfisser kotba ġodda. Mar kroċjata fuq il-yacht privat tiegħu "Bel-Ami" imsemmi għar-rumanz tiegħu <hi rend="italic"><ref target="https://mt.wikipedia.org/wiki/Bel-Ami">Bel-Ami</ref></hi> li kiteb fl-1885. Din il-kroċjata, li fiha għadda Cannes, Agay u Saint-Tropez, ispiratu biex jikteb <hi rend="italic"><ref target="https://mt.wikipedia.org/wiki/Sur_l’eau">Sur l’eau</ref></hi>. Dan l-ivvjaġġar ma żammux milli jagħmel ħbieb fost in-nies letterarji importanti ta’ żmienu: <ref target="https://mt.wikipedia.org/wiki/Alexandre_Dumas_it-tifel">Alexandre Dumas it-tifel</ref> kien iħobbu bħala missieru. Guy intlaqgħat ukoll mid-dħulija tal-istoriku-filosfu <ref target="https://mt.wikipedia.org/wiki/Taine">Taine</ref> li ltaqa’ f’Aix-les-Bains.</p>
<figure><caption> Il-qabar ta' Guy de Maupassant</caption></figure>
<p>Flaubert baqa’ l-gwida letterarju tiegħu waqt li l-ħbiberija ta’ Maupassant ma’ l-aħwa Goncourt ma damitx wisq; il-frankezza tiegħu u l-opinjoni qarsa tal-ħajja umana ma kinetx taqbel ma’ l-ambjent ta’ tqassqis, skandlu, dupliċità u kritika għajjura li ż-żewġ aħwa ħolqu madwarhom taħt li-iskuża ta’ <hi rend="italic">salon</hi> letterarju fl-istil tas-seklu XVIII. </p>
<p>Fl-aħħar snin trabbiet fih ġibda esaġerata għas-solitudni, biża’ kostanti mill-mewt u ċertu paranoja, forsi minħabba l-marda tas-sifili li kien ħa f’żogħżitu. Fl-ewwel ta’ Jannar tal-1892 ipprova joqtol ruħu b’idejħ billi jxoqq gerżumtu. Għalhekk ħaduh <ref target="https://mt.wikipedia.org/wiki/Pariġi">Pariġi</ref> fil-klinika tat-tabib Émile Blanche fejn miet b’paralisi ġenerali, xahar qabel ma għalaq 43 sena, fis-6 ta’ Lulju tal-1893, wara li kien mitluf minn sensieh għal sitt xhur. Iċ-ċertifikat tal-mewt kien fih li "twieled Sotteville, qrib Yvetot" u din bdiet il-polemika fuq post twelidu. </p>
<p>Indifen mingħajr tebut fiċ-ċimiterju ta’ <ref target="https://mt.wikipedia.org/wiki/Montparnasse">Montparnasse</ref> f’<ref target="https://mt.wikipedia.org/wiki/Pariġi">Pariġi</ref>.</p>
Ħarsa lejn ix-xogħol
Prinċipji estetiċi
<p>L-idejat ta’ Maupassant fuq l-arti narrativa jidhru speċjalment fil-<hi rend="italic">Prefazju</hi> ta’ <hi rend="italic"><ref target="https://mt.wikipedia.org/wiki/Pierre_et_Jean">Pierre et Jean</ref></hi> bit-titlu <hi rend="italic">Le roman</hi> fl-1887/1888.</p>
<p>Għalih, ir-rumanzier għandu jagħmel kollox fix-xogħol "biex jikseb ir-realtà sempliċi, u biex juri l-bniedem kontemporanju kif jidher quddiem għajnejh", għalih fil-fatti "l-artisti kbar huma dawk li jimponu l-illużjonijiet personali tagħhom".</p>
<p>Maupassant ċaħad ir-rumanz <ref target="https://mt.wikipedia.org/wiki/Romantiku">romantiku</ref> u l-"viżjoni tiegħu sfurmata, sopra-umana, poetika" u r-rumanz <ref target="https://mt.wikipedia.org/wiki/Simbolista">simbolista</ref> kkaratterizzat b’psikoloġiżmu żejjed u kitba  artistika żejda, u żamm ma’ l-ideal tar-"rumanz objettiv" li jfittex ir-realiżmu imma jaf il-limiti tiegħu. Għalih, "ir-realiżmu hu viżjoni personali tad-dinja li hu (il-kittieb) jipprova jikkomunika billi jirriproduċih fi ktieb" u biex jikseb dan ir-rumanzier immexxi mill personalità tiegħu jagħmel għażla mir-realtà. "Dejjem lilna nfisna irridu  nuru", isostni kif  ukoll li r-rumanz hu kompożizzjoni artistika, "ġabra bis-sengħa ta’ fatti żgħar minn fejn joħroġ is-sens definittiv tax-xogħol". Maupassant jiċħad ukoll in-naturaliżmu b’dokumentazzjoni dettaljata żżejjed u li jipprova jagħti realiżmu sħieħ bħal dak ta’ Zola, imma jippratika realiżmu mingħajr ma’ jħalli l-moralità żżommu milli jiddiskrivi r-realtà sordida bħal fil-mewt ta’ Forestier f’<hi rend="italic"><ref target="https://mt.wikipedia.org/wiki/Bel-Ami">Bel-Ami</ref></hi> jew tal-kelba f’Kapitlu X ta’ <hi rend="italic"><ref target="https://mt.wikipedia.org/wiki/Une_vie">Une vie</ref></hi>.</p>
<p>Maupassant fittex l-użu meqjus tal-fatti u l-ġesti iżjed mill-ispjegazzjoni psikoloġika għaliex "il-psikoloġija trid tkun moħbija fil-ktieb kif inhi moħbija taħt il-fatti fil-ħajja vera", dan il-qies jgħodd ukoll għad-deskrizzjonijiet tiegħu u hekk inqata’ sewwa mill-istil balzacjan. Minħabba din il-ġibda għal kitba sfiqa fil-qosor Maupassant wera preferenza għan-novella: kiteb iżjed minn tliet mija minn dawn u ħames rumanzi biss, veru f’għaxar snin. </p>
<p>Fl-aħħar Maupassant b’tribut lil <ref target="https://mt.wikipedia.org/wiki/Gustave_Flaubert">Flaubert</ref> reġa’ uża l-formula ta’ <ref target="https://mt.wikipedia.org/wiki/Buffon">Buffon</ref> li skontu "it-talent hu sabar twil" u żamm "lingwa ċara, loġika u nervuża", kontra il-kitba artistika tas-snin 1880-1890 pereżempju tal-aħwa <ref target="https://mt.wikipedia.org/wiki/Goncourt">Goncourt</ref>.</p>
Suġġetti
<p>Is-suġġetti huma marbutin mal-ħajja ta’ kuljum ta’ żmienu u esperjenzi differenti tal-ħajja tal-awtur:</p>
<list type="unordered"><item>In-<ref target="https://mt.wikipedia.org/wiki/Normandija">Normandija</ref>, ir-reġjun tat-twelid ta’ Maupassant, kellha post importanti fix-xogħlijiet tiegħu bill-veduti tagħha (kampanja, baħar u bliet bħal <ref target="https://mt.wikipedia.org/wiki/Rouen">Rouen</ref> f’<hi rend="italic">Une vie</hi> jew <ref target="https://mt.wikipedia.org/wiki/Le_Havre">Le Havre</ref> f’<hi rend="italic">Pierre et Jean</hi>) u l-abitanti, jkunu raħħala (<hi rend="italic">Aux champs</hi> – <hi rend="italic">Toine</hi>...), nobbli tal-kampanja jew nobbli żgħar (<hi rend="italic">Une vie</hi>) jew ta’ borgeżija baxxa (<hi rend="italic">Pierre et Jean</hi>). Però in-Normandija ma servietx ta’ kwadru spazjali uniku kif għamlet il-belt ta' <ref target="https://mt.wikipedia.org/wiki/Pariġi">Pariġi</ref> meta qdiet bħala sfond għar-rumanz kbir tiegħu <hi rend="italic">Bel-Ami</hi> li fih juri kwartieri differenti definiti soċjalment,  b’mod partikulari l-ambjent mondan u tan-negozju li nerġgħu insibu pereżempju f’<hi rend="italic">Fort comme la mort</hi> jew <hi rend="italic">Mont Oriol</hi>. L-ambjent tal-impjegati baxxi tal-uffiċini Pariġini u l-popolin aktarx jidher fin-novelli bħal <hi rend="italic">L’héritage</hi> jew <hi rend="italic">La parure</hi>, <hi rend="italic">Une partie de campagne</hi> jew <hi rend="italic">Deux amis</hi> għat-tieni.</item>
<item>Il-gwerra tal-1870 u l-okkupazzjoni Ġermaniża kienet tema oħra importanti fejn Maupassant fakkar il-ġrajjiet ta’ għaxar jew ħmistax-il sena qabel: il-lista twila, nsemmu biss <hi rend="italic">Boule de suif</hi> – <hi rend="italic">Mademoiselle Fifi</hi> – <hi rend="italic">Deux amis</hi> – <hi rend="italic">Le père Milon</hi> – <hi rend="italic">La folle</hi>…</item>
<item>Fuq il-pjan uman, Maupassant kien iħobb jiddiskrivi n-nisa, sikwit bħala vittmi (Jeanne f’ <hi rend="italic">Une vie</hi>, <hi rend="italic">La petite Roque</hi>, <hi rend="italic">Miss Harriet</hi>...) u speċjalment il-figura ta' <hi rend="bold">prostituta</hi> (<hi rend="italic">Boule de suif</hi> – <hi rend="italic">Mademoiselle Fifi</hi> – <hi rend="italic">La maison Tellier</hi>...). Is-suġġett tal-<hi rend="bold">familja</hi> u tal-<hi rend="bold">iben jew bint</hi> hu daqshom għal qalbu sikwit bil-kwistjoni tal-<hi rend="bold">paternità</hi> (<hi rend="italic">Pierre et Jean</hi> – <hi rend="italic">Boitelle</hi> – <hi rend="italic">Aux champs</hi> – <hi rend="italic">L’enfant</hi> – <hi rend="italic">En famille</hi>…).</item>
<item>Fost is-suġġetti ewlenin oħra fix-xogħol ta’ Maupassant insibu l-<hi rend="bold">ġenn</hi>, id-depressjoni u l-paranoja (<hi rend="italic">Le Horla</hi> - <hi rend="italic">Lui?</hi> - <hi rend="italic">La chevelure</hi> - <hi rend="italic">Mademoiselle Hermet</hi> li tibda bil-kliem li jikxfu ħafna "l-imġienen jiġbduni...") u anki l-<hi rend="bold">mewt</hi> u l-qirda (<hi rend="italic">Une vie</hi> - <hi rend="italic">Bel-Ami</hi> - <hi rend="italic">La petite Roque</hi> - <hi rend="italic">Fort comme la mort</hi>…). Ix-xeħta pessimista ta’ dawn it-temi fejn l-imħabba hiena ftit hemm postha, issib madankollu kultant kontrapunt fit-tema tal-<hi rend="bold">ilma</hi>, li jista’ jkun il-baħar (<hi rend="italic">Une vie</hi> - <hi rend="italic">Pierre et Jean</hi>...), ix-xmajjar (<hi rend="italic">Sur l’eau</hi> - <hi rend="italic">Mouche</hi> - <hi rend="italic">Une partie de Campagne</hi>...) jew l-frugħ u l-mili tal-baħar (<hi rend="italic">Amour</hi>...).</item></list>
<p>Hi mela personalità qawwija imma mħawda u sewda li toħroġ mix-xogħlijiet l-iżjed personali.</p>
Toni dominanti
<p>It-ton realista hu mifrux ma’ kullimkien bl-għażla ta’ dettalji tal-ħajja ta’ kuljum, l-imġiba tal-persunaġġi u l-effetti tal-lingwa pittoreska, imma it-ton fantastiku jikkaretterizza bil-qawwa ċerti xogħlijiet fejn l-irreali jeżisti bħala realtà possibbli, billi l-awtur jisfrotta it-tema tal-ġenn (<hi rend="italic">La chevelure</hi> – <hi rend="italic">La tombe</hi> - <hi rend="italic">Le Horla</hi>…).</p>
<p>Miexi parallelament ma’ dawn, hemm it-ton dramatiku li sikwit jinkiseb bil-preżenza ta’ xi  theddida (il-ġenn f’<hi rend="italic">Le Horla</hi> – in-niket quddiem il-mewt ta’ Bel-Ami…) jew l-għib ta' xi ħadd (l-istupru u l-qtil tat-tifla Roque, il-firda f’<hi rend="italic">Boitelle</hi> – bosta mwiet flimkien f’<hi rend="italic">Une vie</hi> - suwiċidju ta’ <hi rend="italic">Miss Harriet</hi>…). Din l-opinjoni pessimista u mnikkta tal-bnedmin u ħajjithom, viżjoni sewdenija tal-imġiba soċjali u personali bejniethom, f’xi każi ġġiegħelna nitkellmu wkoll fuq it-ton traġiku bħal  f’<hi rend="italic">La Folle</hi> jew f’<hi rend="italic">Le père Amable</hi>.</p>
<p>Għall-inqas it-ton komiku jidher ukoll għalkemm hu spiss aħrax.  Il-komiku jintuża fil-kliem u l-ġesti kif ukoll fil-karattri b’karikaturi ta’ raħħala («La ficelle» – «La Bête à Maît’ Belhomme») jew fil-persunaġġ ta’ raġel imqarraq mill-mara li ma jafx x’inhu jiġri f’<hi rend="italic">Pierre et Jean</hi>, u joħroġ ukoll il-komiku fid-drawwiet tal-impjegati (<hi rend="italic">L’héritage</hi>) jew ta’ borgeżin ġodda bħal f’<hi rend="italic">Bel-Ami</hi> fejn jitħalltu pereżempju l-imħabba u l-flus.</p>
<p>It-taħlit ta’ dawn it-tonijiet differenti jagħti lix-xogħol ta’ Maupassant kolorazzjoni li tispikka u minnha joħroġ stil personali kkaratteriżat b’kitba sfiqa li tirrifletti l-post prominenti tan-novelli fil-kitba tal-awtur.</p>
Metodi stilistiċi u narrativi
<list type="unordered"><item>L-arti ta’ Maupassant hi magħmula minn bilanċ bejn ir-rakkont ta’ inċidenti, id-deskrizzjonijiet limitati u funzjonali, u l-logħob bejn “taħdit dirett”, “taħdit indirett” u “taħdiet indirett ħieles”.  <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>   Hu wkoll karatterizzat bl-użu ta’ sentenzi aktarx qsar b’punteġġ espressiv u paragrafi qsar ukoll, daqshekk qsar li jagħtu dehra ta’ paġna spazjata. Il-lingwa, minn naħa tagħha, formali fir-rakkont, dinamika fit-taħdit dirett u pittoreska fit-traskrizzjoni tal-kliem tal-popolin.</item></list>
<p><hi rend="bold">Eżempju</hi> – estratt (bid-dialogu mqassar) minn <hi rend="italic">Pierre et Jean</hi> (Kap. 8):</p>
<hi rend="italic">Mela joqgħod imlibbes mimdud fuq is-sodda u joħlom il-ġurnata kollha.</hi>
<hi rend="italic">Għal xi d-disgħa joħroġ biex jara jekk dak li jrid jagħmel hux possibbli. </hi>
<p>Imbagħad, wara ħafna mixi u bosta żjariet, mar id-dar tal-ġenituri tiegħu. Ommu kienet qed tistennieh magħluqa f’kamritha.<hi rend="italic"> (…)</hi></p>
<hi rend="italic">Leħen is-seftura jinstema’ mill-fond tal-kantina.:</hi>
<hi rend="italic">— Haw', Sinjur, x’għandek bżonn?</hi>
<hi rend="italic">— Fejn hi s-Sinjura?</hi>
<hi rend="italic">— Is-sinjura fuq mas-Sur Jean!</hi> (...)
<hi rend="italic">— Haw' ara, ġejt int! Mela ġà ddejjaqt fid-dar tiegħek.</hi>
<hi rend="italic">— Le, missier, imma għandi xi ħaġa x’ngħid 'il ommi dal-għodu.</hi>
<hi rend="italic">Jean resaq, idu miftuħa, u meta l-għafsa ta’ missier, tax-xwejjaħ ħassha tingħalaq fuq is-swaba’ tiegħu, qabditu emozzjoni stramba u li ma kienx stennieha, l-emozzjoni tal-firda u tas-saħħiet mingħajr tama li jiġi lura.</hi>
<list type="unordered"><item>F’dak li għandu x’jaqsam ma l-organizzazzjoni tar-rakkont, Maupassant juża l-iżjed narrazzjoni linjari u mbagħad jerġa’ lura bi spejgazzjoni limitata (f’<hi rend="italic">Bel-Ami</hi> pereżempju).</item></list>
<p>Waqt li r-rumanzi huma miktubin fi stil klassiku fit-tielet persuna, minn <hi rend="italic">punto di vista</hi> dominanti, in-novelli jużaw varjetà narrativa kbira u fihom Maupassant jilgħab bl-għażla ta’ rakkontaturi differenti. Fil-fatti hemm xi <hi rend="bold">rakkonti fit-tielet persuna</hi> indirizzati direttament lill-qarrej  (<hi rend="italic">Une partie de campagne</hi> – <hi rend="italic">Aux champs</hi> - <hi rend="italic">Deux amis</hi> - <hi rend="italic">Mademoiselle Fifi</hi> - <hi rend="italic">Boule de suif</hi>...) u xi <hi rend="bold">rakkonti fl-ewwel persuna</hi> fejn in-narratur li jista’ jkun persunaġġ prinċipali jew sekondarju, jirrakkonta xi tifkira personali (<hi rend="italic">Un réveillon</hi> – <hi rend="italic">Mon oncle Sosthène</hi> – <hi rend="italic">Qui sait?</hi>...) u dan jiġġustifika l-isem ta’ <hi rend="italic">conte</hi>. F’xi wħud minn dawn tal-aħħar ir-rakkontatur prinċipali jindirizza xi semmiegħ jew semmigħa u jirrakonta xi ġrajja f’ħajtu (<hi rend="italic">Conte de Noël</hi> - <hi rend="italic">Apparition</hi> - <hi rend="italic">La main</hi> ...). X’imdaqqiet ir-rakkonti fl-ewwel persuna huma midfuna f’rakkont iżjed vast fejn xi persunaġġ jgħid quddiem xi persunaġġi oħra xi storja li kien sema’ qabel (<hi rend="italic">La rempailleuse</hi>) jew li kien ħa parti fiha (<hi rend="italic">La main</hi> – <hi rend="italic">La petite Roque</hi>...). Xi  drabi oħra, ir-rakkont hu ppreżentat bħala manuskritt (<hi rend="italic">La chevelure</hi>) jew ittra (<hi rend="italic">Lui?</hi>).</p>
<p>Hekk l-għana ta’ temi ttratti, il-viżjoni personali tad-dinja li toħroġ mis-sengħa tal-kitba tiegħu jqegħdu ‘l Guy de Maupassant fil-quċċata tal-kittieba tal-proża tas-seklu IX u b’mod partikulari jagħmluh l-akbar awtur tan-<ref target="https://mt.wikipedia.org/wiki/Novella">novelli</ref> fil-<ref target="https://mt.wikipedia.org/wiki/Litteratura">litteratura</ref> Franċiża.</p>
Xogħlijiet ta’ Maupassant
<p>Ix-xogħlijiet immarkati (ktieb elettroniku) jistgħu jinkisbu b’xejn f’format elettroniku fil-<ref target="https://mt.wikipedia.org/wiki/Project_Gutenberg">Project Gutenberg</ref>. Imxi mal-ħolqa biex issibhom.</p>
Rumanzi u novelli

<p><hi rend="bold">Nota</hi>: Maupassant kiteb ukoll xi xogħlijiet taħt laqam bħal</p>
<list type="unordered"><item>Joseph Prunier, li uża fl-1875 għall-ewwel novella tiegħu, <hi rend="italic">La Main d’écorché</hi>.</item>
<item>Guy de Valmont, li uża għal <hi rend="italic">Gustave Flaubert</hi> (1876) u baqa' juża sa l-1878.</item>
<item>Maufrigneuse, li uża mill-1881 sa l-1885.</item></list>
<p><hi rend="bold">Publikazzjoniiet f’ordni kronoloġika</hi>: </p>
<list type="unordered"><item><hi rend="italic"><ref target="https://mt.wikipedia.org/wiki/Boule_de_Suif">Boule de Suif</ref></hi> (<ref target="https://mt.wikipedia.org/wiki/1880">1880</ref>) (<ref target="http://www.gutenberg.org/ebooks/10746">ktieb elettroniku</ref>)</item>
<item><hi rend="italic"><ref target="https://mt.wikipedia.org/wiki/La_Maison_Tellier_(Maupassant)">La Maison Tellier</ref></hi> (<ref target="https://mt.wikipedia.org/wiki/1881">1881</ref>) (<ref target="https://fr.wikisource.org/wiki/La_Maison_Tellier_(recueil,_Conard_1908)">ktieb elettroniku</ref>)</item>
<item><hi rend="italic"><ref target="https://mt.wikipedia.org/wiki/Une_partie_de_campagne_(Maupassant)">Une partie de campagne</ref></hi> (<ref target="https://mt.wikipedia.org/wiki/1881">1881</ref>)</item>
<item><hi rend="italic"><ref target="https://mt.wikipedia.org/wiki/Mademoiselle_Fifi">Mademoiselle Fifi</ref></hi> (<ref target="https://mt.wikipedia.org/wiki/1882">1882</ref>) (<ref target="https://fr.wikisource.org/wiki/Mademoiselle_Fifi_(recueil,_Ollendorff_1898)">ktieb elettroniku</ref>)</item>
<item><hi rend="italic"><ref target="https://mt.wikipedia.org/wiki/Ce_cochon_de_Morin">Ce cochon de Morin</ref></hi> (<ref target="https://mt.wikipedia.org/wiki/1882">1882</ref>)</item>
<item><hi rend="italic"><ref target="https://mt.wikipedia.org/wiki/La_Légende_du_Mont_Saint_Michel">La Légende du Mont Saint Michel</ref></hi> (1882)</item>
<item><hi rend="italic"><ref target="https://mt.wikipedia.org/wiki/La_Ficelle">La Ficelle</ref></hi> (1883)</item>
<item><hi rend="italic"><ref target="https://mt.wikipedia.org/wiki/Deux_Amis">Deux Amis</ref></hi> (<ref target="https://mt.wikipedia.org/wiki/1883">1883</ref>)</item>
<item><hi rend="italic"><ref target="https://mt.wikipedia.org/wiki/Une_vie">Une vie</ref></hi> (<ref target="https://mt.wikipedia.org/wiki/1883">1883</ref>)</item>
<item><ref target="http://ourworld.compuserve.com/homepages/bib_lisieux/auchamp.htm">Aux champs</ref> ( 1884)</item>
<item><hi rend="italic"><ref target="https://mt.wikipedia.org/wiki/Vendetta_(Nouvelle_de_Maupassant)">Vendetta</ref></hi> (<ref target="https://mt.wikipedia.org/wiki/1883">1883</ref>)</item>
<item><hi rend="italic"><ref target="https://mt.wikipedia.org/wiki/Contes_de_la_bécasse">Contes de la bécasse</ref></hi> (<ref target="https://mt.wikipedia.org/wiki/1883">1883</ref>)</item>
<item><hi rend="italic"><ref target="https://mt.wikipedia.org/wiki/Au_soleil">Au soleil</ref></hi> (1884)</item>
<item><hi rend="italic"><ref target="https://mt.wikipedia.org/wiki/Clair_de_lune_(Maupassant)">Clair de lune</ref></hi> (<ref target="https://mt.wikipedia.org/wiki/1883">1883</ref>)</item>
<item><hi rend="italic"><ref target="https://mt.wikipedia.org/wiki/Les_Sœurs_Rondoli">Les Sœurs Rondoli</ref></hi> (1884)</item>
<item><hi rend="italic"><ref target="https://mt.wikipedia.org/wiki/Yvette_(Maupassant)">Yvette</ref></hi> (1884)</item>
<item><hi rend="italic"><ref target="https://mt.wikipedia.org/wiki/La_Parure">La Parure</ref></hi> (1884)</item>
<item><hi rend="italic"><ref target="https://mt.wikipedia.org/wiki/Miss_Harriet">Miss Harriet</ref></hi> (<ref target="https://mt.wikipedia.org/wiki/1884">1884</ref>)</item>
<item><hi rend="italic"><ref target="https://mt.wikipedia.org/wiki/Adieu_!_(Maupassant)">Adieu!</ref></hi> (1884)</item>
<item><hi rend="italic"><ref target="https://mt.wikipedia.org/wiki/L'Héritage_(Maupassant)">L’Héritage</ref></hi> (<ref target="https://mt.wikipedia.org/wiki/1884">1884</ref>)</item>
<item><hi rend="italic"><ref target="https://mt.wikipedia.org/wiki/Monsieur_Parent">Monsieur Parent</ref></hi> (1885)</item>
<item><hi rend="italic"><ref target="https://mt.wikipedia.org/wiki/Bel-Ami">Bel-Ami</ref></hi> (<ref target="https://mt.wikipedia.org/wiki/1885">1885</ref>)</item>
<item><hi rend="italic"><ref target="https://mt.wikipedia.org/wiki/Contes_du_jour_et_de_la_nuit">Contes du jour et de la nuit</ref></hi> (<ref target="https://mt.wikipedia.org/wiki/1885">1885</ref>)</item>
<item><hi rend="italic"><ref target="https://mt.wikipedia.org/wiki/Le_Horla">Le Horla</ref></hi> (<ref target="https://mt.wikipedia.org/wiki/1887">1887</ref>)</item>
<item><hi rend="italic"><ref target="https://mt.wikipedia.org/wiki/Sur_l'eau">Sur l’eau</ref></hi> (1888)</item>
<item><hi rend="italic"><ref target="https://mt.wikipedia.org/wiki/Pierre_et_Jean">Pierre et Jean</ref></hi> (<ref target="https://mt.wikipedia.org/wiki/1887">1887</ref>/<ref target="https://mt.wikipedia.org/wiki/1888">1888</ref>)</item>
<item><hi rend="italic"><ref target="https://mt.wikipedia.org/wiki/Le_Rosier_de_Madame_Husson_(Maupassant)">Le Rosier de Madame Husson</ref></hi> (<ref target="https://mt.wikipedia.org/wiki/1888">1888</ref>)</item>
<item><hi rend="italic"><ref target="https://mt.wikipedia.org/wiki/Le_Port_(Maupassant)">Le Port</ref></hi> (1889)</item>
<item><hi rend="italic"><ref target="https://mt.wikipedia.org/wiki/Fort_comme_la_mort_(Maupassant)">Fort comme la mort</ref></hi> (<ref target="https://mt.wikipedia.org/wiki/1889">1889</ref>)</item>
<item><hi rend="italic"><ref target="https://mt.wikipedia.org/wiki/La_Main_gauche">La Main gauche</ref></hi> (<ref target="https://mt.wikipedia.org/wiki/1889">1889</ref>)</item>
<item><hi rend="italic"><ref target="https://mt.wikipedia.org/wiki/Histoire_d'une_fille_de_ferme">Histoire d’une fille de ferme</ref></hi> (1889)</item>
<item><hi rend="italic"><ref target="https://mt.wikipedia.org/wiki/Mouche_(Maupassant)">Mouche</ref></hi> (1890)</item>
<item><hi rend="italic"><ref target="https://mt.wikipedia.org/wiki/La_Vie_errante">La Vie errante</ref></hi> (1890)</item>
<item><hi rend="italic"><ref target="https://mt.wikipedia.org/wiki/Notre_cœur">Notre cœur</ref></hi> (<ref target="https://mt.wikipedia.org/wiki/1890">1890</ref>)</item>
<item><hi rend="italic"><ref target="https://mt.wikipedia.org/wiki/L'Inutile_Beauté">L’Inutile Beauté</ref></hi> (1890)</item>
<item><hi rend="italic"><ref target="https://mt.wikipedia.org/wiki/Le_Père_Millon">Le Père Millon</ref></hi> (1899, posthume)</item>
<item><hi rend="italic"><ref target="https://mt.wikipedia.org/wiki/Le_Colporteur_(Maupassant)">Le Colporteur</ref></hi> (1900)</item>
<item><hi rend="italic"><ref target="https://mt.wikipedia.org/wiki/Les_Dimanches_d'un_bourgeois_de_Paris">Les Dimanches d’un bourgeois de Paris</ref></hi> (1900)</item>
<item><hi rend="italic"><ref target="https://mt.wikipedia.org/wiki/La_Chevelure">La Chevelure</ref></hi></item>
<item><hi rend="italic"><ref target="https://mt.wikipedia.org/wiki/Le_Masque">Le Masque</ref></hi></item>
<item><hi rend="italic"><ref target="https://mt.wikipedia.org/wiki/Rose">Rose</ref></hi></item>
<item><hi rend="italic"><ref target="https://mt.wikipedia.org/wiki/Pirot">Pirot</ref></hi></item>
<item><hi rend="italic"><ref target="https://mt.wikipedia.org/wiki/Madame_Batiste">Madame Batiste</ref></hi></item>
<item><hi rend="italic"><ref target="https://mt.wikipedia.org/wiki/Histoire_vraie">Histoire vraie</ref></hi></item></list>
Teatru
<list type="unordered"><item><hi rend="italic">Histoire du vieux temps</hi> (1879)</item>
<item><hi rend="italic">Musotte</hi> (<ref target="https://mt.wikipedia.org/wiki/1890">1890</ref>)</item>
<item><hi rend="italic">La paix du ménage</hi> (1893)</item>
<item><hi rend="italic">Une répétition</hi> (1910)</item></list>
Sorsi
Bibljografija
<list type="unordered"><item><ref target="https://mt.wikipedia.org/wiki/Henri_Troyat">Henri Troyat</ref>, <hi rend="italic">Maupassant</hi>, Flammarion, 1994.</item></list>
Ħoloq esterni
<list type="unordered"><item><ref target="http://perso.orange.fr/maupassantiana/Documents/articles_de_dictionnaires.html">Articles de dictionnaire</ref></item>
<item><ref target="http://lycees.ac-rouen.fr/maupassant/maupas/index.php">lycees.ac-rouen.fr</ref></item>
<item><ref target="http://maupassant.free.fr/">Site de l’association des amis de Guy de Maupassant</ref></item>
<item><ref target="http://www.livropolis.com/index.php?i=6&amp;author=381">Œuvres de Guy de Maupassant en lecture numérique</ref></item>
<item><hi rend="italic"><ref target="https://mt.wikisource.org/wiki/M.%20Guy%20de%20Maupassant%20et%20les%20conteurs%20français">M. Guy de Maupassant et les conteurs français</ref></hi>, artiklu ta’ <ref target="https://mt.wikipedia.org/wiki/Anatole_France">Anatole France</ref> fuq <ref target="https://mt.wikipedia.org/wiki/Wikisource">Wikisource</ref></item>
<item><ref target="http://www.adpf.asso.fr/adpf-publi/folio/maupassant/jeune.html">http://www.adpf.asso.fr/adpf-publi/folio/maupassant/jeune.html</ref></item>
<item><ref target="http://perso.orange.fr/leuven/les_peuples.htm">http://perso.orange.fr/leuven/les_peuples.htm</ref></item>
<item><ref target="http://www.coupdetheatre96.com/iso_album/chronologie_de_guy_de_maupassant.doc">http://www.coupdetheatre96.com/iso_album/chronologie_de_guy_de_maupassant.doc</ref> -</item></list>
</text></body></html>