<html><body><text id="wikipedia_mt_wikipedia_org__15357.html" ns="0" revid="267729" sourceurl="https://mt.wikipedia.org/wiki/Ninu_Cremona" title="Ninu Cremona" type="wikipedia">Ninu Cremona
<p><hi rend="bold">Ninu Cremona</hi> (<ref target="https://mt.wikipedia.org/wiki/Rabat_(Għawdex)">Rabat</ref>, <ref target="https://mt.wikipedia.org/wiki/Għawdex">Għawdex</ref>, 27 ta' Mejju 1880 – 4 ta' Jannar 1972) kien <ref target="https://mt.wikipedia.org/wiki/Lingwista">lingwista</ref> u <ref target="https://mt.wikipedia.org/wiki/Kittieb">kittieb</ref> <ref target="https://mt.wikipedia.org/wiki/Malti">Malti</ref>.</p>
Bijografija
<p>Ninu Cremona, magħruf bħala <hi rend="italic">Is-Sur Nin</hi>, kien bin Feliċ u Margaret Pace mwielda fil-<ref target="https://mt.wikipedia.org/wiki/Munxar">Munxar</ref>, Għawdex. Missieru miet meta Ninu kellu tliet snin u sentejn wara mar jgħix ma' zijuh f'<ref target="https://mt.wikipedia.org/wiki/Tuneż">Tuneż</ref> u wettaq l-edukazzjoni tiegħu fi skola tal-Freres u wara fil-kulleġġ Saint-Charles.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Meta kellu tmien snin ġie lura <ref target="https://mt.wikipedia.org/wiki/Malta">Malta</ref> u fl-1898 mar is-Seminarju ta' Għawdex u tal-<ref target="https://mt.wikipedia.org/wiki/Furjana">Furjana</ref>, fejn hemmhekk sar jaf lil <ref target="https://mt.wikipedia.org/wiki/Dun_Karm_Psaila">Dun Karm</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fl-1900, Cremona daħal <ref target="https://mt.wikipedia.org/wiki/Skrivan">skrivan</ref> mal-Gvern u fl-1904 sar Spettur tas-Sanità wara kors fl-Ashton School of Hygene fl-Università ta' <ref target="https://mt.wikipedia.org/wiki/Liverpool">Liverpool</ref>. Fl-1928 sar l-editur responsabbli għat-traduzzjonijiet u għall-pubblikazzjonijiet kollha tal-Gvern. Cremona kien jgħallem il-<ref target="https://mt.wikipedia.org/wiki/Lingwa_Maltija">Malti</ref> fil-klassijiet ta' filgħaxija u fl-1936 kien l-ewwel <ref target="https://mt.wikipedia.org/wiki/Għalliem">għalliem</ref> tal-Malti fil-Liċeo. Kien ukoll eżaminatur tal-Malti fl-<ref target="https://mt.wikipedia.org/wiki/Università_ta'_Malta">Università</ref>.</p>
Ħidma b'risq l-ilsien Malti
<figure><caption>Ninu Cremona bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p>Cremona kien wieħed mill-Fundaturi tal-Għaqda tal-Kittieba tal-Malti, illum l-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Kien Viċi President tagħha u wieħed mill-edituri ta' <hi rend="italic">Il-Malti</hi>, ir-rivista tal-Għaqda. L-ikbar sehem tiegħu b'risq il-Malti kien fit-tfassil tal-ortografija Maltija – li fiha għenu <ref target="https://mt.wikipedia.org/wiki/Ġanni_Vassallo">Ġanni Vassallo</ref>, bil-ktieb <hi rend="italic">Tagħrif fuq il-Kitba Maltija</hi> li ħareġ fl-1924.</p>
Xogħlijiet
<p><hi rend="bold">Dramm</hi></p>
<list type="unordered"><item><hi rend="italic">Il-Fidwa tal-Bdiewa</hi>, dramm mibni fuq l-istruttura klassika tal-Griegi.</item></list>
<p><hi rend="bold"><ref target="https://mt.wikipedia.org/wiki/Poeżija">Poeżija</ref></hi></p>
<list type="unordered"><item><hi rend="italic">Weraq mar-Riħ</hi> (1932)</item>
<item><hi rend="italic">Rand u Rihan</hi> (1945)</item>
<item><hi rend="italic">Mis-Siġra ta' Ħajti</hi> (1970)</item></list>
<p><hi rend="bold">Novelli</hi></p>
<list type="unordered"><item><hi rend="italic">Ktajjen Maqtugħa</hi> (1968)</item></list>
<p><hi rend="bold">Lingwistika</hi></p>
<list type="unordered"><item><hi rend="italic">X'inhu l-Malti Safi</hi> (1925)</item>
<item><hi rend="italic">A Manual of Maltese Orthography and Grammar</hi> (1929)</item>
<item><hi rend="italic">Tagħlim fuq il-Kitba Maltija</hi> (1935, 1938)</item>
<item><hi rend="italic">A Historical Review of the Maltese Language</hi> (1945)</item></list>
<p><hi rend="bold">Riċerka</hi></p>
<list type="unordered"><item><hi rend="italic">Mikiel Anton Vassalli u Żminijietu</hi> (1937), bijografija li ġiet tradotta minn <ref target="https://mt.wikipedia.org/wiki/May_Butcher">May Butcher</ref>, <hi rend="italic">Vassalli and his times</hi> fl-1940.</item>
<item><hi rend="italic">L'Antica Fondazione della Scuola di Lingua Araba in Malta</hi> (1955)</item>
<item><hi rend="italic">La Marina Maltese dal Medio Evo all'Epoca Moderna</hi> (1964)</item></list>
<p><hi rend="bold">Folklor</hi></p>
<list type="unordered"><item><hi rend="italic">Maltese Funeral Customs</hi> (1922)</item>
<item><hi rend="italic">Race, Language, and Myth</hi> (1922)</item>
<item><hi rend="italic">Mourning and Funeral Customs in Malta</hi> (1923)</item>
<item><hi rend="italic">Some Myths and Beliefs in Maltese Folklore</hi> (1923)</item>
<item><hi rend="italic">Weather and Husbandry Lore in the Isles of Malta</hi> (1925)</item>
<item><hi rend="italic">Is the Maid of Mosta a Myth?</hi> (1934)</item>
<item><hi rend="italic">Folklore u Lsien Malti</hi> (1944).</item></list>
<p>Fl-1970, Cremona ppubblika ħafna mix-xogħlijiet tiegħu ta' proża f'<hi rend="italic">Antoloġija ta' Proża Maltija</hi>.</p>
Titli u unuri
<list type="unordered"><item>Il-Midalja tad-Deheb <hi rend="italic">Ġużè Muscat Azzopardi</hi> (1946)</item>
<item>Dottorat <hi rend="italic">Honoris Causa</hi> fil-Letteratura għall-ħidma kbira tiegħu fil-qasam letterarju, grammatikali u xjentifiku tal-ilsien Malti, mill-Università Rjali ta' Malta (1960)</item>
<item>Fil-21 ta’ Settembru 1969 ingħata l-Midalja tal-Fidda tal-Mertu mill-Konfederazzjoni tal-Kunsilli Ċiviċi. Fl-40 anniversarju ta’ <ref target="https://mt.wikipedia.org/wiki/Mewt">mewtu</ref>, ġiet organizzata wirja dwar ħajtu u x-xogħol tiegħu fil-Banca Giuratale.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item></list>


Ħoloq esterni

<list type="unordered"><item><ref target="http://www.akkademjatalmalti.com/page.asp?p=9052&amp;l=1">Sit web</ref> tal-Akkademja tal-Malti</item></list>
</text></body></html>