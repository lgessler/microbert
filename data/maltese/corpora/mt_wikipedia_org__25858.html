<html><body><text id="wikipedia_mt_wikipedia_org__25858.html" ns="0" revid="262230" sourceurl="https://mt.wikipedia.org/wiki/Knisja_tal-Vitorja" title="Knisja tal-Vitorja" type="wikipedia">Knisja tal-Vitorja<figure><caption>Il-faċċata tal-Knisja tal-Vitorja</caption></figure>
<p>Il-<hi rend="bold">Knisja tal-Vitorja</hi> jew il-<hi rend="bold">Knisja tal-Madonna tal-Vitorja</hi>, li qabel kienet magħrufa bħala l-<hi rend="bold">Knisja ta’ Sant'Antnin il-Kbir</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, kienet l-ewwel knisja u binja li tlestiet fil-<ref target="https://mt.wikipedia.org/wiki/Belt_Valletta">Belt Valletta</ref>, <ref target="https://mt.wikipedia.org/wiki/Malta">Malta</ref>. Fl-1566, wara l-<ref target="https://mt.wikipedia.org/wiki/Assedju_l-Kbir_ta'_Malta">Assedju l-Kbir ta’ Malta</ref>, il-Gran Mastru <ref target="https://mt.wikipedia.org/wiki/Jean_Parisot_de_la_Valette">Jean Parisot de la Valette</ref> u l-<ref target="https://mt.wikipedia.org/wiki/Kavallieri_ta'_l-Ordni_ta'_San_Ġwann">Kavallieri tal-Ordni ta’ San Ġwann</ref> urew l-interess li jibnu knisja f’isem it-Twelid tal-Verġni Marija bħala forma ta’ ringrazzjament wara li rebħu l-Assedju, u l-kostruzzjoni ġiet iffinazjata mill-Gran Mastru la Valette.</p>
Oriġini
<p>Il-knisja nbniet biex tfakkar ir-rebħa tal-Kavallieri tal-Ordni ta’ San Ġwann u tal-Maltin kontra l-invażuri <ref target="https://mt.wikipedia.org/wiki/Imperu_Ottoman">Ottomani</ref> fit-8 ta’ Settembru 1565.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Inbniet fis-sit fejn kienet saret ċerimonja reliġjuża biex jiġi inawgurat it-tqegħid tal-ġebla tax-xewka tal-belt il-ġdida fit-28 ta’ Marzu 1566. Intgħażel li tinbena knisja bħala l-ewwel binja tal-Belt Valletta biex jintradd il-ħajr għall-vitorja fl-assedju. Mhux biss il-knisja hija ddedikata lit-Twelid tal-Verġni Marija, iżda anke l-pittura titolari li tinsab wara l-artal prinċipali tal-knisja huwa tat-Twelid tal-Verġni Mqaddsa.</p>
<p>Il-Gran Mastru Jean Parisot de la Valette ffinanzja l-kostruzzjoni tal-binja. Huwa miet fil-21 ta’ Awwissu 1568 u ndifen fil-kripta tal-knisja. Madankollu, meta nbena l-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta’ San Ġwann</ref>, il-fdalijiet tiegħu tressqu hemmhekk.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Fl-1617, l-Ordni ta’ San Ġwann għażlet din il-knisja bħala l-knisja parrokkjali tagħha. Dak iż-żmien, il-knisja kienet iddedikata lil Sant’Antnin il-Kbir. Fl-1699, l-apsida tal-knisja twessgħet skont l-ordnijiet tal-Gran Mastru <ref target="https://mt.wikipedia.org/wiki/Ramon_Perellos_y_Roccaful">Ramon Perellos y Roccaful</ref>. Fl-1716, l-artist Malti <ref target="https://mt.wikipedia.org/wiki/Alessio_Erardi">Alessio Erardi</ref> ġie kkummissjonat mill-Gran Mastru Perellos biex ipitter is-saqaf mirfud b’xeni mill-ħajja tal-Verġni Marija li tlestew fi żmien sentejn. Fl-1752, il-faċċata, is-sagristija, il-torri tal-kampnar, u d-dar tal-kappillan tal-parroċċa twessgħu. Il-faċċata ngħatat bixra <ref target="https://mt.wikipedia.org/wiki/Barokk">Barokka</ref>. Barra minn hekk, il-faċċata tinkludi wkoll bust tal-bronż tal-<ref target="https://mt.wikipedia.org/wiki/Papa_Innoċenzu_XII">Papa Innoċenzu XII</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Barra minn hekk, fit-tieni parti tas-seklu 18, flimkien mal-artali ddedikati lil <ref target="https://mt.wikipedia.org/wiki/San_Ġwann_Battista">San Ġwann Battista</ref> u lil <ref target="https://mt.wikipedia.org/wiki/Pawlu_l-Appostlu">San Pawl</ref>, inbnew żewġ artali oħra.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<figure><caption>Il-Knisja tal-Vitorja minn ġewwa</caption></figure>
<p>Fl-1837, il-knisja saret il-Knisja tal-Gwarniġjon tar-Riġment tas-Servizz Irjali ta’ Malta li iktar ’il quddiem sar l-Artillerija Rjali ta’ Malta. Matul is-snin, il-knisja ġarrbet diversi ħsarat kemm fl-istruttura tagħha kif ukoll fil-pitturi tagħha. Fit-23 ta’ April 1942, is-saqaf tal-knisja ġarrab ħsarat minn attakki mill-ajru fuq il-Belt Valletta li qered ukoll it-<ref target="https://mt.wikipedia.org/wiki/Teatru_Rjal">Teatru Rjal</ref> fil-qrib.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> Fl-1943, mill-ġdid fit-8 ta’ Settembru, għadu ieħor, din id-dar il-flotta Taljana ċediet; u b’hekk il-knisja saret magħrufa bħala l-Knisja tal-Madonna tal-Vitorja.</p>
<p>Fis-sena 2000, l-għaqda nazzjonali Maltija <ref target="https://mt.wikipedia.org/wiki/Din_l-Art_Ħelwa">Din l-Art Ħelwa</ref>, tat bidu lil proġett ta’ restawr. Fit-8 ta’ Settembru 2011, Din l-Art Ħelwa ġiet inkarigata biex tieħu ħsieb il-knisja mill-gvern ta’ Malta u wettqet l-aħħar xogħlijiet ta’ restawr li saru fil-knisja.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Opri tal-arti
<figure><caption>L-istatwa tal-Gran Mastru la Valette u l-knisja fl-isfond</caption></figure>
<p>Il-knisja tħaddan fiha għadd ta’ teżori artistiċi. Il-pitturi fuq l-artal prinċipali huma ddedikati lil Sant'Antnin tal-<ref target="https://mt.wikipedia.org/wiki/Eġittu">Eġittu</ref> u lil <ref target="https://mt.wikipedia.org/wiki/Sant'Antnin_ta'_Padova">Sant'Antnin ta’ Padova</ref>. Dawn inġiebu Malta fl-1530 mill-Kavallieri ta’ Malta wara li l-<ref target="https://mt.wikipedia.org/wiki/Imperatur_Karlu_V">Imperatur Karlu V</ref> ta l-gżira lill-Ordni ta’ San Ġwann bħala l-bażi tagħha. Il-knisja fiha wkoll opri tal-arti ta’ <ref target="https://mt.wikipedia.org/wiki/Francesco_Zahra">Francesco Zahra</ref>, <ref target="https://mt.wikipedia.org/wiki/Ermenegildo_Grech">Ermenegildo Grech</ref> u <ref target="https://mt.wikipedia.org/wiki/Enrico_Arnaux">Enrico Arnaux</ref>.</p>
<p>Fl-1792, il-Gran Ammirall <ref target="https://mt.wikipedia.org/wiki/Venezja">Venezjan</ref> <ref target="https://mt.wikipedia.org/wiki/Angelo_Emo">Angelo Emo</ref> miet f’Malta u xtaq li jindifen fil-Knisja tal-Vitorja. Fl-1802 ġie varat <ref target="https://mt.wikipedia.org/wiki/Monument">monument</ref> f’ismu mill-iskultur Malti <ref target="https://mt.wikipedia.org/wiki/Vincenzo_Dimech">Vincenzo Dimech</ref>.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Żminijiet kontemporanji
<p>Fis-sena 2000, Din l-Art Ħelwa tat bidu għall-Proġett ta’ Riabilitazzjoni tal-Belt Valletta flimkien mad-Dipartiment tal-Mużewijiet. Ir-restawr twettaq fuq is-saqaf, il-faċċata u parti mit-torri tal-kampnar, u ġie sponsorjat minn Computime. Ir-restawr fuq barra tlesta fl-2002; u l-isponsor ewlieni kien PricewaterhouseCoopers. Ir-restawr fuq ġewwa tal-knisja beda fl-2004 u ntemm fl-2016.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Il-knisja hija elenkata fl-Inventarju Nazzjonali tal-Wirt Kulturali tal-Gżejjer Maltin. Id-dħul fil-knisja huwa bla ħlas.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
</text></body></html>