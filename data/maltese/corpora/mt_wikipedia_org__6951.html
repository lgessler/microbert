<html><body><text id="wikipedia_mt_wikipedia_org__6951.html" ns="0" revid="243808" sourceurl="https://mt.wikipedia.org/wiki/Festival_tal-Eurovision_tat-Tfal" title="Festival tal-Eurovision tat-Tfal" type="wikipedia">Festival tal-Eurovision tat-Tfal<p>Il-<hi rend="bold">Festival tal-Eurovision tat-Tfal</hi> (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">Concours Eurovision de la Chanson Junior</hi>), magħruf ukoll bħala l-<hi rend="bold">Junior Eurovision Song Contest</hi> (JESC), huwa konkors internazzjonali tal-kanzunetti organizzat mill-<ref target="https://mt.wikipedia.org/wiki/European_Broadcasting_Union">European Broadcasting Union</ref> (EBU) u li hu miftuħ esklussivament għal membri ta' din konfederazzjoni. Din issir kull sena ġewwa belt <ref target="https://mt.wikipedia.org/wiki/Ewropa">Ewropea</ref>.</p>
<p>Din il-kompetizzjoni tgawdi minn diversi similaritajiet mal-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>. Kull stazzjon parteċipanti jibgħat esebitur/i, li għandhom ikunu bejn 10 u 15-il sena, u kanzunetta oriġinali ta' madwar 2 minuti u 30 sekonda u 2 minuti u 45 sekonda biex jikkompetu kontra kompetituri oħra. Kull kanzunetta tirrapreżenta lil pajjiż partikulari li jiġi servit mix-xandar parteċipanti. It-telespettaturi minn dawn il-pajjiżi huma mistiedna sabiex jivvutaw għall-aqwa esebizzjonijiet permezz tat-<ref target="https://mt.wikipedia.org/wiki/Televotazzjoni">televotazzjoni</ref> (minkejja li ġurija tista' tintuża' jekk stazzjon ma jkunx jista' jxandar il-festival b'mod dirett). Ir-rebbieħ finali tal-festival ikun dak li rċieva l-aktar punti wara li jinġabru l-voti kollha.</p>
<p>Barra l-pajjiżi li jieħdu sehem, il-konkors jintwera wkoll f'diversi territorji oħrajn fosthom il-<ref target="https://mt.wikipedia.org/wiki/Ġermanja">Ġermanja</ref>, il-<ref target="https://mt.wikipedia.org/wiki/Finlandja">Finlandja</ref>, l-<ref target="https://mt.wikipedia.org/wiki/Estonja">Estonja</ref>, l-<ref target="https://mt.wikipedia.org/wiki/Awstralja">Awstralja</ref> u l-<ref target="https://mt.wikipedia.org/wiki/Iżrael">Iżrael</ref>. Mill-2006 'il quddiem il-festival beda jiġi muri direttament fuq l-<ref target="https://mt.wikipedia.org/wiki/Internet">internet</ref> permezz tas-sit uffiċjali tal-Konkors.<ref target="https://mt.wikipedia.org/wiki/Il-Paġna_prinċipali#cite_note-online-1">[1]</ref></p>
Oriġini u storja
<p>L-oriġini tal-Festival imorru lura lejn is-sena 2000 meta <ref target="https://mt.wikipedia.org/wiki/Danmarks_Radio">Danmarks Radio</ref> kien iżomm festival tal-kanzunetti għat-tfal Daniżi, f'dik is-sena u dik segwenti.<ref target="https://mt.wikipedia.org/wiki/Il-Paġna_prinċipali#cite_note-IMDBMGP2000-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-IMDBMGP2001-3">[3]</ref> Din l-idea ġiet estiża għal festival <ref target="https://mt.wikipedia.org/wiki/Skandinavja">Skandinavu</ref> fl-2002, <ref target="https://mt.wikipedia.org/wiki/MGP_Nordic">MGP Nordic</ref>, bid-<ref target="https://mt.wikipedia.org/wiki/Danimarka">Danimarka</ref>, in-<ref target="https://mt.wikipedia.org/wiki/Norveġja">Norveġja</ref> u l-<ref target="https://mt.wikipedia.org/wiki/Żvezja">Iżvezja</ref> bħala parteċipanti. L-EBU ħadet spunt minn dan il-festival u ddeċidiet li tiftaħ il-kompetizzjoni għal kull membru tal-EBU. Id-<ref target="https://mt.wikipedia.org/wiki/Danimarka">Danimarka</ref> ġiet mistoqsija biex tospita l-ewwel edizzjoni tal-Festival tal-Eurovision għaż-Żgħar minħabba l-esperjenza kbira li kellha fl-ospitu tal-kompetizzjonijiet tagħhom u tal-MGP Nordic.</p>
<figure><caption><ref target="https://mt.wikipedia.org/wiki/Ksenia_Sitnik">Ksenia Sitnik</ref> tat l-ewwel rebħa lill-Bjelorussja fl-<ref target="https://mt.wikipedia.org/wiki/Festival_tal-Eurovision_taż-Żgħar_2005">2005</ref> permezz tal-kanzunetta <hi rend="italic">My Vmeste</hi></caption></figure>
<p>Wara s-suċċess tal-ewwel edizzjoni, it-tieni wieħed kellu xi problemi ta' lokazzjoni. Oriġinarjament, l-avveniment kellu jkun organizzat mix-xandar <ref target="https://mt.wikipedia.org/wiki/Renju_Unit">Brittaniku</ref> <ref target="https://mt.wikipedia.org/wiki/ITV">ITV</ref>, f'<ref target="https://mt.wikipedia.org/wiki/Manchester">Manchester</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>ITV wara ħabbru li minħabba problemi finanzjarji u raġunijiet ta' skeda, il-festival ma kienx se jieħu post fir-Renju Unit.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Hu maħsub ukoll li fattur ieħor wara din id-deċiżjoni kien li minħabba li r-rata ta' telespettaturi għal ITV fis-sena ta' qabel kien inqas minn dak li kien mistenni.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-EBU ħajru lix-xandar <ref target="https://mt.wikipedia.org/wiki/Kroazja">Kroat</ref> <ref target="https://mt.wikipedia.org/wiki/HRT">HRT</ref>, li kienu rebħu l-festival ta' qabel, biex jospitaw l-avveniment f'<ref target="https://mt.wikipedia.org/wiki/Żagreb">Żagreb</ref>; wara kien ħareġ illi HRT kienu 'nsew' biex jibbukjaw is-sala fejn kien se jiġi ospitat il-festival. Kien f'dan il-punt, b'ħames xhur oħra għall-festival li l-istazzjon <ref target="https://mt.wikipedia.org/wiki/Norveġja">Norveġiż</ref> <ref target="https://mt.wikipedia.org/wiki/NRK">NRK</ref> offra ruħu biex jospita l-edizzjoni tal-2004 f'<ref target="https://mt.wikipedia.org/wiki/Lillehammer">Lillehammer</ref>.</p>
<p>Xandara interessati kellhom joffru l-applikazzjoni tagħhom biex b'hekk ikunu evitati l-istess problemi. Il-<ref target="https://mt.wikipedia.org/wiki/Belġju">Belġju</ref>, b'hekk, saret l-ewwel pajjiż li l-applikazzjoni tagħha biex tospita l-edizzjoni tal-<ref target="https://mt.wikipedia.org/wiki/2005">2005</ref> kienet aċċettata.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Ir-rebbieħ tal-Konkors hu deċiż permezz tat-televotazzjoni. Bejn l-2003 u l-2005, it-telespettaturi kellhom madwar 10 minuti ċans biex jivvutaw wara li l-kanzunetti kollha jkunu tkantaw. Mill-2006 il-linji telefoniċi kienu miftuħa matul il-programm<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u l-profitti magħmula mill-votazzjoni matul l-edizzjonijiet tal-2007 u l-2008 ingħataw b'donazzjoni lill-<ref target="https://mt.wikipedia.org/wiki/UNICEF">UNICEF</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Format
<p>Il-format tal-festival baqa' relattivament l-istess matul il-kors tal-istorja tiegħu fejn dan jikkonsisti f'esebizzjonijiet mużikali diretti minn artisti li jkunu daħlu fil-kompetizzjoni grazzi għax-xandara parteċipanti. L-EBU issostni li l-għan tal-programm hu li "tippromovi talenti żgħażagħ fil-kamp tal-mużika popolari, billi tinkoraġġixxi kompetizzjoni fost il-kompetituri".<ref target="https://mt.wikipedia.org/wiki/Il-Paġna_prinċipali#cite_note-għan-10">[10]</ref></p>
<p>Il-programm jittella' ġeneralment nhar ta' Sibt filgħaxija lejn tmiem <ref target="https://mt.wikipedia.org/wiki/Novembru">Novembru</ref> jew bidu ta' <ref target="https://mt.wikipedia.org/wiki/Diċembru">Diċembru</ref> fit-20:15 (<ref target="https://mt.wikipedia.org/wiki/Ħin_Ċentrali_Ewropew">CET</ref>) u jdum madwar sagħtejn u kwart.</p>
<figure><caption><ref target="https://mt.wikipedia.org/wiki/Malin_Reitan">Malin Reitan</ref> irrapreżentat lin-<ref target="https://mt.wikipedia.org/wiki/Norveġja">Norveġja</ref> fl-edizzjoni tal-2005 bil-kanzunetta <hi rend="italic">Sommer Og Skolefri</hi></caption></figure>
<p>Tradizzjonalment, il-festival jikkonsisti f'ċerimonja tal-ftuħ fejn il-parteċipanti jingħataw merħba għal dan l-avveniment, fejn wara jsegwi l-kant tal-kanzunetti parteċipanti, u rikapitulazzjoni qasira tal-kanzunetti biex jgħinu lill-votanti biex jiddeċiedu għal-liema kanzunetti se jivvutaw. Wara li jingħalaq il-votazzjoni jsir l-att tal-intervall, u r-riżultati jitħabbru suċċessivament minn tfal bejn l-età ta' għaxar snin u ħmistax-il sena, li tkun segwita wara bit-tħabbira tar-rebbieħ u s-smiegħ mill-ġdid tal-kanzunetta rebbieħa. F'ċerti mumenti matul is-serata, ċerti stazzjonijiet jagħżlu li jagħmlu xi <ref target="https://mt.wikipedia.org/wiki/Pubbliċità_televiżiva">waqfiet kummerċjali</ref>.</p>
<p>Il-festival jippreżenta dejjem żewġ preżentaturi (li fil-biċċa l-kbira tad-drabi kienu raġel wieħed u mara waħda minkejja li l-<ref target="https://mt.wikipedia.org/wiki/Festival_tal-Eurovision_taż-Żgħar_2006">edizzjoni tal-2006</ref> kien hemm eċċezzjoni) li regularment jidhru fuq il-palk waqt li l-kontestanti jkunu fil-<hi rend="italic">green room</hi>. Il-preżentaturi huma wkoll responsabbli li jirrepetu r-riżultati tat-televotazzjoni immedjatament wara li jkun inqara kull vot partikulari, biex jiġi kkonfermat il-punti li jkunu ngħataw lil pajjiż.</p>
<p>Minkejja li l-Festival tal-Eurovision taż-Żgħar hu mibni fuq il-format tal-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>, hemm diversi differenzi li huma uniċi għall-festival tat-tfal. Per eżempju, waqt li l-vokali prinċipali jridu jkantaw dirett matul il-festival, il-vokali sekondarji jistgħu jkunu rikorjdati.<ref target="https://mt.wikipedia.org/wiki/Il-Paġna_prinċipali#cite_note-regolikaz-11">[11]</ref> Kull għażla ta' pajjiż trid tiġi deċiża minn finali nazzjonali (sakemm ċerti ċirkustanzi jimpedixxuha milli ssir u trid tikseb il-permess mill-EBU).<ref target="https://mt.wikipedia.org/wiki/Il-Paġna_prinċipali#cite_note-regoli03-12">[12]</ref> Mill-<ref target="https://mt.wikipedia.org/wiki/Festival_tal-Eurovision_taż-Żgħar_2005">festival tal-2005</ref> 'il quddiem kull kontestant beda jingħata awtomatikament tnax-il punt biex ma jkun hemm l-ebda mit-tfal parteċipanti li jispiċċa bil-famużi, jew misħuta "nul points".</p>
<p>Ir-rebbieħa ta' kull festival jirċievi trofew u ċertifikat. Il-pajjiż rebbieħ, b'differenza mill-Festival tal-Eurovision, ma jingħatax id-dritt li jospita l-edizzjoni segwenti.</p>
Parteċipazzjoni
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Parteċipazzjoni_fil-Festival_tal-Eurovision_taż-Żgħar">Parteċipazzjoni fil-Festival tal-Eurovision taż-Żgħar</ref></hi>.
<p>Il-parteċipazzjoni fil-Festival tbiddlet drammatikament kull sean. Seba' pajjiżi minn sebgħa u għoxrin ġew rappreżentati kull sean. Fis-snin riċenti huma ftit il-pajjiżi mill-<ref target="https://mt.wikipedia.org/wiki/Ewropa_tal-Punent">Punent tal-Ewropa</ref> li qed jieħdu sehem waqt li pajjiżi mil-<ref target="https://mt.wikipedia.org/wiki/Ewropa_tal-Lvant">Lvant</ref> bdew jingħaqdu f'dan il-Festival. Ix-xandara oriġinali Skandinavi ħallew il-festival fl-2006 u bdew jerġgħu jorganizzaw il-kompetizzjoni tal-MGP Nordic li kienet waqfet milli tiġi prodotta mal-bidu tal-Festival tal-Eurovision taż-Żgħar.</p>
<p>Sal-edizzjoni tal-2007, kien hemm 27 membru tal-<ref target="https://mt.wikipedia.org/wiki/European_Broadcasting_Union">EBU</ref> li ħadu sehem f'dan il-festival.</p>








Futur
 Din is-sezzjoni għadha vojta. <ref target="//mt.wikipedia.org/w/index.php?title=Il-Pa%C4%A1na_prin%C4%8Bipali&amp;action=edit&amp;section=">Għinna</ref> biex niktbuha!


Ħoloq esterni

<list type="unordered"><item><ref target="http://www.junioreurovision.tv/">Sit uffiċjali</ref></item>
<item><ref target="http://www.ebu.ch/">Sit uffiċjali tal-EBU</ref></item></list>
</text></body></html>