<html><body><text id="wikipedia_mt_wikipedia_org__27135.html" ns="0" revid="270065" sourceurl="https://mt.wikipedia.org/wiki/Anders_Jonas_%C3%85ngstr%C3%B6m" title="Anders Jonas Ångström" type="wikipedia">Anders Jonas Ångström
<p><hi rend="bold">Anders Jonas Ångström</hi> ([ˈânːdɛʂ ˈjûːnas ˈɔ̂ŋːstrœm]; twieled fit-13 ta' Awwissu 1814 – miet fil-21 ta' Ġunju 1874) kien fiżiku <ref target="https://mt.wikipedia.org/wiki/Żvezja">Żvediż</ref> u wieħed mill-fundaturi tax-<ref target="https://mt.wikipedia.org/wiki/Xjenza">xjenza</ref> tal-<ref target="https://mt.wikipedia.org/wiki/Spettroskopija">ispettroskopija</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Bijografija
<p>Anders Jonas Ångström twieled f'<ref target="https://mt.wikipedia.org/wiki/Medelpad">Medelpad</ref> fejn għex ma' missieru <ref target="https://mt.wikipedia.org/wiki/Johan_Ångström">Johan Ångström</ref>. Huwa ngħata l-ewwel <ref target="https://mt.wikipedia.org/wiki/Edukazzjoni">edukazzjoni</ref> tiegħu f'<ref target="https://mt.wikipedia.org/wiki/Härnösand">Härnösand</ref>. Fl-1833 mar f'<ref target="https://mt.wikipedia.org/wiki/Uppsala">Uppsala</ref> fejn kompla l-edukazzjoni tiegħu fl-Università ta' Uppsala. Hemmhekk huwa sar għalliem tal-fiżika fl-1839. Fl-1842 huwa mar fl-Osservatorju ta' <ref target="https://mt.wikipedia.org/wiki/Stokkolma">Stokkolma</ref> biex jikseb l-esperjenza fix-xogħol astronomiku prattiku, u s-sena ta' wara ġie appuntat biex jieħu ħsieb l-Osservatorju Astronomiku ta' Uppsala.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Ångström kien interessat ħafna fil-manjetiżmu terrestri u rreġistra l-osservazzjonijiet tal-fluttwazzjonijiet fl-intensità manjetika f'diversi partijiet tal-Iżvezja, u ġie mqabbad mill-Akkademja tax-Xjenzi ta' Stokkolma bil-kompitu, li dam sa ftit qabel l-aħħar ta' ħajtu biex ilestih, biex jaħdem id-<hi rend="italic">data</hi> manjetika miksuba mill-HSwMS <hi rend="italic">Eugenie</hi> fil-vjaġġ tagħha madwar id-dinja mill-1851 sal-1853.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fl-1858, huwa kien is-suċċessur ta' <ref target="https://mt.wikipedia.org/wiki/Adolph_Ferdinand_Svanberg">Adolph Ferdinand Svanberg</ref> fil-fakultà tal-fiżika f'Uppsala. L-iżjed xogħol importanti tiegħu kellu x'jaqsam mal-konduzzjoni tas-sħana u mal-ispettroskopija. Fir-riċerki ottiċi tiegħu, <hi rend="italic">Optiska Undersökningar</hi>, li ppreżenta lill-Akkademja Żvediża Rjali tax-Xjenzi fl-1853, mhux biss saħaq li x-xrara elettrika tipproduċi żewġ spettri superimposti, wieħed mill-metall tal-elettrodu u l-ieħor mill-gass li tgħaddi minnu, talli ddeduċa mit-teorija tar-riżonanza ta' <ref target="https://mt.wikipedia.org/wiki/Leonhard_Euler">Leonhard Euler</ref> li gass inkandexxenti jemetti raġġi luminużi tal-istess rifrattività bħal dawk li jista' jassorbi.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Din id-dikjarazzjoni, bħala rrimarka Sir <ref target="https://mt.wikipedia.org/wiki/Edward_Sabine">Edward Sabine</ref> meta tah il-medalja ta' Rumford tas-Soċjetà Rjali fl-1872, fiha prinċipju fundamentali tal-analiżi tal-ispettru, u għalkemm ġiet injorata għal numru ta' snin, tintitolah biex jitqies bħala wieħed mill-fundaturi tal-ispettroskopija.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Mill-1861 'il quddiem, huwa ta attenzjoni speċjali lill-ispettru solari. Il-kombinament tiegħu tal-ispettroskopju mal-fotografija għall-istudju tas-<ref target="https://mt.wikipedia.org/wiki/Sistema_Solari">Sistema Solari</ref> rriżulta fl-1862 fi provi li l-<ref target="https://mt.wikipedia.org/wiki/Atmosfera">atmosfera</ref> tax-<ref target="https://mt.wikipedia.org/wiki/Xemx">xemx</ref> fiha l-<ref target="https://mt.wikipedia.org/wiki/Idroġenu">idroġenu</ref>, fost elementi oħra. Fl-1868 huwa ppubblika l-mappa l-kbira tiegħu tal-ispettru solari normali fir-<hi rend="italic">Recherches sur le spectre solaire</hi>, fejn inkluda l-kejliet ta' iktar minn 1,000 linja spettrali, li baqgħet awtoritattiva fit-tul fi kwistjonijiet tat-tul tal-mewġ, għalkemm il-kejliet tiegħu ma kinux eżatti b'parti waħda f'7,000 jew 8,000, minħabba li l-metru li uża bħala standard kien ħarira qasir wisq.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fl-1867 huwa kien l-ewwel wieħed li eżamina l-ispettru tal-<hi rend="italic"><ref target="https://mt.wikipedia.org/wiki/Aurora_borealis">aurora borealis</ref></hi>, u individwa u kejjel il-linja qawwija karatteristika fir-reġjun safrani-ħadrani tagħha; iżda kien żbaljat meta ħaseb li din l-istess linja, li spiss tissejjaħ b'ismu, tidher ukoll fid-dawl żodjakali.</p>
<p>Huwa ġie elett bħala membru ta' għadd ta' soċjetajiet distinti, inkluż l-Akkademja Żvediża Rjali tax-Xjenzi fl-1850, is-Soċjetà Rjali fl-1870 u l-Institut de France fl-1873. Huwa miet f'Uppsala fil-21 ta' Ġunju 1874.</p>
<p>Ibnu, <ref target="https://mt.wikipedia.org/wiki/Knut_Ångström">Knut Ångström</ref> (1857-1910), kien fiżiku wkoll.</p>
Unuri
<p>L-unità ta' Ångström (1 Å = 10−10 m) tirrappreżenta t-tul tal-mewġ tad-dawl u l-ispazjar interatomiku fil-materja kkondensata li xi kultant titkejjel f'ismu.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> L-unità tintuża wkoll fil-kristallografija kif ukoll fl-ispettroskopija.</p>
<p>Il-krater Ångström fuq il-<ref target="https://mt.wikipedia.org/wiki/Qamar">qamar</ref> ingħata ismu.</p>
<p>Wieħed mill-kumplessi ta' binjiet prinċipali tal-Università ta' Uppsala, il-Laboratorju Ångström, issemma għalih. Din il-binja tospita diversi dipartimenti, fosthom id-Dipartiment tal-Fiżika u tal-<ref target="https://mt.wikipedia.org/wiki/Astronomija">Astronomija</ref>, id-Dipartiment tal-<ref target="https://mt.wikipedia.org/wiki/Matematika">Matematika</ref>, id-Dipartiment tax-Xjenzi tal-Inġinerija, l-Istitut tal-Fiżika Spazjali, u d-Dipartiment tal-<ref target="https://mt.wikipedia.org/wiki/Kimika">Kimika</ref>.</p>
Iktar qari
<list type="unordered"><item>Maier, C.L. (1970). "Ångström, Anders Jonas". Dictionary of Scientific Biography. 1. New York: Charles Scribner's Sons. pp. 166–167. ISBN 0-684-10114-9.</item></list>
</text></body></html>