<html><body><text id="wikipedia_mt_wikipedia_org__17678.html" ns="0" revid="262095" sourceurl="https://mt.wikipedia.org/wiki/It-Trinit%C3%A0_Mqaddsa" title="It-Trinità Mqaddsa" type="wikipedia">It-Trinità Mqaddsa<figure><caption>Il-Vara tat-Trinità</caption></figure>
<p>Il-kelma <hi rend="bold">Trinità</hi> ma tinstabx fil-<ref target="https://mt.wikipedia.org/wiki/Bibbja">Bibbja</ref>. Hi kelma użata mill-<ref target="https://mt.wikipedia.org/wiki/Kristjani">Kristjani</ref> sa minn żminijiet bikrija tal-knisja biex jesprimu veritajiet dwar <ref target="https://mt.wikipedia.org/wiki/Alla">Alla</ref> mgħallma fil-<ref target="https://mt.wikipedia.org/wiki/Bibbja">Bibbja</ref>. Bl-istess mod nużaw kliem bħal providenza u inkarnazzjoni, li għalkemm ma nsibuhomx fl-<ref target="https://mt.wikipedia.org/wiki/Iskrittura">Iskrittura</ref> jirreferu għall-tagħlim bibliku. Min jista’ jghid, Jien ma nemminx li <ref target="https://mt.wikipedia.org/wiki/Alla">Alla</ref> jieħu ħsieb kollox għax providenza ma tinstabx fil-<ref target="https://mt.wikipedia.org/wiki/Bibbja">Bibbja</ref>? Min jista’ jgħid: Ma nemminx li l-Kelma saret ġisem ghax inkarnazzjoni mhix kelma biblika? Wara kollox lanqas il-frażi Il-<ref target="https://mt.wikipedia.org/wiki/Bibbja">Bibbja</ref> Mqaddsa ma nsibu fl-<ref target="https://mt.wikipedia.org/wiki/Iskrittura">Iskrittura</ref>! B’daqshekk ħadd ma jiċħad il-<ref target="https://mt.wikipedia.org/wiki/Bibbja">Bibbja</ref>! Hekk ukoll mhix raguni li tiċħad it-Trinità għax il-kelma ma tinsabx fil-<ref target="https://mt.wikipedia.org/wiki/Bibbja">Bibbja</ref>. L-interess tagħna mhux tant fil-kelma Trinità, imma fit-tagħlim li tirrappreżenta.</p>
<p>Il-kelma <hi rend="bold">Trinità</hi> ġejja minn żewg kelmiet Latini, tres (tlieta) u unitas (wieħed). Hemm, mela, l-ħsieb ta’ pluralità f’unità, jew unità fi pluralità. Hemm tlett veritajiet ewlenin li jifformaw din id-dottrina.</p>
<list type="unordered"><item>Hemm <ref target="https://mt.wikipedia.org/wiki/Alla">Alla</ref> wieħed.</item></list>
<list type="unordered"><item>Il-Missier hu <ref target="https://mt.wikipedia.org/wiki/Alla">Alla</ref>; L-Iben hu <ref target="https://mt.wikipedia.org/wiki/Alla">Alla</ref>; L-Ispirtu s-Santu hu <ref target="https://mt.wikipedia.org/wiki/Alla">Alla</ref>.</item></list>
<list type="unordered"><item>Il-Missier, l-Iben u l-Ispirtu s-Santu huma persuni distinti minn xulxin.</item></list>
<p>Dawn it-tlett stqarrijiet huma mghallma fil-<ref target="https://mt.wikipedia.org/wiki/Bibbja">Bibbja</ref>, kif se naraw. Nistiednek tfittex ir-referenzi fl-<ref target="https://mt.wikipedia.org/wiki/Iskrittura">Iskrittura</ref> biex tikkonferma l-provi li <ref target="https://mt.wikipedia.org/wiki/Alla">Alla</ref> hu wiehed u tkun ċert ukoll mid-divinità tal-Missier, l-Iben u l-Ispirtu s-Santu.</p>
Alla wiehed
<p>It-Testment il-Qadim u t-Testment il-Ġdid jgħallmu ċar li hemm <ref target="https://mt.wikipedia.org/wiki/Alla">Alla</ref> wieħed: “Isma’, o <ref target="https://mt.wikipedia.org/wiki/Iżrael">Iżrael</ref>: Il-Mulej (Jahwe), <ref target="https://mt.wikipedia.org/wiki/Alla">Alla</ref> tagħna, hu Mulej (Jahwe) wieħed!” (Dewterenomju 6:4). “Hekk jgħid il-Mulej, is-Sultan ta’ <ref target="https://mt.wikipedia.org/wiki/Iżrael">Iżrael</ref>, u l-feddej tiegħek, il-Mulej ta’ l-eżerċti: Jien l-ewwel, u jien l-aħħar; u m’hemmx <ref target="https://mt.wikipedia.org/wiki/Alla">Alla</ref> ieħor għajri” (Isaija 44:6). “Hemm <ref target="https://mt.wikipedia.org/wiki/Alla">Alla</ref> wieħed; u m’hemmx ieħor għajru” (Mark 12:32).</p>
<p>Il-pagani jemmnu f’ħafna allat. Saħansitra Satana jitqies bħala “<ref target="https://mt.wikipedia.org/wiki/Alla">Alla</ref> ta’ din id-<ref target="https://mt.wikipedia.org/wiki/Dinja">dinja</ref>.” Iżda l-Insara ma jagħrfux ‘ll-allat pagani għax jieħdu bis-serjetà l-ewwel kmandament: “Ma jkollokx allat oħra quddiemi” (Esodu 20:3). Il-<ref target="https://mt.wikipedia.org/wiki/Kristjani">Kristjani</ref> jirrifjutaw il-politeiżmu (twemmin f’ħafna allat) għax “l-allat kollha tal-ġnus huma idoli” - allat foloz (Salm 96:5). Bħalma jikteb l-appostlu Pawlu: “Għalkemm hemm sew fis-sema u kemm fl-art dawk li jgħidulhom allat; (u hemm ħafna allat u ħafna sidien) imma għalina hemm <ref target="https://mt.wikipedia.org/wiki/Alla">Alla</ref> wieħed (1 Korintin 8:5,6).</p>
<p>Alla veru jingħaraf minn allat oħra għax hu waħdu l-ħallieq, is-salvatur u l-imħallef tad-<ref target="https://mt.wikipedia.org/wiki/Dinja">dinja</ref>. Hu biss etern, jista’ kollox, jinsab kullimkien, jaf kollox u ma jinbidilx. Ismu hu Jahwe. Hu waħdu s-Sid tas-sidien. Lilu biss għandna nqimu u naqdu u nħobbu b’qalbna kollha. F’ismu biss għandna nemmnu għas-salvazzjoni tagħna.</p>
Il-Missier hu Alla
<p>Fit-Testment il-Ġdid <ref target="https://mt.wikipedia.org/wiki/Alla">Alla</ref> sikwit jissejjaħ il-Missier. “Imbierek <ref target="https://mt.wikipedia.org/wiki/Alla">Alla</ref> u Missier Sidna <ref target="https://mt.wikipedia.org/wiki/Ġesù">Ġesù</ref> Kristu” (Efesin 1:3).<ref target="https://mt.wikipedia.org/wiki/Alla">Alla</ref> mhux Missier minħabba wliedu maħluqin (l-anġli) jew uliedu adottivi (in-nies mifdija). <ref target="https://mt.wikipedia.org/wiki/Alla">Alla</ref> hu Missier minħabba l-Iben il-waħdieni tiegħu. <ref target="https://mt.wikipedia.org/wiki/Alla">Alla</ref> hu Missier etern, minn qabel ma kienet id-<ref target="https://mt.wikipedia.org/wiki/Dinja">dinja</ref>, għaliex kien minn dejjem ma’ Ibnu. Il-Mulej <ref target="https://mt.wikipedia.org/wiki/Ġesù">Ġesù</ref> talbu: “U issa, o Missier, igglorifikani int bik innifsek bil-glorja li kelli miegħek qabel ma kienet id-<ref target="https://mt.wikipedia.org/wiki/Dinja">dinja</ref>” (Ġwanni 17:5). Ladarba ma jistax ikun Missier mingħajr Iben, min jiċħad li l-Iben hu etern jiċħad lill-Missier ukoll.</p>

L-Iben hu Alla
<p>Il-<ref target="https://mt.wikipedia.org/wiki/Bibbja">Bibbja</ref> tgħallem ċar li l-Iben hu <ref target="https://mt.wikipedia.org/wiki/Alla">Alla</ref> daqs il-Missier. L-appostlu Tumas indirizzah: “Mulej tiegħi u <ref target="https://mt.wikipedia.org/wiki/Alla">Alla</ref> tiegħi” u l-Missier stess qallu: “It-tron tiegħek, o <ref target="https://mt.wikipedia.org/wiki/Alla">Alla</ref>, hu għal dejjem ta’ dejjem” (Ġwanni 20:28; Lhud 1:8). L-Iben huwa l-Ħallieq: “Int, Mulej, fil-bidu qegħidt is-sisien ta’ l-art; u xogħol idejk huma s-smewwiet’ (Lhud 1:10). L-Iben hu s-Salvatur tad-<ref target="https://mt.wikipedia.org/wiki/Dinja">dinja</ref>: “<ref target="https://mt.wikipedia.org/wiki/Alla">Alla</ref> l-kbir u s-Salvatur tagħna <ref target="https://mt.wikipedia.org/wiki/Ġesù">Ġesù</ref> Kristu” (Titus 2:13). L-Iben hu “l-Imħallef tal-ħajjin u l-mejtin” u jista’ jaħfer id-dnubiet (Atti 10:42; Mark 2:5-12). L-Iben hu Mulej (Kyrios, l-isem ta’ Jahwe fit-Testment il-Ġdid), “is-Sid ta’ kulħadd” u “s-Sid tas-sidien” (Filippin 2:11; Atti 10:36; Rivelazzjoni 19:16).</p>
<p>L-Iben hu etern għax jissejjaħ “missier għal dejjem,” “il-ħajja eterna” u nislu “mill-jiem ta’ dejjem” (Isaija 9:6; 1 Ġwanni 1:2; Mikea 5:2). L-Iben jista’ kollox għax “dawk il-ħwejjeġ kollha li jagħmel l-Missier, dawn l-Iben jagħmel ukoll” (Ġwanni 5:19). L-Iben jinsab kullimkien, għalhekk wiegħed lid-dixxipli tiegħu “Ara, jien dejjem magħkom, sa tmiem id-<ref target="https://mt.wikipedia.org/wiki/Dinja">dinja</ref>,” u, “Fejn tnejn jew tlieta huma miġburin flimkien f’ismi, hemm inkun jien f’nofshom” (Mattew 28:20; 18:20). L-Iben jaf kollox, kif stqarr l-appostlu Pietru: “Mulej, int taf kollox” (Ġwanni 21:17). L-Iben ma jinbidilx: “<ref target="https://mt.wikipedia.org/wiki/Ġesù">Ġesù</ref> Kristu l-bieraħ, u llum, hu l-istess, u jibqa” għal dejjem” (Lhud 13:8).</p>
<figure><caption>Alla fil-persuna tal-Iben tikkonfronta lil <ref target="https://mt.wikipedia.org/wiki/Adam_u_Eva">Adam u Eva</ref></caption></figure>
<p>Il-profeti tat-Testment il-Qadim wegħdu li l-Mulej (Jahwe) kellu jżur il-poplu tiegħu: “Ħejju triq il-Mulej, wittu fid-deżert triq lil <ref target="https://mt.wikipedia.org/wiki/Alla">Alla</ref> tagħna.” Din il-profezija seħħet mal-miġja ta’ <ref target="https://mt.wikipedia.org/wiki/Ġesù">Ġesù</ref> Kristu kif ħabbar Ġwanni l-Battista. “Dan hu dak li fuqu tkellem il-profeta Isaija, li jgħid: Il-leħen ta’ wieħed jgħajjat fid-deżert: Ħejju t-triq tal-Mulej, wittu l-mogħdijiet tiegħu” (Isaija 40:3; Mattew 3:3). Il-Messija huwa Jahwe nnifsu.</p>
<p>L-<ref target="https://mt.wikipedia.org/wiki/Iskrittura">Iskrittura</ref> tafferma d-divintà sħiħa ta’ l-Iben meta tikkmandana nħobbuh b’qalbna kollha, nonorawh u nqimuh bħala <ref target="https://mt.wikipedia.org/wiki/Alla">Alla</ref>, u nemmnu fih għas-salvazzjoni tagħna (ara Mattew 10:37-39; Ġwanni 5:23; Rivelazzjoni 5:8-12; Efesin 1:13).</p>
<p>Meta l-appostlu Filippu staqsih biex jurihom ‘ll-Missier, <ref target="https://mt.wikipedia.org/wiki/Ġesù">Ġesù</ref> wieġeb: “Ilni daż-żmien kollu magħkom, u għadek ma tafnix Filippu? Min ra lili ra ‘l Missier; u kif tgħid int mela: Urina ‘ll-Missier?” (Ġwanni 14:9). Din l-istqarrija kienet tkun l-akbar dagħwa kieku l-Iben mhux <ref target="https://mt.wikipedia.org/wiki/Alla">Alla</ref> daqs il-Missier. Imma ladarba l-kelma tiegħu hi verità, l-Iben hu tassew <ref target="https://mt.wikipedia.org/wiki/Alla">Alla</ref>.</p>
L-Ispirtu hu Alla
<p>Id-divinità ta’ l-Ispirtu s-Santu hi evidenti għax hu “l-Ispirtu t’<ref target="https://mt.wikipedia.org/wiki/Alla">Alla</ref> tagħna” u “l-Ispirtu tal-Mulej,” u mhux l-ispirtu ta’ xi ħlejqa spiritwali bħall-anġli (2 Korintin 6:11; Luqa 4:18). Kif jista’ jkun l-Ispirtu t’<ref target="https://mt.wikipedia.org/wiki/Alla">Alla</ref> ma jkunx <ref target="https://mt.wikipedia.org/wiki/Alla">Alla</ref>?</p>
<p>L-Ispirtu jwettaq l-għemejjel divini, fosthom il-ħolqien - “Int tibgħat l-Ispirtu tiegħek u huma jinħolqu” (Salm 104:30). Il-qarrej ukoll jista’ jistqarr: “L-Ispirtu t’<ref target="https://mt.wikipedia.org/wiki/Alla">Alla</ref> għamilni” (Ġob 33:4). L-Ispirtu s-Santu jagħti l-ħajja u s-salvazzjoni. Il-Mulej <ref target="https://mt.wikipedia.org/wiki/Ġesù">Ġesù</ref> qal: “Hu l-Ispirtu li jagħti l-ħajja (Ġwanni 6:63), u l-appostlu jfakkar l-Insara li <ref target="https://mt.wikipedia.org/wiki/Alla">Alla</ref> salvahom “bil-ħasil tat-twelid mill-ġdid u t-tiġdid ta’ l-Ispirtu s-Santu” (Titus 3:5). Hu mexxa wkoll il-kittieba ta’ l-<ref target="https://mt.wikipedia.org/wiki/Iskrittura">Iskrittura</ref> biex jiktbu l-kelma t’<ref target="https://mt.wikipedia.org/wiki/Alla">Alla</ref>, “nies qaddisa, mqanqlin mill-Ispirtu s-Santu, tkellmu” (2 Pietru 1:21).</p>
<p>L-Ispirtu hu <ref target="https://mt.wikipedia.org/wiki/Alla">Alla</ref> għax għandu l-attributi divini: l-Ispirtu huwa etern (Lhud 9:14); jinsab kullimkien (“Fejn immur bogħod mill-Ispirtu tieghek?” - Salm 139:7); u jaf kollox (“l-Ispirtu jfittex kollox, iva, sa l-għammieq t’<ref target="https://mt.wikipedia.org/wiki/Alla">Alla</ref>...dak li hemm f’<ref target="https://mt.wikipedia.org/wiki/Alla">Alla</ref> ma jafu ħadd, ħlief l-Ispirtu t’<ref target="https://mt.wikipedia.org/wiki/Alla">Alla</ref>” - 1 Korintin 2:10,11).</p>
<p>Il-kittieba tat-Testment il-Gdid identifikaw l-Ispirtu bħala Jahwe: “Ta’ dan hemm xhieda wkoll l-Ispirtu s-Santu, għax wara dan kien qal: “Din hi r-rabta li nagħmel magħhom,” jgħid il-Mulej...” (Lhud 10:15-17; cf. Ġeremija 31:33-34). Ladarba kliem il-Mulej (Jahwe) huwa kliem l-Ispirtu s-Santu, jidher ċar li l-Ispirtu hu l-Mulej. Hekk ukoll jiddikjara l-appostlu Pawlu: “Il-Mulej huwa l-Ispirtu” (2 Korintin 3:17).</p>
<p>Darba l-appostlu Pietru staqsa: “Hananija, għaliex imlielek qalbek ix-xitan biex tigdeb lill-Ispirtu s-Santu...Mhux lill-bnedmin gdibt, imma ‘l <ref target="https://mt.wikipedia.org/wiki/Alla">Alla</ref>” (Atti 5:3,4). Skont Pietru, li tigdeb lill-Ispirtu s-Santu tkun tigdeb lil <ref target="https://mt.wikipedia.org/wiki/Alla">Alla</ref>. Hu ċar, mela, li l-Ispirtu huwa <ref target="https://mt.wikipedia.org/wiki/Alla">Alla</ref> għax meta tigdeb l-Ispirtu, tigdeb ‘l <ref target="https://mt.wikipedia.org/wiki/Alla">Alla</ref>.</p>
<p>

F’post ieħor, l-appostlu Pawlu jgħid lill-<ref target="https://mt.wikipedia.org/wiki/Kristjani">Kristjani</ref>: “Ma tafux li intom it-<ref target="https://mt.wikipedia.org/wiki/Tempju">tempju</ref> t’<ref target="https://mt.wikipedia.org/wiki/Alla">Alla</ref>, u li l-Ispirtu t’<ref target="https://mt.wikipedia.org/wiki/Alla">Alla</ref> jgħammar fikom?” (1 Korintin 3:16). Il-<ref target="https://mt.wikipedia.org/wiki/Kristjani">Kristjani</ref> huma tempju mqaddes “mibnijin flimkien biex ikunu l-għamara t’<ref target="https://mt.wikipedia.org/wiki/Alla">Alla</ref> permezz ta’ l-Ispirtu” (Efesin 2:22). Kieku l-Ispirtu mhux <ref target="https://mt.wikipedia.org/wiki/Alla">Alla</ref> ma nkunux nistgħu</p>
Persuni distinti
<p>L-istess Skrittura li tgħallem li l-Missier hu <ref target="https://mt.wikipedia.org/wiki/Alla">Alla</ref>, l-Iben hu <ref target="https://mt.wikipedia.org/wiki/Alla">Alla</ref> u l-Ispirtu hu <ref target="https://mt.wikipedia.org/wiki/Alla">Alla</ref>, ma tgħallimx li huma persuna waħda. Il-Missier mhux l-Iben u mhux l-Ispirtu s-Santu. It-tlett Persuni huma distinti minn xulxin.</p>
<p>“Fil-bidu kienet il-Kelma, u l-Kelma kienet m’<ref target="https://mt.wikipedia.org/wiki/Alla">Alla</ref>, u l-Kelma kienet <ref target="https://mt.wikipedia.org/wiki/Alla">Alla</ref>” (Ġwanni 1:1). Ġwanni jsejjaħ l-Iben “il-Kelma” u jafferma d-Divinità tiegħu (“il-Kelma kienet <ref target="https://mt.wikipedia.org/wiki/Alla">Alla</ref>”). Fl-istess sentenza Ġwanni jgħidlna wkoll li l-Kelma kienet ma’ <ref target="https://mt.wikipedia.org/wiki/Alla">Alla</ref>. L-Iben hu <ref target="https://mt.wikipedia.org/wiki/Alla">Alla</ref> u ma’ <ref target="https://mt.wikipedia.org/wiki/Alla">Alla</ref>.</p>
<p><ref target="https://mt.wikipedia.org/wiki/Alla">Alla</ref> l-Missier bagħat lil Ibnu; l-Iben ġie biex jagħmel ir-rieda ta’ Missieru. Ċertament mela mhumiex l-istess persuna. Hekk ukoll l-Ispirtu s-Santu mhux il-Missier u lanqas l-Iben. <ref target="https://mt.wikipedia.org/wiki/Ġesù">Ġesù</ref> qal: “L-Avukat, li hu l-Ispirtu s-Santu, li l-Missier jibghat f’ismi, hu jgħallimkom kollox u jfakkarkom kulma għidtilkom” (Ġwanni 14:26). Innota t-tlett persuni tat-Trinità: il-Missier jibgħat l-Ispirtu s-Santu, u l-Ispirtu s-Santu jgħallimna dwar l-Iben. <ref target="https://mt.wikipedia.org/wiki/Ġesù">Ġesù</ref> qal ukoll: “Jien nitlob lill-Missier, u hu jagħtikom Avukat ieħor, biex jibqa’ magħkom għal dejjem” (Ġwanni 14:6). Id-distinzjoni bejn it-tlett persuni tidher ċar.</p>
<p>Hekk mela, mill-<ref target="https://mt.wikipedia.org/wiki/Bibbja">Bibbja</ref> wrejna li hemm <ref target="https://mt.wikipedia.org/wiki/Alla">Alla</ref> wieħed, u li l-Missier, l-Iben u l-Ispirtu s-Santu huma <ref target="https://mt.wikipedia.org/wiki/Alla">Alla</ref> u persuni distinti minn xulxin.</p>
Il-knisja
<p>M’hemm ebda tixbiħa mill-ħolqien biex nifhmu aħjar il-misteru tat-Trinità li <ref target="https://mt.wikipedia.org/wiki/Alla">Alla</ref> wriena fil-Kotba Mqaddsa. Il-Mulej jistaqsina: “Lil min ixxebbhuh ‘l <ref target="https://mt.wikipedia.org/wiki/Alla">Alla</ref>? jew liema xbieha tqabblu miegħu?” (Isaija 40:18). Kull anoloġija jew xbieha t’<ref target="https://mt.wikipedia.org/wiki/Alla">Alla</ref> tgħallem il-qerq. Il-Kristjani ma jemmnux fit-Trinità għax kapaċi jispjegaw ‘l <ref target="https://mt.wikipedia.org/wiki/Alla">Alla</ref> imma għax huma konvinti li l-<ref target="https://mt.wikipedia.org/wiki/Bibbja">Bibbja</ref> tgħallem ċar sew l-unità kif ukoll id-divinità u d-distinzjoni tat-tlett Persuni minn xulxin.</p>
<p>Għalkemm il-veritajiet dwar <ref target="https://mt.wikipedia.org/wiki/Alla">Allali</ref> flimkien jifformaw id-dottrina tat-Trinità mhumiex diffiċli biex tifhimhom waħda waħda, huwa diffiċli ferm tifhem kif <ref target="https://mt.wikipedia.org/wiki/Alla">Alla</ref> hu wieħed u li t-tlett Persuni huma <ref target="https://mt.wikipedia.org/wiki/Alla">Alla</ref>. Fl-ewwel sekli l-knisja tħabtet biex tagħti definizzjoni korretta tar-relazzjoni bejn it-tlett Persuni filwaqt li żżomm sħiħ it-tagħlim fuq l-unità t’<ref target="https://mt.wikipedia.org/wiki/Alla">Alla</ref>. Fil-kredu Atanasjan naqraw: “Issa l-fidi Kattolika hi din: inqimu <ref target="https://mt.wikipedia.org/wiki/Alla">Alla</ref> wieħed fi trinità, u trinità f’unità; bla ma nħawwdu l-Persuni, jew nisseparaw is-sustanza. Għax il-Persuna tal-Missier waħda, ta’ l-Iben oħra, u ta’ l-Ispirtu S-Santu oħra. Iżda tal-Missier, ta’ l-Iben, u ta’ l-Ispirtu s-Santu hemm divinità waħda, glorja ugwali u majestà ko- eterna.” Il-knisja riedet tħares lilha nfisha kontra tagħlim eretiku:</p>
<figure><caption>Trinità Mqaddsa, 1300-1350.</caption></figure>
<p><ref target="https://mt.wikipedia.org/wiki/Alla">Alla</ref> mhux persuna waħda li jidher f’bixriet jew modi differenti. Din l-ereżija (msejjħa modaliżmu) ixxebbaħ ’l <ref target="https://mt.wikipedia.org/wiki/Alla">Alla</ref> ma’ attur li daqqa jidher mod u daqqa oħra jidher mod ieħor. Aħna nemmnu li t-tlett persuni huma ko-eżistenti u għandhom relazzjoni personali flimkien.</p>
<p>Ma nemmnux li hemm tlett allat. L-Iben hu ħaġa waħda mal-Missier; u l-Ispirtu s-Santu huwa l-Ispirta t’<ref target="https://mt.wikipedia.org/wiki/Alla">Alla</ref>. Id-dottrina tat-Trinità tafferma bil-qawwa kollha l-unità t’<ref target="https://mt.wikipedia.org/wiki/Alla">Alla</ref> (“inqimu <ref target="https://mt.wikipedia.org/wiki/Alla">Alla</ref> wiehed…[ma nisseparawx] is-sustanza…divinità wahda”).</p>
<p><ref target="https://mt.wikipedia.org/wiki/Alla">Alla</ref> mhux kompost minn tlett partijiet, bħal trijangolu magħmul minn tlett linji. Il-Missier hu <ref target="https://mt.wikipedia.org/wiki/Alla">Alla</ref> sħiħ, mhux parti jew biċċa minn <ref target="https://mt.wikipedia.org/wiki/Alla">Alla</ref>. L-istess nistgħu ngħidu ghall-Iben u l-Ispirtu.</p>
<p>Oħrajn jiċħdu t-Trinità billi jinnegaw li Kristu huwa <ref target="https://mt.wikipedia.org/wiki/Alla">Alla</ref> u li l-Ispirtu s-Santu huwa persuna distinta minn <ref target="https://mt.wikipedia.org/wiki/Alla">Alla</ref> l-Missier. L-argumenti tagħhom huma żbaljati, kif se naraw.</p>
Argumenti foloz kontra d-Divinità ta’ Kristu
<p>Il-Kristjani ma jemmnux biss li l-Iben hu <ref target="https://mt.wikipedia.org/wiki/Alla">Alla</ref>; jemmnu wkoll li “għalina l-bnedmin u għas-salvazzjoni tagħna, niżel u kien inkarnat, u kien magħmul bniedem.” F’Filippin 2:6-11, l-appostlu Pawlu jikteb li Kristu:</p>
<list type="unordered"><item>kien magħmul fix-xbieha tal-bnedmin</item></list>
<list type="unordered"><item>ħa fuqu s-sura ta’ qaddej</item></list>
<list type="unordered"><item>sar ubbidjenti sal-mewt tas-salib</item></list>
<p>Kristu huwa <ref target="https://mt.wikipedia.org/wiki/Alla">Alla</ref> minn dejjem u sar ukoll bniedem tassew meta tnissel fil-ġuf tal-verġni Marija. Għalhekk għandu l-kwalitajiet divini (kif rajna qabel) u l-kwalitajiet umani ukoll -- twieled fiż-żmien, għandu ġisem fiżiku, kiber, inbidel, tgħallem, għejja, bata u fl-aħħar miet ukoll. Għalhekk ma tistax targumenta li <ref target="https://mt.wikipedia.org/wiki/Ġesù">Ġesù</ref> mhux <ref target="https://mt.wikipedia.org/wiki/Alla">Alla</ref> għax kellu kwalitajiet umani, ngħidu ahna, li ma kienx jaf kollox. Ma kienx jaf kollox għax hu bniedem. Bħala <ref target="https://mt.wikipedia.org/wiki/Alla">Alla</ref> l-istess Kristu jaf kollox (“Issa nafu li taf kollox” - Ġwanni 16:30). Irridu dejjem inżommu f’moħħna li Kristu hu <ref target="https://mt.wikipedia.org/wiki/Alla">Alla</ref> u bniedem.</p>
<p>Lanqas ma tista’ tiċħad il-glorja divina ta’ Kristu għax umilja lilu nnifsu għal xi żmien biex jikseb il-fidwa tal-poplu tiegħu. L-istess raġel li bħala qaddej tbaxxa biex jaħsel riġlejn l-<ref target="https://mt.wikipedia.org/wiki/Appostli">appostli</ref>, xorta waħda huwa s-Sid tagħhom u ta’ kulħadd. Darba qal, “Missieri akbar minni,” għax filwaqt li l-Missier kien fil-glorja tas-sema meqjum mill-anġli, l-Iben tlibbes kuruna tax-xewk fost iż-żebliħ u l-insulti tal-midinbin. Umilja lilu nnifsu u tbaxxa s’isfel nett għal xi żmien biex jikseb is-salvazzjoni iżda issa huwa glorifikat mal-Missier fl-ogħla smewwiet. Il-mifdija jagħrfu s-sagrifiċċju li Kristu sofra għalihom u mill-qalb jagħtuh l-istess ġieħ li jagħtu ’ll-Missier (Ġwanni 5:23). Jasal jum meta kulħadd ikollu jistqarr li <ref target="https://mt.wikipedia.org/wiki/Ġesù">Ġesù</ref> hu Mulej u jinżel għarkopptejh quddiemu u hekk jagħtuh l-qima li tixraq biss ’l <ref target="https://mt.wikipedia.org/wiki/Alla">Alla</ref>, anke dawk li llum jiċħduh (Isaija 45:23; Filippin 2:9-11).</p>
<p>Huwa assurd l-argument li l-Iben mhux <ref target="https://mt.wikipedia.org/wiki/Alla">Alla</ref> għax jitlob u jobdi l-Missier. Tassew l-Iben hu sottomess għal Missier kif tgħallem il-<ref target="https://mt.wikipedia.org/wiki/Bibbja">Bibbja</ref>: “sar ubbidjenti” u “ras Kristu hu <ref target="https://mt.wikipedia.org/wiki/Alla">Alla</ref>” (1 Korintin 11:3). Bl-istess mod il-mara hi sottomessa għal żewġha, għax “ir-ras tal-mara hu r-raġel.” Iżda b’daqshekk ħadd ma jgħid li l-mara hi anqas umana mir-raġel għax għandha rwol differenti; kif mela jinnegaw id-divinità ta’ Kristu minħabba s-sottomissjoni tiegħu?</p>
<p>L-appostlu Ġwanni kien jemmen li <ref target="https://mt.wikipedia.org/wiki/Ġesù">Ġesù</ref> hu bniedem tassew għax kien xhud tat-tbatija u l-umiltà tiegħu. L-istess appostlu jistqarr fuq l-Iben t’<ref target="https://mt.wikipedia.org/wiki/Alla">Alla</ref>, <ref target="https://mt.wikipedia.org/wiki/Ġesù">Ġesù</ref> Kristu: “Dan hu <ref target="https://mt.wikipedia.org/wiki/Alla">Alla</ref> veru, u l-ħajja eterna” (1 Ġwanni 5:20).</p>
L-Ispirtu s-Santu, Persuna Divina
<p>Bil-kelma persuna nifhmu “xi ħadd li għandu rieda, jaħseb, iħoss u jitkellem.” Il-kliem Missier u Iben mal-ewwel jissuġġerixxu personalità iżda il-kelma Spirtu (li litteralment tfisser nifs) tista’ tindika sempliċement qawwa jew forza impersonali. Iżda ma rridux ninsew li l-anġli u d-demonji huma spirti u madankollu huma personali għax jaħsbu u jitkellmu. Aktar importanti rridu niftakru li “<ref target="https://mt.wikipedia.org/wiki/Alla">Alla</ref> hu Spirtu” (Ġwanni 4:24). Għalhekk hi preżunzjoni li tiċħad il-personalità ta’ l-Ispirtu s-Santu sempliċiment għax hu spirtu.</p>
<p>L-<ref target="https://mt.wikipedia.org/wiki/Iskrittura">Iskrittura</ref> tieħu ħsieb tiddistingwi bejn l-Ispirtu u l-qawwa tiegħu. Naqraw dwar “il-qawwa ta’ l-Ispirtu s-Santu” bħalma naqraw dwar “il-qawwa ta’ Kristu” (Rumani 15:13; 2 Korintin 12:9). Għalhekk ma nistgħux ngħidu li l-Ispirtu hu sempliċement qawwa, bħalma ma nistgħux ngħidu li Kristu hu biss qawwa.</p>
<figure><caption>Alla l-Missier (fuq), l-Ispirtu s-Santu (rappreżentanti bħala ħamiema), u tifel Ġesù, pittura minn-<ref target="https://mt.wikipedia.org/wiki/Murillo_Esteban_Bartolomé">Murillo Esteban Bartolomé</ref></caption></figure>
<p>Qabel bata, il-Mulej <ref target="https://mt.wikipedia.org/wiki/Ġesù">Ġesù</ref> wiegħed lid-<ref target="https://mt.wikipedia.org/wiki/Dixxipli">dixxipli</ref> li hu u l-Missier kellhom jibghatu “Kunsullier ieħor” (Gwanni 14:16, 26; 15:26; 16:7). <ref target="https://mt.wikipedia.org/wiki/Ġesù">Ġesù</ref> kien il-Kunsullier tagħhom sakemm kien preżenti u wara li telaq bagħtilhom Kunsullier bħalu f’Pentekoste. Mela l-Ispirtu s-Santu huwa persuna bħal <ref target="https://mt.wikipedia.org/wiki/Ġesù">Ġesù</ref> Kristu.</p>
<p>

L-Ispirtu s-Santu huwa intelliġenti għax jaf, jgħallem u għandu fehma: “Dak li hemm f’<ref target="https://mt.wikipedia.org/wiki/Alla">Alla</ref> ma jafu ħadd, ħlief l-Ispirtu t’<ref target="https://mt.wikipedia.org/wiki/Alla">Alla</ref>...li jgħallem l-Ispirtu s-Santu…Dak li jgħarbel il-qlub jaf x’inhi l-fehma ta’ l-Ispirtu” (1 Korintin 2:10-11; Rumani 8:27). L-Ispirtu s-Santu għandu wkoll rieda għax iqassam id-doni tiegħu lil kull wieħed kif irid (1 Korintin 12:11).</p>
<p>L-<ref target="https://mt.wikipedia.org/wiki/Iskrittura">Iskrittura</ref> tikkmandana: “La tnikktux lill-Ispirtu mqaddes t’<ref target="https://mt.wikipedia.org/wiki/Alla">Alla</ref>” (Efesin 4:30). Min jiċħad il-personalità ta’ l-Ispirtu qajla jista’ jifhem dan il-kliem għax hu impossibbli li tnikket “forza.” Iżda ladarba l-Ispirtu jitnikket, huwa persuna tassew. Għalhekk il-<ref target="https://mt.wikipedia.org/wiki/Bibbja">Bibbja</ref> titkellem ukoll fuq “l-imħabba ta’ l-Ispirtu” (Rumani 15:30).</p>
<p>Xi wħud imaqdru, jigdbu u saħansitra jidgħu kontra l-Ispirtu s-Santu (Lhud 10:29; Atti 5:3; Mattew 12:31). L-istess azzjonijiet tagħhom juru li l-Ispirtu hu persuna għax kif tista’ tmaqdar, tigdeb u tidgħi kontra forza?</p>
<p>L-Ispirtu għandu relazzjoni personali mal-Kristjani. Fl-Atti naqraw: “Waqt li Pietru kien jaħseb fuq id-dehra, qallu l-Ispirtu: Ara, tlett irġiel qegħdin ifittxuk. Qum, mela, u inżel, u mur magħhom: għax jien bgħatthom.” F’post ieħor: “Qal l-Ispirtu s-Santu: ifirduli ‘l Barnaba u ‘l Sawl għax-xogħol li għalih sejjaħtilhom” (Atti 10:19,20; 13:2). L-Ispirtu jgħin lid-<ref target="https://mt.wikipedia.org/wiki/Dixxipli">dixxipli</ref> kollha billi “jitlob għalina bi tnehid li ma jistax jingħad” (Rumani 8:26). Innota l-Ispirtu jitkellem, jibgħat, isejjaħ u jitlob. Dawn huma lkoll azzjonijiet personali.</p>
Konklużjoni
<p>L-għarfien ta’ <ref target="https://mt.wikipedia.org/wiki/Alla">Alla</ref> Trinità huwa marbut mas-salvazzjoni tal-bniedem. Il-Kristjani jemmnu li huma “maħturin skond l-għarfa minn qabel t’<ref target="https://mt.wikipedia.org/wiki/Alla">Alla</ref> l-Missier, bit-taqdis ta’ l-Ispirtu, biex jisimgħu minn <ref target="https://mt.wikipedia.org/wiki/Ġesù">Ġesù</ref> Kristu u jitraxxu b’demmu” (1 Pietru 1:2). Għalhekk jitgħammdu “fl-isem tal-Missier, u ta’ l-Iben, u ta’ l-Ispirtu s-Santu” (Mattew 28:19). Ma jitgħammdux fi tlett ismijiet, iżda fl-isem wieħed t’<ref target="https://mt.wikipedia.org/wiki/Alla">Alla</ref>. Fl-istess waqt jgħarfu li dan <ref target="https://mt.wikipedia.org/wiki/Alla">Alla</ref> wieħed huwa l-Missier, l-Iben u l-Ispirtu s-Santu. Matul ħajjithom iqimu <ref target="https://mt.wikipedia.org/wiki/Alla">Alla</ref> wieħed, u mingħand it-tlett Persuni jistennew kull barka spiritwali: “Il-grazzja ta’ Sidna <ref target="https://mt.wikipedia.org/wiki/Ġesù">Ġesù</ref> Kristu, u l-imħabba t’<ref target="https://mt.wikipedia.org/wiki/Alla">Alla</ref>, u x-xirka ta’ l-Ispirtu s-Santu, ikunu magħkom ilkoll. Amen” (2 Korintin 13:14).</p>
<p>Ngħid kelma lil min ma jemminx li <ref target="https://mt.wikipedia.org/wiki/Ġesù">Ġesù</ref> hu <ref target="https://mt.wikipedia.org/wiki/Alla">Alla</ref>. Kif tista’ tiċħad id-divinità ta’ Kristu u xorta isejjaħlu Mulej u Salvatur? Jekk tgħid li <ref target="https://mt.wikipedia.org/wiki/Ġesù">Ġesù</ref> hu ħlejqa, kif issejjaħlu “Mulej”? Is-salmista qal: “O ruħi, inti għidt lill-Jahwe: Inti Sidi” (Salm 16:2). Iżda inti tgħid: “O ruħi, inti għidt lill-ħlejqa: Inti Sidi.” Kif isejjaħ ħlejqa “s-salvatur tiegħi” meta taf li hemm salvatur wieħed, <ref target="https://mt.wikipedia.org/wiki/Alla">Alla</ref>? “Jien, iva jien, jien Jahwe; u għajri m’hemmx salvatur” (Isaija 43:11). Minkejja r-reliġjon tiegħek, int għadek m’għaraftx ’l <ref target="https://mt.wikipedia.org/wiki/Alla">Alla</ref> fis-sewwa għax il-glorja t’<ref target="https://mt.wikipedia.org/wiki/Alla">Alla</ref> tingħaraf biss f’wiċċ Kristu. “Kieku kontu tafu lili,” iwissi l-Mulej <ref target="https://mt.wikipedia.org/wiki/Ġesù">Ġesù</ref>, “tafu wkoll lil Missier.” (Ġwanni 8:19). Għalhekk mhux għaġeb li lanqas tagħraf l-Ispirtu s-Santu. Il-Mulej <ref target="https://mt.wikipedia.org/wiki/Ġesù">Ġesù</ref> qal dwar l-Ispirtu: “id-<ref target="https://mt.wikipedia.org/wiki/Dinja">dinja</ref> ma tistax tilqgħu, għax la tarah, u lanqas tafu.” Iżda lid-<ref target="https://mt.wikipedia.org/wiki/Dixxipli">dixxipli</ref> qalilhom: “iżda intom tafuh” (Ġwanni 14:17).</p>
<p>Ma rridx ngħid li kull min għandu għarfien intellettwali tad-dottrina tat-Trinità hu tassew Kristjan. Kristjan ġenwin jingħaraf mill-qima u l-imħabba lejn <ref target="https://mt.wikipedia.org/wiki/Alla">Alla</ref> l-Missier, il-fiduċja fil-Mulej <ref target="https://mt.wikipedia.org/wiki/Ġesù">Ġesù</ref> Kristu, u l-qdusija li jaħdem fih l-Ispirtu s-Santu. Inti temmen f’<ref target="https://mt.wikipedia.org/wiki/Alla">Alla</ref> Trinità? Konvint li l-<ref target="https://mt.wikipedia.org/wiki/Iskrittura">Iskrittura</ref> tgħallem li hemm <ref target="https://mt.wikipedia.org/wiki/Alla">Alla</ref> wieħed? Għaraft lill-Missier? Għaraftu bi Kristu, ix-xbieha perfetta tiegħu? Qiegħed jgħammar fik bl-Ispritu s-Santu?</p>
</text></body></html>