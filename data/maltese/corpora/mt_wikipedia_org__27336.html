<html><body><text id="wikipedia_mt_wikipedia_org__27336.html" ns="0" revid="271320" sourceurl="https://mt.wikipedia.org/wiki/Maria_De_Filippi" title="Maria De Filippi" type="wikipedia">Maria De Filippi
<p><hi rend="bold">Maria De Filippi</hi> (twieldet fil-5 ta' Diċembru 1961) hija preżentatriċi televiżiva <ref target="https://mt.wikipedia.org/wiki/Italja">Taljana</ref>, ospitant u sid ta' kumpanija tal-produzzjoni televiżiva msejħa Fascino PGT. Hi waħda mill-iżjed preżentatriċi Taljani popolari fit-televiżjoni Taljana.</p>
Bijografija
<p>Maria De Filippi twieldet f'<ref target="https://mt.wikipedia.org/wiki/Milan">Milan</ref>, il-Lombardia, iżda trabbiet f'<ref target="https://mt.wikipedia.org/wiki/Pavia">Pavia</ref> fejn il-familja tagħha marret tgħix meta kellha għaxar snin.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Hija miżżewġa mal-preżentatur u l-ospitant televiżiv <ref target="https://mt.wikipedia.org/wiki/Maurizio_Costanzo">Maurizio Costanzo</ref> u miegħu adottat tifel.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Karriera
<p>Maria De Filippi ospitat diversi talk shows li xxandru fuq l-istazzjoni Canale 5 tal-<ref target="https://mt.wikipedia.org/wiki/Mediaset">Mediaset</ref>, fosthom <hi rend="italic">Uomini e donne</hi> u <hi rend="italic">C'e posta per te</hi>. Mill-1993 sal-2021 ospitat it-talent show <hi rend="italic">Amici</hi> fuq Canale 5. Dan il-programm huwa simili għas-sensiela <ref target="https://mt.wikipedia.org/wiki/Stati_Uniti">Amerikana</ref> <hi rend="italic">Fame</hi>, u l-format tiegħu huwa simili għal skola tat-talenti mużikali ta' <ref target="https://mt.wikipedia.org/wiki/Kantant">kantanti</ref> u <ref target="https://mt.wikipedia.org/wiki/Żfin">żeffiena</ref> li jikkompetu kontra xulxin, u jwettqu spettakli f'ħin reali quddiem udjenza, ġurija u għalliema, xi kultant flimkien ma' kantanti u żeffiena professjonisti.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Iż-żeffien <ref target="https://mt.wikipedia.org/wiki/Albanija">Albaniż</ref> <ref target="https://mt.wikipedia.org/wiki/Kledi_Kadiu">Kledi Kadiu</ref> kien żeffien professjonist li kien jiżfen b'mod regolari fl-ewwel sensiliet tal-programm televiżiv.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fl-2001 hija ospitat it-<hi rend="italic">Telegatto</hi> flimkien ma' <ref target="https://mt.wikipedia.org/wiki/Gerry_Scotti">Gerry Scotti</ref>. Mill-2009, hi kienet waħda mill-ġurija u mill-produtturi ta' <hi rend="italic">Italia's Got Talent</hi>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p><ref target="https://mt.wikipedia.org/wiki/Marco_Carta">Marco Carta</ref>, <ref target="https://mt.wikipedia.org/wiki/Valerio_Scanu">Valerio Scanu</ref> u <ref target="https://mt.wikipedia.org/wiki/Emma_Marrone">Emma Marrone</ref>, huma tliet kantanti li varaw il-karrieri tagħhom permezz ta' <hi rend="italic">Amici</hi>, u lkoll sussegwentement rebħu l-Festival Mużikali prestiġjuż ta' <ref target="https://mt.wikipedia.org/wiki/Sanremo">Sanremo</ref> fl-2009, fl-2010, u fl-2012 rispettivament.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fost il-programmi televiżivi appoġġati minn Maria de Filippi u mill-produzzjonijiet ta' Fascino PGT hemm <hi rend="italic">Amici</hi>, <hi rend="italic">Uomini e donne</hi>, <hi rend="italic">C'è posta per te</hi>, <hi rend="italic">Italia's Got Talent</hi>, <hi rend="italic">Coca-Cola Summer Festival</hi>, <hi rend="italic">Temptation Island</hi>, <hi rend="italic">Tú sí que vales</hi>, <hi rend="italic">Pequeños gigantes</hi>, <hi rend="italic">Maurizio Costanzo Show</hi>, <hi rend="italic">L'intervista</hi>, <hi rend="italic">Selfie - Le cose cambiano</hi>, <hi rend="italic">House Party</hi> u <hi rend="italic">Ultima fermata</hi>.</p>




Premjijiet
<list type="unordered"><item>1995 - Telegatto <hi rend="italic">Intrattenimento con ospiti</hi> għal <hi rend="italic">Amici</hi></item>
<item>1996 - Telegatto <hi rend="italic">Intrattenimento con ospiti</hi> għal <hi rend="italic">Amici di sera</hi><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></item>
<item>1997 - Telegatto <hi rend="italic">Personaggio femminile dell'anno</hi></item>
<item>1998 - Telegatto <hi rend="italic">Intrattenimento con ospiti</hi> għal <hi rend="italic">Accadde domani</hi></item>
<item>2000 - Telegatto <hi rend="italic">Miglior talk show</hi> għal <hi rend="italic">C'è posta per te</hi></item>
<item>2001 - Telegatto <hi rend="italic">Miglior talk show</hi> għal <hi rend="italic">C'è posta per te</hi></item>
<item>2002 - Telegatto <hi rend="italic">Miglior reality show</hi> għal <hi rend="italic">Saranno famosi</hi><ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref></item>
<item>2002 - Telegatto <hi rend="italic">Trasmissione dell'anno</hi> għal <hi rend="italic">Saranno famosi</hi><ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref></item>
<item>2003 - Telegatto <hi rend="italic">Miglior reality show</hi> għal <hi rend="italic">Amici di Maria De Filippi</hi><ref target="https://mt.wikipedia.org/wiki/Il-Paġna_prinċipali#cite_note-:1-12">[12]</ref></item>
<item>2003 - Telegatto <hi rend="italic">Personaggio femminile dell'anno</hi><ref target="https://mt.wikipedia.org/wiki/Il-Paġna_prinċipali#cite_note-:1-12">[12]</ref></item>
<item>2008 - Telegatto <hi rend="italic">TeleRatto Speciale di Amianto</hi> għal <hi rend="italic">Amici di Maria De Filippi</hi></item>
<item>2011 - Wind Music Award <hi rend="italic">Premio Speciale "Arena di Verona"<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></hi></item>
<item>2021 - Seat Music Awards; Premju għar-rwol tagħha fil-<ref target="https://mt.wikipedia.org/wiki/Mużika">mużika</ref> Taljana<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item></list>
</text></body></html>