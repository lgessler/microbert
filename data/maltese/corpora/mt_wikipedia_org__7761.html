<html><body><text id="wikipedia_mt_wikipedia_org__7761.html" ns="0" revid="272080" sourceurl="https://mt.wikipedia.org/wiki/Dong_Fangzhuo" title="Dong Fangzhuo" type="wikipedia">Dong Fangzhuo
<p><hi rend="bold">Dong Fangzhuo</hi> (twieled fit-23 ta' Jannar 1985) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ċina">Ċiniż</ref> li kien jilgħab bħala <ref target="https://mt.wikipedia.org/wiki/Attakkant">attakkant</ref>.</p>
Karriera
Ċina
<p>Dong ġie fil-prominenza fis-sena 2000 meta hu ġie msejjaħ Plejer tat-Turnew f'kompetizzjoni tal-futbol għal taħt is-sbatax-il sena. Huwa ffirma mat-tim ta' <ref target="https://mt.wikipedia.org/wiki/Shanghai_United_FC">Dalian Saidelong</ref> u għenhom biex jispiċċaw it-tieni post tal-kampjonat Ċiniż B fl-2002. Din tagħtu ċ-ċans fit-tim Ċiniż ta' taħt it-tlieta u għoxrin sena. Hu mexa għal mat-tim <ref target="https://mt.wikipedia.org/wiki/Dalian_Shide">Dalian Shide</ref>, l-aktar klabb b'suċċessi fiċ-Ċina. Dong skorja l-ewwel gowl għal Dalian Shide fit-tieni partita tal-fażi ta' kwalifikazzjoni għall-<ref target="https://mt.wikipedia.org/wiki/AFC_Champions_League_2002–03">AFC Champions League 2002–03</ref>.</p>
Ewropa
<p>F'Jannar 2010, Dong ingħaqad mat-tim ta' <ref target="https://mt.wikipedia.org/wiki/Mancester_United_FC">Manchester United</ref> għal somma inizzjali ta' £500,000 li eventwalment setgħet titla' għal £3,500,000 skont in-numru ta' dehriet li jagħmel.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> B'hekk hu sar l-ewwel Ċiniż li ngħaqad ma' Manchester United. Minħabba li ma kienx eleġibbli għal permess tax-xogħol, Dong ġie msellef lit-tim Belġjan ta' <ref target="https://mt.wikipedia.org/wiki/Royal_Antwerp_FC">Royal Antwerp</ref> fil-<ref target="https://mt.wikipedia.org/wiki/Belġju">Belġju</ref> biex jakkwista aktar esperjenza mal-ewwel tim</p>
<p>Fl-ewwel staġun hu skorja gowl wieħed f'disa' apparenzi. It-tieni staġun (2004–05) beda tajjeb hekk kif hu irnexxielu jsib ix-xibka sitt darbiet minn seba' dehriet (kollha bħala sostitut). Madanakollu, minħabba li kien sofra xi problemi fiżiċi u anki minħabba dmirijiet mat-tim nazzjonali taċ-Ċina taż-żgħar, il-forma tiegħu iddeterjorat fl-aħħar parti tal-istaġun hekk kif hu skorja seba' gowls fi 22 dehra fil-kompetizzjonijiet kollha. Fil-bidu tal-istaġun ta' wara, hu ġie msejjaħ biex jingħaqad mat-tim ta' Manchester United għal xi logħob ta' ħbiberija ta' qabel l-istaġun li kienu se jintlagħbu ġewwa l-Asja u ngħata n-numru 43. Id-debutt wasal kontra <ref target="https://mt.wikipedia.org/wiki/Hong_Kong_XI">Hong Kong XI</ref> u dan id-debutt immarkah b'gowl fir-rebħa ta' 2–0.</p>
<p>Fl-istaġun 2005–06 ma' Royal Antwerp, Dong impressjona hekk kif hu spiċċa l-aqwa skorer kemm għat-tim tiegħu kif ukoll fil-kampjonat Belġjan meta skorja 18-il gowl fosthom żewġ tripletti. Fl-2006, hu reġa' ngħaqad ma' Manchester United fil-logħob ta' qabel l-istaġun din id-darba fl-<ref target="https://mt.wikipedia.org/wiki/Afrika_t'Isfel">Afrika t'Isfel</ref>. Hu skorja l-gowl tar-rebħa kontra <ref target="https://mt.wikipedia.org/wiki/Kaiser_Chiefs">Kaiser Chiefs</ref>. Kien irrappurtat li Dong kellu ċ-ċans li jikseb iċ-ċittadinanza Belġjana, però din l-għażla kienet ittelfu ċ-ċittadinanza Ċiniżau b'hekk ma ġiet qatt ikkunsidrata.</p>
<p>Hu beda l-istaġun 2006–07 f'forma tajba ma' Antwerp hekk kif skorja ħdax-il gowl fi ħmistax-il preżenza. Fil-15 ta' Diċembru 2006, wara tliet snin mit-trasferiment għall-klabb ta' United, Dong finalment ingħata permess tax-xogħol fir-<ref target="https://mt.wikipedia.org/wiki/Renju_Unit">Renju Unit</ref> wara li għamel dehriet biżżejjed għat-tim nazzjonali Ċiniż fis-sentejn ta' qabel. Bl-eleġibbilità tiġi kkonfermata, hu ġie ngħata kuntratt ġdid sal-2010,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u ngħaqad mal-ewwel tim ta' Manchester United fis-17 ta' Jannar 2007, fejn ingħata l-flokk numru 21.</p>
<p>Dong iddebutta f'<ref target="https://mt.wikipedia.org/wiki/Old_Trafford">Old Trafford</ref> għal Manchester United f'logħba ta' karità kontra Europe XI fit-13 ta' Marzu 2007. Hu ssostitwixxa lil <ref target="https://mt.wikipedia.org/wiki/Alan_Smith">Alan Smith</ref> fit-72 minuta fir-rebħa ta' 4–3. Hu kien plejer regolari fit-tim tar-riservi ta' Manchester United, u fid-9 ta' Mejju 2007, Dong għamel id-debutt fil-<ref target="https://mt.wikipedia.org/wiki/Premier_League">Premier League</ref> għal United kontra <ref target="https://mt.wikipedia.org/wiki/Chelsea_FC">Chelsea</ref> fi <ref target="https://mt.wikipedia.org/wiki/Stamford_Bridge">Stamford Bridge</ref>, fejn ma' <ref target="https://mt.wikipedia.org/wiki/Ole_Gunnar_Solskjær">Ole Gunnar Solskjær</ref> ifforma l-koppja offensiva tar-<hi rend="italic">Red Devils</hi>.</p>
<p>Fit-12 ta' Diċembru 2007, Dong iddebuta fiċ-<ref target="https://mt.wikipedia.org/wiki/UEFA_Champions_League">Champions League</ref> fejn daħal bħala sostitut fl-aħħar partita tal-fażi ta' kwalifikazzjoni kontra <ref target="https://mt.wikipedia.org/wiki/AS_Roma">Roma</ref>, fejn ħa post l-attakkant <ref target="https://mt.wikipedia.org/wiki/Wayne_Rooney">Wayne Rooney</ref>. B'din id-dehra, Dong sar biss it-tieni plejer Ċiniż li qatt deher f'din il-kompetizzjoni tant prestiġjuża għall-klabb Ewropej; l-ewwel wieħed kien <ref target="https://mt.wikipedia.org/wiki/Sun_Xiang">Sun Xiang</ref>.</p>
<p>Qabel il-bidu tal-<ref target="https://mt.wikipedia.org/wiki/Premier_League_2008–09">istaġun 2008–09</ref>, Dong ma ngħatax numru tat-tim, bin-numru 21 jieħdu ż-żagħżugħ <ref target="https://mt.wikipedia.org/wiki/Rafael_Pereira_da_Silva_(twieled_fl-1990)">Rafael Pereira da Silva</ref>. Fit-28 ta' Awwissu 2008, Dong u Manchester United qablu unanimament li l-kuntratt jiġi mħassar biex b'hekk ikunu jista' jsib tim ieħor biex jilgħab aktar mal-ewwel tim.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Lura ċ-Ċina
<p>Fis-27 ta' Awwissu 2008, l-istampa Ċiniża ħabbret li Dong Fangzhuo kien se jingħaqad mal-klabb <ref target="https://mt.wikipedia.org/wiki/Dalian_Haichang">Dalian Haichang</ref>, fejn ingħata n-numru 9. Madanakollu l-prestazzjonijiet tiegħu ftit li xejn tjiebu, minkejja aspettattivi kbar wara l-esperjenza tiegħu fl-Ingilterra. Riżultat t'hekk spiċċa relegat mat-tim tar-riservi.</p>
Legia Warszawa
<p>Wara li attenda kamp ta' taħriġ mal-klabb Pollakk ta' <ref target="https://mt.wikipedia.org/wiki/Legia_Warsaw">Legia Warsaw</ref> fi <ref target="https://mt.wikipedia.org/wiki/Spanja">Spanja</ref> u <ref target="https://mt.wikipedia.org/wiki/Ċipru">Ċipru</ref>, Dong iffirma kuntratt ta' tmintax-il xahar b'opzjoni għal sentejn oħra skont il-prestazzjonijiet mal-klabb.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Portimonense
<p>Il-klabb mit-tieni diviżjoni Portugiża, <ref target="https://mt.wikipedia.org/wiki/Portimonense_SC">Portimonense</ref>, wara rakkomandazzjoni mill-eks-plejer ta' Manchester United <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>, iffirmaw lil Dong f'kuntratt ta' sena f'Awwissu 2010.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Internazzjonali
<p>Dong kien fit-tim Ċiniż li pparteċipa fit-<ref target="https://mt.wikipedia.org/wiki/Tazza_tad-Dinja_tal-Futbol_ta'_taħt_l-20_sena_2005">Tazza tad-Dinja ta' taħt l-20 sena 2005</ref>. Hu ħa sehem fi tliet partiti minn total ta' erbgħa, kollha ħala sostitut.</p>
<p>Dong skorja l-ewwel gowl għat-<ref target="https://mt.wikipedia.org/wiki/Tim_nazzjonali_tal-futbol_taċ-Ċina">tim nazzjonali Ċiniż</ref> fit-telfa ta' 4–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref> f'logħba ta' ħbiberija qabel il-bidu tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>. Dong ħa sehem riċentament fl-<ref target="https://mt.wikipedia.org/wiki/Logħob_Olimpiku_tas-sajf_2008">Olimpjadi tas-sajf 2008</ref> fejn fil-partita tal-ftuħ kontra <ref target="https://mt.wikipedia.org/wiki/Tim_nazzjoali_tal-futbol_ta'_New_Zealand">New Zealand</ref> daħal bħala sostitut għal Han Peng fid-79 minuta, u kien hu li skorja l-gowl li kiseb pari importanti.</p>
Pronunzja tal-isem
<p>Il-pronunzja korretta tal-isem ta' Dong hu "Dong Fangzh<hi rend="bold">uo</hi>", u mhux "Dong Fangzh<hi rend="bold">ou</hi>". Il-karattru Ċiniż 卓 fil-<ref target="https://mt.wikipedia.org/wiki/Pinyin">Pinyin</ref> hi <hi rend="italic">zhuó</hi>. Iż-<hi rend="italic">zhuo</hi> tal-<ref target="https://mt.wikipedia.org/wiki/Pinyin">Pinyin</ref> tista' tirreferi ta' wieħed min-numru ta' karattri Ċiniżi - 周 (zhōu), 軸 (zhóu), 肘 (zhǒu) jew 宙 (zhòu). L-iżball hu komunament magħmul minn aġenziji tal-aħbarijiet mill-Punent, bħal <ref target="https://mt.wikipedia.org/wiki/BBC">BBC</ref> u anki l-<ref target="https://mt.wikipedia.org/wiki/Premier_League">Premier League</ref>, fil-lista tal-iskwadra qabel il-logħba.</p>




Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>