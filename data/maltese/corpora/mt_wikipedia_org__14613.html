<html><body><text id="wikipedia_mt_wikipedia_org__14613.html" ns="0" revid="263172" sourceurl="https://mt.wikipedia.org/wiki/Premier_League_Malti" title="Premier League Malti" type="wikipedia">Premier League Malti
<p>Il-<hi rend="bold">Premier League Malti</hi>, magħruf aħjar bħala l-<hi rend="bold"><ref target="https://mt.wikipedia.org/wiki/Bank_of_Valletta">BOV</ref> Premier League</hi> għal raġunijiet ta' sponsorizzazzjoni, huwa l-ogħla livell tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref>. Dan huwa organizzat mill-<ref target="https://mt.wikipedia.org/wiki/Federazzjoni_tal-futbol_ta'_Malta">Malta Football Association</ref> u ilu jintlagħab mill-1909. Fis-sistema tal-futbol Malti, relegazzjoni minn dan il-kampjonat twassal għall-<ref target="https://mt.wikipedia.org/wiki/L-Ewwel_Diviżjoni_Maltija">Ewwel Diviżjoni</ref>.</p>
<p>Qabel l-1980, dan il-livell tal-futbol Malti kien magħruf bħala <hi rend="bold">L-Ewwel Diviżjoni</hi>. Madanakollu, dan ġie msemmi mill-ġdid għal Premier League fejn għadu hekk sal-lum, sabiex it-titlu tal-<ref target="https://mt.wikipedia.org/wiki/L-Ewwel_Diviżjoni_Maltija">Ewwel Diviżjoni</ref> ttieħed mil-livell subordinat (preċedentament magħruf bħala It-Tieni Diviżjoni). Skont il-<ref target="https://mt.wikipedia.org/wiki/Koeffiċjenti_tal-UEFA">koeffiċjenti tal-UEFA</ref>, dan il-kampjonat huwa kklassifikat bħala l-44 l-iktar kompetittiv fost il-membri ta' din il-konfederazzjoni.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Storja
<p>L-istorja tal-futbol f'Malta tmur lura lejn in-nofs tas-seklu 19 grazzi għall-<ref target="https://mt.wikipedia.org/wiki/Renju_Unit">Ingliżi</ref>, minħabba li Malta kienet kolonja tagħhom. Madanakollu, il-logħob kien biss logħob ta' ħbiberija. L-ewwel kampjonat Malti ntlagħab fl-<ref target="https://mt.wikipedia.org/wiki/Premier_League_Malti_1909–10">1909–10</ref> u kien jikkonsisti bejn ħames timijiet, bir-rebbieħ tal-ewwel edizzjoni jkun it-tim ta' <ref target="https://mt.wikipedia.org/wiki/Floriana_FC">Floriana</ref>. Is-sena ta' wara ma nżamm l-ebda kampjonat, biex b'hekk it-tieni edizzjoni saret fl-<ref target="https://mt.wikipedia.org/wiki/Premier_League_Malti_1911–12">istaġun 1911–12</ref>. Għal darb'oħra kien it-tim Furjaniż li kiseb it-titlu nazzjonali, tragward li reġa' rrepeta s-sena ta' wara, fejn fiż-żewġ okkażjonijiet ħalla dejjem lil warajh lit-tim tal-<ref target="https://mt.wikipedia.org/wiki/Ħamrun_Spartans_FC">Ħamrun</ref>.</p>
<p>Kien fil-fatt it-tim Ħamruniż li temm is-sekwenza ta' tliet titli konsekuttivi tat-tim tal-Floriana meta kiseb it-titlu fl-1914. Wara serje ta' kampjonati qabel u matul l-Ewwel Gwerra Dinjija li ma rat l-ebda dominju minn xi tim partikulari, fl-<ref target="https://mt.wikipedia.org/wiki/Premier_League_Malti_1919–20">istaġun 1919–20</ref> wasal l-ewwel titlu nazzjonali għal <ref target="https://mt.wikipedia.org/wiki/Sliema_Wanderers_FC">Sliema Wanderers</ref>. Flimkien mal-Floriana, is-Sliema ffurmaw dwett imbattibbli fil-kampjonat fejn sal-1940, is-Slimiżi ħadu 11-il titlu waqt li l-Furjaniżi ġabu 9 titli.</p>
<p>Fi tmiem il-gwerra ħareġ avversarju ġdid fit-tiġrja għat-titlu, <ref target="https://mt.wikipedia.org/wiki/Valletta_FC">Valletta</ref>, li rnexxielu jwaqqaf il-predominanza taż-żewġ timijiet "kbar" ta' dak iż-żmien, fejn f'erba' snin rebaħ tliet titli. Mill-1948 reġa' ħareġ għad-dawl id-dwett ta' Sliema-Furjana b'10 titli bejniethom (4 għas-Sliema u 6 għall-Floriana).</p>
<p>Fis-snin sittin ra realtà ġdida fil-kamp tal-futbol Malti hekk kif it-tim minn <ref target="https://mt.wikipedia.org/wiki/Raħal_Ġdid">Raħal Ġdid</ref>, <ref target="https://mt.wikipedia.org/wiki/Hibernians_FC">Hibernians</ref>, f'dak id-deċennju kiseb tliet titli. Bejn l-1978 u l-1988, għal ħdax-il staġun, Sliema Wanderers u Floriana naqsu li jżidu trofej oħra mal-vetrina tal-unuri. Fil-fatt kienu Valletta (3 darbiet), Hibernians (3 darbiet), Ħamrun Spartans (3 darbiet), u <ref target="https://mt.wikipedia.org/wiki/Rabat_Ajax_FC">Rabat Ajax</ref> (darbtejn) li kisbu t-titlu nazzjonali.</p>
<p>Fl-<ref target="https://mt.wikipedia.org/wiki/Premier_League_Malti_2005–06">istaġun 2005–06</ref> ra lil Sliema Wanderers jitilgħu fl-ewwel post għan-numru ta' tliet nazzjonali mirbuħa, wara r-rebħ tal-kampjonat. Dan poġġiehom b'titlu vantaġġ fuq il-Floriana. Il-millenju l-ġdid wassal ukoll għall-ewwel rebħiet tal-kampjonat nazzjonali lil <ref target="https://mt.wikipedia.org/wiki/Birkirkara_FC">Birkirkara</ref> u lil <ref target="https://mt.wikipedia.org/wiki/Marsaxlokk_FC">Marsaxlokk</ref>.</p>
Format
<p>Dan il-kampjonat jikkonsisti minn sett ta' tnax-il tim, skont it-tibdliet li ġew introdotti fil-bidu tas-sena 2011,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u jinqasam f'żewġ fażijiet. L-istaġun, li jibda minn Awwissu u jintemm fix-xahar ta' Mejju, jingħata l-bidu tiegħu permezz tal-ewwel rawnd fejn kull tim jilgħab kontra t-timijiet l-oħra għal darbtejn. Meta kull tim ikun lagħab 18-il logħba d-diviżjoni tinqasam fi tnejn u l-punti jinqasmu bin-nofs. Dawk li jkunu spiċċaw fl-ewwel sitt postijiet fl-ewwel rawnd jidħlu fiċ-<hi rend="italic">Championship Pool</hi> u l-aħħar erbgħa jilgħabu fir-<hi rend="italic">Relegation Pool</hi>.</p>
<p>L-ewwel tliet postijiet fil-kampjonat jaffettwaw il-post li jingħata fil-kompetizzjoni tal-<ref target="https://mt.wikipedia.org/wiki/UEFA">UEFA</ref>. Ir-rebbieħa tal-kampjonat jidħlu fl-ewwel rawnd ta' kwalifika tal-<ref target="https://mt.wikipedia.org/wiki/UEFA_Champions_League">UEFA Champions League</ref>, waqt li dawk li jikklassifikaw fit-tieni u fit-tielet post jieħdu sehem fl-ewwel rawnd ta' kwalifika tal-<ref target="https://mt.wikipedia.org/wiki/UEFA_Europa_League">UEFA Europa League</ref>. L-aħħar żewġ timijiet mir-<hi rend="italic">Relegation Pool</hi> jiġu relegati għall-Ewwel Diviżjoni. Barra minn hekk, klabb ieħor jikkwalifika awtomatikament għat-tieni rawnd ta' kwalifikazzjoni għall-Europa League bir-rebħ tal-<ref target="https://mt.wikipedia.org/wiki/U*BET_FA_Trophy">U*BET FA Trophy</ref>.</p>
Klabbs
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Lista_ta'_klabbs_tal-Premier_League_Malti">Lista ta' klabbs tal-Premier League Malti</ref></hi>.
<p>Il-lista segwenti ta' tnax-il tim huma dawk li se jikkompetu fl-<ref target="https://mt.wikipedia.org/wiki/Premier_League_Malti_2013–14">istaġun 2013–14</ref>.</p>

Rebbieħa

<list type="unordered"><item>2019-20 Floriana FC</item>
<item>2020-21 Ħamrun Spartans FC</item></list>
Prestazzjonijiet skont il-klabb

<p>† M'għadux jeżisti</p>


Ħoloq esterni
<list type="unordered"><item><ref target="http://www.uefa.com/memberassociations/association=MLT/domesticleague/index.html">Il-kampjonat domestiku</ref> fuq UEFA.com</item></list>
</text></body></html>