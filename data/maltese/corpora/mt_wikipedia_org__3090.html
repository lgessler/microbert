<html><body><text id="wikipedia_mt_wikipedia_org__3090.html" ns="0" revid="252986" sourceurl="https://mt.wikipedia.org/wiki/Demm" title="Demm" type="wikipedia">Demm<figure></figure>
<p>Id-<hi rend="bold">demm</hi> huwa tessut likwidu li jiċċirkola fil-<ref target="https://mt.wikipedia.org/wiki/Ġisem">ġisem</ref> tal-<ref target="https://mt.wikipedia.org/wiki/Annimal">annimali</ref> u li għandu rwol prinċipali għall-għixien tal-ġisem. Id-demm huwa kompost minn għadd ta' ċelluli (iċ-ċelluli ħomor, iċ-ċelluli bojod u l-pjastrini) jgħumu f'likwidu magħruf bħala plażma</p>
<p>Termini mediċi relatati mad-demm ħafna drabi jkunu jibdew bil-prefiss "emo-" li hija koruzzjoni tal-kelma Griega "haima" li tfisser "demm", jew inkella jispiċċaw bis-suffiss "-emja" jew "-emija". B'hekk pereżempju naraw kliem bħal <hi rend="italic">emo</hi>raġija (telf ta' demm mill-ġisem), a<hi rend="italic">nemija</hi> u vir<hi rend="italic">emija</hi>.</p>
<p>Il-funzjoni prinċipali tad-demm hija li jwassal u jissupplixxi nutrienti (primarjament l-ossiġnu u l-glukosju) kif ukoll elementi oħra lit-tessuti, u fl-istess ħin ineħħi l-isktart metaboliku tal-ġisem (diossidu tal-karbonju u aċtu lattiku). Id-demm ukoll iservi ta' sistema ta' trasport kemm għaċ-ċelloli (lukoċiti, ċellolari abnormali minn xi tumur) kif ukoll għall-sustanzi differenti (amino aċidi, lipidi, ormoni) bejn it-tessuti u l-organi tal-ġisem. Problemi bil-kompożizzjoni jew biċ-ċirkolazzjoni tad-demm, jistgħu iwasslu għall-problemi fil-funzjoni normali tat-tessuti (jew aħjar disfunzjoni).</p>
<p>Id-demm jiċċirkola madwar il-pulmun u l-ġisem kollu minħabba t-taħbit tal-qalb.</p>
Kompożizzjoni
<p>Bniedem adult iġorr madwar 5 litri ta' demm. Id-demm magħmul minn 55% <ref target="https://mt.wikipedia.org/wiki/Plażma">plażma</ref> u l-bqija jinqasam f'madwar 96% <ref target="https://mt.wikipedia.org/wiki/Ċelluli_ħomor">ċelluli ħomor</ref>, 3% <ref target="https://mt.wikipedia.org/wiki/Ċelluli_bojod">ċelluli bojod</ref> u 1% <ref target="https://mt.wikipedia.org/wiki/Tromboċiti">tromboċiti</ref> (bl-Ingliż: <ref target="https://en.wikipedia.org/wiki/platelets">platelets</ref>). </p>
<p>Għal kull 600 ċellula ħamra hemm 40 tromboċita u ċellula bajda waħda. Iċ-ċelluli l-bojod huma ħafna ikbar miċ-ċelluli l-ħomor filwaqt li t-tromboċiti huma iżgħar.</p>
<p>Ix-xogħol tad-demm huwa li jġorr is-<ref target="https://mt.wikipedia.org/wiki/Sustanza">sustanzi</ref> li għandu bżonn il-ġisem għall-għixien tiegħu u fl-istess ħin iġorr ukoll l-affarijiet li l-ġisem irid jeħles minnhom. Iċ-ċelluli l-ħomor jieħdu ħsieb li jġorru l-<ref target="https://mt.wikipedia.org/wiki/Ossiġnu">ossiġnu</ref> (O2) lejn iċ-ċelluli l-oħra tal-ġisem. Il-plażma iġġorr il-<ref target="https://mt.wikipedia.org/wiki/Glukosju">glukosju</ref> u s-sustanzi l-oħra kollha li jitimgħu ċ-<ref target="https://mt.wikipedia.org/wiki/Ċellula">ċelluli</ref> filwaqt li jġorr ukoll id-CO2 sabiex jintrema 'l barra mill-<ref target="https://mt.wikipedia.org/wiki/Pulmun">pulmun</ref>.</p>
Qalb
<p>Sabiex l-ossiġnu u s-sustanzi ta' ġod-demm jilħqu ċ-ċelluli tal-ġisem kollu, hemm bżonn li d-demm idur mal-ġisem. Għal dan il-għan hemm il-<ref target="https://mt.wikipedia.org/wiki/Qalb">qalb</ref> li taħdem bħala <ref target="https://mt.wikipedia.org/wiki/Pompa">pompa</ref> u ddawwar id-demm minn ġol-<ref target="https://mt.wikipedia.org/wiki/Vina">vini</ref> u l-<ref target="https://mt.wikipedia.org/wiki/Arterja">arterji</ref>. Id-demm minn ġol-qalb jiġi ppumpjat l-ewwel ġol-pulmun u <hi rend="italic">jimtela'</hi> bl-ossiġnu filwaqt li l-plasma jarmi l-arja l-ħażina. Minn hemm jerġa' jidħol fil-qalb u jerġa' jiġi ppumpjat fil-bqija tal-ġisem. Hekk kif id-demm jgħaddi minn madwar l-<ref target="https://mt.wikipedia.org/wiki/Stonku">istonku</ref> u l-<ref target="https://mt.wikipedia.org/wiki/Musrana">imsaren</ref> jiġbor fih ukoll is-sustanzi tal-ikel.</p>
Tipi ta' Demm
<p>Jeżistu 4 gruppi ta' demm, l-A, il-B, l-AB u l-O. Kull wieħed minn dawn jista' jkollu karatteristika oħra, l-<hi rend="bold">Rh</hi>. Jekk id-demm ikollu dil-karatteristika u hu tal-grupp 'A', jissejjah 'A+' filwaqt li jekk ma jkollux jissejjaħ, 'A-'. Dat-tipi ma jaqblux kollha bejniethom u meta persuna tingħata d-demm jingħatalha biss minn dak li jaqbel magħha. Jekk ma jsirx hekk, il-ġisem jista' jaħseb li hemm xi ħaġa ħażina u jipprova joqtol id-demm il-ġdid billi jagħmel reazzjoni miegħu.</p>
Ħoloq esterni
<list type="unordered"><item><ref target="http://www.health.gov.mt/nbts/">Ċentru Nazzjonali għat-Trasfużjoni tad-Demm</ref></item></list>
</text></body></html>