<html><body><text id="wikipedia_mt_wikipedia_org__27270.html" ns="0" revid="271047" sourceurl="https://mt.wikipedia.org/wiki/Christiansfeld" title="Christiansfeld" type="wikipedia">Christiansfeld<figure><caption>Il-knisja Moravjana ċentrali ta' Christiansfeld</caption></figure>
<p><hi rend="bold">Christiansfeld</hi> huwa raħal fil-Muniċipalità ta' Kolding fin-Nofsinhar tal-Jutland fir-Reġjun tan-Nofsinhar tad-<ref target="https://mt.wikipedia.org/wiki/Danimarka">Danimarka</ref>, b'popolazzjoni ta' 3,008 ruħ (fl-1 ta' Jannar 2021).<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ir-raħal ġie stabbilit fl-1773 mill-<ref target="https://mt.wikipedia.org/wiki/Knisja_Moravjana">Knisja Moravjana</ref> u ngħata ismu f'ġieħ ir-re Daniż <ref target="https://mt.wikipedia.org/wiki/Christian_VII">Christian VII</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> F'Lulju 2015, Christiansfeld ġie elenkat fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> bħala l-aqwa eżempju ppreservat tal-ippjanar u tal-arkitettura tal-irħula tal-Knisja Moravjana.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Deskrizzjoni
<p>Ir-raħal inbena madwar il-pjazza tal-knisja ċentrali, ikkonfinata b'żewġ toroq paralleli lejn mil-Lvant għall-Punent. Il-Muniċipju, il-Kunvent tas-Sorijiet, il-Binja tal-Pumpieri, il-Vikarjat u l-eks residenza tas-sindku nbnew direttament mal-pjazza, filwaqt li l-ħwienet, ir-residenzi tal-familji, lukanda u skola nbnew tul it-toroq paralleli.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Bosta mill-binjiet residenzjali huma komunali, li kienet xi ħaġa tipika tal-insedjamenti Moravjani u kienu jintużaw mir-romol u min-nisa u mill-irġiel mhux miżżewġin tal-kongregazzjoni.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> L-arkitettura ta' Christiansfeld hija omoġenja, u hija ddominata minn binjiet għoljin sular jew żewġ sulari, magħmula minn brikks sofor u b'soqfa b'madum aħmar. Ħafna mill-binjiet fi Christiansfeld għad għandhom l-istess użi oriġinali ta' meta nbnew.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Storja
<figure><caption>L-ippjanar tar-raħal ta' Christiansfeld fl-1780</caption></figure>
<p>Il-biċċa l-kbira ta' Christiansfeld inbniet bejn l-1773 u l-1800, skont pjanta rigoruża li ġiet ispirata mill-insedjamenti Moravjani bikrin ta' <ref target="https://mt.wikipedia.org/wiki/Herrnhaag">Herrnhaag</ref> u <ref target="https://mt.wikipedia.org/wiki/Gnadau">Gnadau</ref>. Sabiex iħeġġeġ il-kostruzzjoni, ir-re Christian VII wiegħed għaxar snin ta' eżenzjoni mit-taxxi lir-raħal u ħallas 10% tal-ispejjeż tal-kostruzzjoni tad-djar il-ġodda. Sal-1779, il-populazzjoni tar-raħal laħqet il-279, u sal-1782, laħqet madwar 400 resident. Kien wieħed mill-bosta rħula f'<ref target="https://mt.wikipedia.org/wiki/Schleswig">Schleswig</ref> li uffiċjalment kienu ġew iddeżinjati bħala raħal żgħir fejn jiġi organizzat suq (<hi rend="italic">flække</hi>).<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Fl-1864, Christiansfeld u l-bqija ta' Schleswig ġew ċeduti lill-<ref target="https://mt.wikipedia.org/wiki/Prussja">Prussja</ref> b'riżultat tat-telfa li ġarrbet id-Danimarka fit-Tieni Gwerra ta' Schleswig. Ir-raħal baqa' parti mill-<ref target="https://mt.wikipedia.org/wiki/Ġermanja">Ġermanja</ref> sal-1920 meta, bħala parti minn plebixxit imsejjaħ permezz tat-<ref target="https://mt.wikipedia.org/wiki/Trattat_ta'_Versailles">Trattat ta' Versailles</ref>, it-Tramuntana ta' Schleswig ivvutat biex terġa' tingħaqad mad-Danimarka. Wara r-riunifikazzjoni, il-Knisja Moravjana tilfet uħud mid-drittijiet li kienet kisbet bħala parti mill-istabbiliment tar-raħal fis-seklu 18. Pereżempju, ma baqax ikollha l-possibbiltà li tagħżel it-tmexxija tar-raħal, u dan witta t-triq għall-ewwel sindku Daniż tar-raħal li ma kienx membru tal-knisja fl-1920.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-knisja bigħet ukoll l-iskejjel tagħha għall-ħabta ta' dan iż-żmien fid-dawl tat-tnaqqis tal-membri tal-kongregazzjoni tagħha.</p>
<figure><caption>Tyrstrupkirke, il-knisja <ref target="https://mt.wikipedia.org/wiki/Luteraniżmu">Luterana</ref> ta' Christiansfeld</caption></figure>
<p>Mill-1970 sal-2007, ir-raħal kien is-sede amministrattiva tal-Muniċipalità ta' Christiansfeld, iżda tilef dan l-istatus u saret parti mill-Muniċipalità ta' Kolding wara r-Riforma Muniċipali tal-2007 (Kommunalreformen 2007).</p>
Preżent
<p>Illum il-ġurnata, ir-raħal huwa attrazzjoni turistika: il-qalba antika tar-raħal, il-Knisja Moravjana bis-sala bajda, sempliċi u impressjonanti tagħha u ċ-ċimiterju speċjali jattiraw eluf ta' turisti fis-sena. L-arkitettura ppreservata tajjeb tiegħu hija waħda mir-raġunijiet li wasslet biex fl-1993 ir-raħal jiġi nnominat bħala sit indikattiv tad-Danimarka sabiex iktar 'il quddiem isir Sit ta' Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Ir-raħal huwa rinomat għall-kejkijiet tal-<ref target="https://mt.wikipedia.org/wiki/Għasel">għasel</ref> tiegħu. Dawn ilhom jinħmew skont riċetta sigrieta mill-1783. Sal-2008, il-kejkijiet kienu jinħmew għand il-<ref target="https://mt.wikipedia.org/wiki/Furnar">furnar</ref> oriġinali tas-seklu 18; il-binja tal-furnar ġiet rinnovata minħabba l-istandards sanitarji nazzjonali ġodda, iżda xorta għadhom jintużaw ir-riċetti oriġinali.</p>
Sit ta' Wirt Dinji
<p>L-insedjament tal-Knisja Moravjana ta' Christiansfeld ġie ddeżinjat bħala Sit ta' Wirt Dinji tal-UNESCO fl-2005.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<figure><caption>Carl Fredrik Kiörboe</caption></figure>
Nies notevoli
<list type="unordered"><item><ref target="https://mt.wikipedia.org/wiki/Christian_David_Gebauer">Christian David Gebauer</ref> (1777-1831), pittur Daniż imwieled Ġermaniż tal-<ref target="https://mt.wikipedia.org/wiki/Annimal">annimali</ref> u tal-pajsaġġi, li trabba f'Christiansfeld</item>
<item><ref target="https://mt.wikipedia.org/wiki/Carl_Fredrik_Kiörboe">Carl Fredrik Kiörboe</ref> (twieled fl-1799 f'Christiansfeld-1876), artist <ref target="https://mt.wikipedia.org/wiki/Żvezja">Żvediż</ref> imwieled Daniż, pittur tal-annimali</item>
<item><ref target="https://mt.wikipedia.org/wiki/Johann_Christian_Gebauer">Johann Christian Gebauer</ref> (1808-1884), <ref target="https://mt.wikipedia.org/wiki/Kompożitur">kompożitur</ref>, organist u teoriku <ref target="https://mt.wikipedia.org/wiki/Mużika">mużikali</ref>, li trabba f'Christiansfeld</item>
<item><ref target="https://mt.wikipedia.org/wiki/Camilla_Collett">Camilla Collett</ref> (1813-1895), <ref target="https://mt.wikipedia.org/wiki/Kittieb">kittieba</ref> <ref target="https://mt.wikipedia.org/wiki/Norveġja">Norveġiża</ref>, forsi l-ewwel femminista Norveġiża, marret l-iskola f'Christiansfeld</item>
<item><ref target="https://mt.wikipedia.org/wiki/Samuel_Kleinschmidt">Samuel Kleinschmidt</ref> (twieled fl-1814 fi <ref target="https://mt.wikipedia.org/wiki/Greenland">Greenland</ref>-1886), missjunarju u <ref target="https://mt.wikipedia.org/wiki/Għalliem">għalliem</ref> Ġermaniż/Daniż, li għallem f'Christiansfeld bejn l-1837 u l-1841</item>
<item><ref target="https://mt.wikipedia.org/wiki/Theodor_Brorsen">Theodor Brorsen</ref> (1819-1895), <ref target="https://mt.wikipedia.org/wiki/Astronomija">astronomu</ref> Daniż, skopra ħames kometi; mar l-iskola f'Christiansfeld</item>
<item><ref target="https://mt.wikipedia.org/wiki/Carl_Bock">Carl Bock</ref> (1849-1932), uffiċjal tal-gvern, awtur, naturalista u esploratur Norveġiż; mar l-iskola f'Christiansfeld</item>
<item><ref target="https://mt.wikipedia.org/wiki/Hans_Lunding">Hans Lunding</ref> (twieled fl-1899 fi Stepping, ħdejn Christiansfeld-1984), uffiċjal militari u kap tas-servizzi tal-intelligence navali u tal-armata; rebaħ ukoll medalja tal-bronż fil-<ref target="https://mt.wikipedia.org/wiki/Logħob_Olimpiku_tas-sajf">Logħob Olimpiku tas-sajf</ref> tal-1936</item>
<item><ref target="https://mt.wikipedia.org/wiki/Henrik_Toft">Henrik Toft</ref> (twieled fl-1981 f'Christiansfeld), plejer tal-<ref target="https://mt.wikipedia.org/wiki/Futbol">futbol</ref> professjonali Daniż, li attwalment jilgħab mal-<ref target="https://mt.wikipedia.org/wiki/Kolding_BK">Kolding BK</ref></item>
<item><ref target="https://mt.wikipedia.org/wiki/Maya_Olesen">Maya Olesen</ref> (twieldet fl-1991 f'Christiansfeld), ikkompetiet għad-Danimarka fil-konkors tas-sbuħija ta' Miss World 2011</item></list>
</text></body></html>