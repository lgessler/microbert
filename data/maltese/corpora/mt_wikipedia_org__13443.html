<html><body><text id="wikipedia_mt_wikipedia_org__13443.html" ns="0" revid="260996" sourceurl="https://mt.wikipedia.org/wiki/Margaritu_ta%27_Brindisi" title="Margaritu ta' Brindisi" type="wikipedia">Margaritu ta' Brindisi
<p><hi rend="bold">Margaritu ta' Brindisi</hi>, jew Margaritun (Brindisi, madwar 1145 – 1197 jew 1200), kien ammirall tar-Renju <ref target="https://mt.wikipedia.org/wiki/Normanni">Normann</ref> ta' <ref target="https://mt.wikipedia.org/wiki/Sqallija">Sqallija</ref> u l-ewwel konti ta' <ref target="https://mt.wikipedia.org/wiki/Malta">Malta</ref>.</p>
Il-ħajja
<p>Margaritu ssuċċieda l-ammiralli Ġorġ ta' Antijokja u Maione ta' Bari fit-tmexxija tal-flotta Normanna fir-renji ta' Guliermu II ta' Sqallija (1166-1189) u Tankredi ta' Sqallija (1189–1194). X'aktarx beda l-karriera tiegħu bħala pirata Grieg u forsi veru li ismu Margaritus hi l-forma Latina tal-kelma Griega <hi rend="italic">Megareites</hi> (= ta' Megara). Għażel il-belt ta' Brindisi minħabba l-port tagħha, eċċezjonali għall-kobor, sigurtà u l-pożizzjoni ġeografika tajba tiegħu. Kien jgħix u jżomm il-parti l-kbira tal-flotta hemm. In-nies ta' żmienu kellhom rispett kbir għall-kwalitajiet li kellu tant li kienu jsejħulu <hi rend="italic">Rex maris</hi> jew <hi rend="italic">Novus Neptunus</hi>; l-għedewwa tiegħu kienu jibżgħu ħafna minnu u ma kinux iqisuh ħlief arċipirata.</p>
<p>Margaritu jidher għall-ewwel darba ma' ġenb Tankredi, dak iż-żmien konti ta' Lecce u f'ras il-flotta fil-ġlieda mmexxija minn Guliermu II kontra l-Biżantini. Madwar l-1185 okkupa l-gżejjer Jonji u wara assalta l-gżira ta' <ref target="https://mt.wikipedia.org/wiki/Patmos">Patmos</ref>. Fil-ħarifa tal-1186 mexxa l-flotta Normanna kontra <ref target="https://mt.wikipedia.org/wiki/Ċipru">Ċipru</ref> (fejn il-gvernatur, Iżaqq Komnenu kien irbella kontra Biżanzju) u f'attakk bla rażan qabad 70 galeja tal-imperatur Biżantin, Iżaqq II Anġlu li sofra l-ikbar telfa navali tal-imperu tal-Orjent bid-deportazzjoni għal Sqallija tal-ġenerali Biżantini. Wara Margaritu nħatar konti ta' Zakintos, Ċefalonja u Itaka.</p>
<p>Fil-ħarifa tal-1187, ir-re Guliermu II bagħtu l-Art Imqaddsa wara li <ref target="https://mt.wikipedia.org/wiki/Saladin">Saladin</ref> kien irrikonkwista <ref target="https://mt.wikipedia.org/wiki/Ġerusalemm">Ġerusalemm</ref>. Margaritu, b'60 frejgata u 200 kavalier, għases ix-xtajtatiet tal-<ref target="https://mt.wikipedia.org/wiki/Palestina">Palestina</ref> il-ħin kollu u ma ħalliex lil Saladin li jokkupa l-portijiet l-oħra tal-kruċjati. Fl-aħhar fl-Lulju tal-1188 niżel <ref target="https://mt.wikipedia.org/wiki/Tripli">Tripli</ref>, u ġiegħel lil Saladin li jirtira, u keċċa s-saraċini anki minn Marqab, Latakja u <ref target="https://mt.wikipedia.org/wiki/Tiru">Tiru</ref>. </p>
<p>Meta miet Guliermu (Novembru tal-1189) Margaritu mar lura Sqallija u appoġġa bil-qawwa lil Tankredi fil-ġlieda għat-tron. Xorta waħda, is-sena ta' wara kellu jħalli l-port ta' <ref target="https://mt.wikipedia.org/wiki/Messina">Messina</ref> minħabba l-attakk minn <ref target="https://mt.wikipedia.org/wiki/Rikkardu_Qalb_ta'_Ljun">Rikkardu Qalb ta' Ljun</ref> li għamel ħerba mill-belt (4 ta' Ottobru 1190). Margaritu dejjem iddefenda l-interessi ta' Tankredi fuq kollox fil-konfronti tiegħu mar-re tal-Ġermanja <ref target="https://mt.wikipedia.org/wiki/Enriku_VI">Enriku VI</ref>, li kien iżżewweġ iz-zija ta' Tankredi, <ref target="https://mt.wikipedia.org/wiki/Costanza_d'Altavilla">Costanza d'Altavilla</ref> u dehrlu li kellu dritt għar-renju ta' Sqallija. </p>
<p>Meta Enriku VI assedja 'l <ref target="https://mt.wikipedia.org/wiki/Napli">Napli</ref> fis-sajf tal-1191, Margaritu mar jiġri jiddefendi l-belt, attakka l-frejgati Piżanin u ħeles il-port. Sadattant f'Salerno Costanza ttieħdet priġuniera u nġiebet Messina. Forsi kien f'din l-okkażżjoni ta' suċċess kbir li Tankredi ħatar 'l Margaritu l-ewwel <ref target="https://mt.wikipedia.org/wiki/Konti_ta'_Malta">konti ta' Malta</ref> (1192). It-titlu tal-konteja ta' Malta kien iġib miegħu ġid enormi u sehem inportanti, daqs tal-portijiet ta' Brindisi u Messina, fl-infrastruttura tat-tħejjija tal-frejgati tar-re, l-ankraġġ u l-impieg tal-baħrin.</p>
<p>Imma meta miet Tankredi (20 ta' Frar 1194) sar iżjed faċli għal Enriku VI biex jikseb il-konkwista tar-renju. <ref target="https://mt.wikipedia.org/wiki/Markuvaldu_ta'_Annweiler">Markuvaldu ta' Annweiler</ref>, f'ras il-flotta ta' frejgati Piżanin, Ġenoviżi, u Ingliżi, l-ewwel ġiegħel 'l Napli u Messina jċedu u mbagħad assedja 'l Palermo, li Margaritu ddefenda bl-aħrax sal-20 ta' Novembru. Fil-patti tar-reża, Margaritu kiseb li konkwistaturi ma jgħamlux ħerba minn Palermo u li jiġi rispettati l-ħajjiet Sibilla ta' Acerra, l-armla ta' Tankredi, u uliedha. Però, erbagħt ijem wara l-inkurunazzjoni ta' Enriku VI (fil-Milied tal-1194), Sibilla u uliedha ma' nobbli oħra tal-qorti Normanna (li fosthom kien hemm Margaritu), ġew akkużati b'rewwixta kontra Enriku, intefgħu il-ħabs u ntbagħtu l-Ġermanja. </p>
<p>Xi storiċi jsostnu li Margaritu miet il-Ġermania fl-1197, wara li ġie magħma u emaskulat. Oħrajn isostnu li ta' min jemminha l-istorja fil-Kronaka ta' Ruġġier ta' Hoveden, li skontha fis-sena 1200, Margaritu, kważi għama, qiegħed ruħu fis-servizz tar-re ta' Franza, Filippu II, u waqt li kien sejjer Brindisi fejn kien ġabar flotta, miet Ruma maqtul minn qaddej tiegħu.</p>
Il-familja
<p>Iżżewweġ lil Matina, bint illeġittma ta' <ref target="https://mt.wikipedia.org/wiki/Guliermu_I_ta'_Sqallija">Guliermu I ta' Sqallija</ref>. Magħha kellu tnejn jew tlett itfal: </p>
<list type="unordered"><item><ref target="https://mt.wikipedia.org/wiki/Guliermu_l-Oħxon">Guliermu l-Oħxon</ref>, II-konti ta' Malta</item>
<item>tifla li żżewġet lil <ref target="https://mt.wikipedia.org/wiki/Rikkardu_Orsini">Rikkardu Orsini</ref> u ħadet magħha bħala dota l-konteja ta' Ċefalonja u Zakintos</item>
<item>tifla oħra li żżewġet lil <ref target="https://mt.wikipedia.org/wiki/Leone_Vetrano">Leone Vetrano</ref> li ggverna 'l Corfù mill-1199 sal-1206</item></list>
Il-proprjetajiet u l-legat
<figure><caption>Il-firma ta' Margaritu</caption></figure>
<p>Nafu li Margaritu kellu dar Messina li nħarqet matul il-ħerba li għamel mill-belt Rikkardu Qalb ta' Ljun fl-1190.</p>
<p>Għandna ħafna dokumenti tas-seklu 13 fuq dar oħra lussuża fuq il-port ta' Brindisi (imsejħa <hi rend="italic">Domus Margariti</hi>, li kien fiha ħafna kmamar u <hi rend="italic">balneum</hi>, jiġifieri banjijiet termali privati). L-ewwel <ref target="https://mt.wikipedia.org/wiki/Federiku_II_tal-Imqaddes_Imperu_Ruman">Federiku II tal-Imqaddes Imperu Ruman</ref> ta lill-<ref target="https://mt.wikipedia.org/wiki/Kavalieri_Tewtoniċi">Kavalieri Tewtoniċi</ref> (1215), imbagħad (1229) l-imperatur hadha lura u għamilha s-sedi taz-Zekka Imperjali. Wara li z-Zekka ġiet trasferita minn Brindisi għal Napli, Karlu t'Anġù ta d-<hi rend="italic">Domus Margariti</hi> lill-<ref target="https://mt.wikipedia.org/wiki/Franġiskani">franġiskani</ref> ta' Brindisi biex jibnu l-kunvent tagħhom hemm (1284). </p>
<p>Margaritu għamel donazzjonijiet importanti: tnejn lill-knisja ta' San Nikola ta' Peratico (<ref target="https://mt.wikipedia.org/wiki/Colobraro">Colobraro</ref>) (1192 u 1194), waħda lill-monasteru tas-San Salvatur ta' <ref target="https://mt.wikipedia.org/wiki/Messina">Messina</ref> (1193) u oħrajn lill-knisja tal-<ref target="https://mt.wikipedia.org/wiki/Premostratensi">premostratensi</ref> ta' Santa Marija ta' Parvo Ponte fi Brindisi.</p>
Bibljografija
<list type="unordered"><item><hi rend="italic">Annales Ianuenses Otoboni Scribae</hi>, f' <hi rend="italic">Annali Genovesi di Caffaro e de' suoi continuatori</hi>, II (1189-1196), ed L. T. Belgrano u C. Imperiale di Sant'Angelo (Fonti per la storia d'Italia, 1902), pp. 38-53.</item>
<item><hi rend="italic">Rogeri de Hoveden Chronica</hi>, ed. MGH SS 27 pp.181-182.</item>
<item>John Julius Norwich, <hi rend="italic">The Kingdom in the Sun 1130-1194</hi>. Longman: Londra, 1970.</item>
<item>Carlo Alberto Garufi, <hi rend="italic">Margaritu di Brindisi, conte di Malta e ammiraglio del re di Sqallija</hi>, in: <hi rend="italic">Miscellanea di archeologia, storia e filologia dedicata al prof. Antonino Salinas</hi>, Palermo, 1907, 273-282.</item>
<item>Pasquale Camassa, <hi rend="italic">Brindisini illustri</hi>. Brindisi, 1909</item>
<item>Alberto Del Sordo, <hi rend="italic">Ritratti brindisini</hi>; presentazzjoni ta' Aldo Vallone. Bari, 1983</item>
<item>Donald Matthew, <hi rend="italic">I normanni in Italia</hi>, Laterza, Bari 1997</item>
<item>Andreas Kiesewetter, <hi rend="italic">Megareites di Brindisi, Maio di Monopoli e la signoria sulle isole ionie</hi>, "Archivio Storico Pugliese", 59, 2006, pp.46-90</item></list>
Ħoloq esterni
<list type="unordered"><item>(EN)  <ref target="http://www.leeds.ac.uk/history/weblearning/MedievalHistoryTextCentre/genoaannals.doc">L-annali Ġenoviżi ta' Ottobuono Scriba (1189-1196)</ref></item>
<item>(IT)  <ref target="http://www.brindisiweb.com/brindisinita/margarito.htm">Brindisini Illustri - Margarito Da Brindisi</ref></item></list>
</text></body></html>