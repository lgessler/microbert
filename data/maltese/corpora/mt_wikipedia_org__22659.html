<html><body><text id="wikipedia_mt_wikipedia_org__22659.html" ns="0" revid="270570" sourceurl="https://mt.wikipedia.org/wiki/Premju_Rothmans_g%C4%A7al-Letteratura" title="Premju Rothmans għal-Letteratura" type="wikipedia">Premju Rothmans għal-Letteratura
<figure><caption>Il-ktejjeb tar-regolamenti tal-Premju Rothmans tal-1974 għal-Letteratura</caption></figure>
<figure><caption>L-objettivi tal-edizzjoni tal-1974</caption></figure>
<p>Il-<hi rend="bold">Premju Rothmans għal-Letteratura</hi> tal-1974 kien kollaborazzjoni bejn il-<ref target="https://mt.wikipedia.org/wiki/Moviment_Qawmien_Letterarju">Moviment Qawmien Letterarju</ref> u l-kumpanija Rothmans ta' Pall Mall (Malta) Limited.</p>
<p>Filwaqt li l-edizzjoni tal-1973 kienet ġiet iddedikata għall-palk u kien rebaħha <ref target="https://mt.wikipedia.org/wiki/Kilin">Kilin</ref> (Mikiel Spiteri), l-edizzjoni tal-1974 kienet iddedikata għar-rumanzi. Ir-rebbieħ kien imwiegħed is-somma ta' <ref target="https://mt.wikipedia.org/wiki/Lira_Maltija">Lm</ref>100 imma kellu jċedi l-jeddijiet tal-awtur għall-ewwel elf kopja lill-Moviment Qawmien Letterarju; dawn l-elf kopja kellhom jiġu ppubblikati bi spejjeż tal-Moviment u tal-kumpanija Rothmans.</p>
<p>Ir-rumanzi, li ma kellhomx ikunu itwal minn 400 paġna u mhux aqsar minn 250, kellhom ikunu xogħlijiet oriġinali miktubin bil-<ref target="https://mt.wikipedia.org/wiki/Lingwa_Maltija">Malti</ref> u li qatt ma kienu ġew ippubblikati qabel. Kellhom jittrattaw problemi jew suġġetti tas-seklu 20, jew li tal-anqas kienu għadhom relevanti fis-seklu 20. Il-manuskritti kellhom jitressqu sa mhux aktar tard min-nofsinhar tat-30 ta' Marzu 1974.</p>
<p>Qrib il-għeluq tal-iskadenza, il-kumitat organizzattiv kellu jagħżel ġurija magħmula minn tliet persuni. Din il-ġurija kellha tagħżel l-aħjar fost il-manuskritti mressqa, li mbagħad kellhom jiġu miflijin mill-ġdid mill-istess ġurija u minn ġurija oħra sigrieta, ukoll magħmula minn tliet persuni iżda magħżulin minn fost il-pubbliku. Dawn it-tliet membri tal-pubbliku kellhom ikunu ta' livell tajjeb ta' edukazzjoni iżda mhux attivi fil-qasam letterarju. Iż-żewġ ġuriji kellhom imbagħad jiltaqghu fil-pubbliku u jiddikjaraw l-għażliet tagħhom skont ordni ta' mertu.</p>
<p>Il-membri tal-ewwel ġurija kienu <ref target="https://mt.wikipedia.org/wiki/Peter_Serracino_Inglott">Peter Serracino Inglott</ref>, <ref target="https://mt.wikipedia.org/wiki/Pawlu_Xuereb">Pawlu Xuereb</ref>, u <ref target="https://mt.wikipedia.org/wiki/Ġużè_Chetcuti">Ġużè Chetcuti</ref>. L-edizzjoni tal-1974 intrebħet minn <ref target="https://mt.wikipedia.org/wiki/Frans_Sammut">Frans Sammut</ref> bir-rumanz tiegħu <hi rend="italic">Samuraj</hi>.</p>
Gallerija
<list type="unordered">
<item>Ittra miktuba minn <ref target="https://mt.wikipedia.org/wiki/Oliver_Friggieri">Oliver Friggieri</ref>, li aktar 'il quddiem sar il-Professur tal-Letteratura Maltija fl-<ref target="https://mt.wikipedia.org/wiki/Università_ta'_Malta">Università ta' Malta</ref>, dwar l-objettivi tal-Moviment marbutin mal-Premju Rothmans</item>
<item>L-ewwel paġna tar-rumanz ta' Frans Sammut, <hi rend="italic">Samuraj</hi></item>
<item>Il-qoxra tal-aħħar tar-rumanz <hi rend="italic">Samuraj</hi></item>
</list>
</text></body></html>