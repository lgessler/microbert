<html><body><text id="wikipedia_mt_wikipedia_org__2081.html" ns="0" revid="267947" sourceurl="https://mt.wikipedia.org/wiki/%C4%A0u%C5%BCeppi_De_Piro" title="Ġużeppi De Piro" type="wikipedia">Ġużeppi De Piro
<p><hi rend="bold">Ġużeppi De Piro</hi> (2 Novemberu 1877 – 17 Settembru 1933) kien saċerdot u l-fundatur tas-<ref target="https://mt.wikipedia.org/wiki/Soċjetà_Missjunarja_ta'_San_Pawl">Soċjetà Missjunarja ta' San Pawl</ref>.</p>
Ħajja
<p>Ġużeppi De Piro twieled fit-2 ta' Novembru 1877, fl-<ref target="https://mt.wikipedia.org/wiki/Imdina">Imdina</ref>. Kien is-seba' wieħed fost disat aħwa. Jekk f'dak iż-żmien in-nobbli kienu jqisuha ħaġa dispreġjattiva li jmorru jaħdmu, għalihom jidher li kien aktarx daqshekk ieħor diżonorevoli li jibagħtu lil uliedhom f'xi skola.  Għall-familja De Piro, għalkemm waħda ta' barunijiet, il-każ jidher li kien differenti.  Wara li ħa l-ewwel edukazzjoni tiegħu fid-dar tal-familja, Ġużeppi għadda għal-<ref target="https://mt.wikipedia.org/wiki/Liċeo">Liċeo</ref>. </p>
<p>Hemmhekk baqa' sakemm qagħad għall-<ref target="https://mt.wikipedia.org/wiki/Matrikola">Matrikola</ref> li permezz tagħha daħal l-<ref target="https://mt.wikipedia.org/wiki/Universita`_Rjali_ta'_Malta">Universita` Rjali ta' Malta</ref>. Wara kors ta' tliet snin fl-<ref target="https://mt.wikipedia.org/wiki/Arti">Arti</ref> u x-<ref target="https://mt.wikipedia.org/wiki/Xjenza">Xjenza</ref>, hu beda l-istudju għal avukat. Sa minn tfulitu, De Piro kellu namra lejn l-<ref target="https://mt.wikipedia.org/wiki/Arti">Arti</ref>.  Ġużeppi, iż-żagħżugħ pittur, kadett u student, kien qiegħed jagħmel l-ewwel sena ta' studju tal-<ref target="https://mt.wikipedia.org/wiki/Liġi">Liġi</ref>.  Iżda De Piro  kien fuq kollox żagħżugħ li kellu l-għeruq tiegħu f'familja fejn kif stqarr l-Arċisqof <ref target="https://mt.wikipedia.org/wiki/Pietru_Pace">Pietru Pace</ref>, "...<hi rend="italic">ma kienx jara fiha ħlief eżempji ta' ħajja virtuża</hi>".</p>
Saċerdozju
<p>De Piro kien imtella' fit-talb u fid-direzzjoni spiritwali. Huwa kien ilu lest għas-sejħa minn meta kien għadu tifel żgħir. Hu nnifsu jesprimi bil-kitba tiegħu: "<hi rend="italic">Fit-8 ta' Mejju 1898 wara novena lill-Verġni ta' <ref target="https://mt.wikipedia.org/wiki/Pompei">Pompei</ref>, li fiha jiena tlabtha biex tgħinni nagħraf verament ir-rieda t'Alla għalija, jien ħassejt il-qawwa li niddeċiedi fis-sewwa, ċioè favur is-saċerdozju</hi>".</p>
<p>Xejn ma waqqfu milli jsegwi din id-deċiżjoni. De Piro kellu n-nobbiltà xi jħalli. Din kienet tfisser fost l-oħrajn it-titlu nobiljari, ħafna proprjetà mobbli u mmobbli, stil ta' ħajja lussuża u komdu, popolarità fis-soċjetà, stima, awtorità, ħafna faċilitajiet,eċċ. De Piro  jgħid ukoll x'għenu biex waslu biex isir saċerdot. Fost il-ħdax ir-raġuni favur is-saċerdozju, hu jippreżenta waħda li tispjega kollox; "<hi rend="italic">ix-xewqa li ningħata kollni kemm jien lil Alla wara li Hu bata tant għad-dnubiet tiegħi</hi>".  Wara li tkellem ma' ommu dwar id-deċiżjoni tiegħu u ġie mgħarraf l-Arċisqof Pace, saru l-arranġamenti meħtieġa u Ġużeppi mar Ruma biex joqgħod fil-<ref target="https://mt.wikipedia.org/wiki/Kulleġġ_Capranica">Kulleġġ Capranica</ref> u jibda l-<ref target="https://mt.wikipedia.org/wiki/Filosofija">Filosofija</ref> fl-<ref target="https://mt.wikipedia.org/wiki/Università_Gregoriana">Università Gregoriana</ref>. Ċertament meta ċaħad għal ġid materjali, De Piro ma neħħiex minnu l-krejattività, il-kuraġġ, l-enerġija u d-dedikazzjoni li bihom hu kien diġà qed jidħol għal kull biċċa xogħol. Fil-fatt minn ittra li kiteb lil ommu fil-bidu ta' l-istudju tiegħu, jidher li hu kien ippjana li jagħmel għaxar snin <ref target="https://mt.wikipedia.org/wiki/Ruma">Ruma</ref>: wara li jlesti l-kors istituzzjonali kellu l-ħsieb li jkompli l-ispeċjalizzazzjoni fil-<ref target="https://mt.wikipedia.org/wiki/Liġi_Kanonika">Liġi Kanonika</ref>. Hawnhekk, iżda, hu importanti li wieħed jirreferi għal korrispondenza oħra li nkitbet bejn Ġużeppi u l-familjari tiegħu. Ħames xhur wara li hu kien beda l-<ref target="https://mt.wikipedia.org/wiki/Filosofija">Filosofija</ref>, u allura sitt xhur wara li kien kiteb lil ommu dwar il-pjan ta' studju, oħtu Tereżina kitbitlu biex tawguralu s-suċċess fl-istudji li kien qed jagħmel. Ġużeppi kiteb lil ommu u bla tlaqliq qalilha: "<hi rend="italic">Nosserva 'l Teresina biex ma toqgħodx tagħmilli ċerti awguri b'tant serjetà. Hemm awgurju wieħed li naċċetta bil-qalb. Dan hu li jien nagħraf tajjeb ir-rieda ta' Alla, u nagħmilha b'mod perfett. Dan għalija jkun biżżejjed</hi>". Wara li ġie ordnat saċerdot f'San Ġwann Latern, fil-<ref target="https://mt.wikipedia.org/wiki/15_ta'_Marzu">15 ta' Marzu</ref> <ref target="https://mt.wikipedia.org/wiki/1902">1902</ref>, u ġie jagħmel l-ewwel quddiesa solenni tiegħu fil-<ref target="https://mt.wikipedia.org/wiki/Katidral_tal-Imdina">Katidral tal-Imdina</ref>, Ġużeppi De Piro mar lura <ref target="https://mt.wikipedia.org/wiki/Ruma">Ruma</ref> biex jispiċċa t-tielet sena <ref target="https://mt.wikipedia.org/wiki/Teoloġija">Teoloġija</ref>.  Fi tmiem din is-sena akkademika hu ġie Malta għal żmien qasir ħafna qabel telaq lejn l-<ref target="https://mt.wikipedia.org/wiki/Isvizzera">Isvizzera</ref> għall-kura. It-<ref target="https://mt.wikipedia.org/wiki/Talb">talb</ref>, l-għajn ta' faraġ u l-aqwa akkumpanjament, kif stqarr l-istess De Piro, għenuh biex jegħleb il-mumenti iebsa fejn kien imċaħħad li jmur San Ġużepp u jwettaq il-ħidma ta' missjunarju: "<hi rend="italic">...qalb is-<ref target="https://mt.wikipedia.org/wiki/Silġ">silġ</ref> tal-<ref target="https://mt.wikipedia.org/wiki/Alpi">Alpi</ref>, u daqshekk 'il bogħod mill-pajjiż fejn ħsibt li npoġġi l-proġetti tiegħi fil-konkret ma kien baqagħli xejn għajr it-talb - l-aqwa kumpanija għalija - u tlabt, tlabt, tlabt</hi>."  Dam hemm sena u nofs.  Fit-<ref target="https://mt.wikipedia.org/wiki/2_ta'_Marzu">2 ta' Marzu</ref> <ref target="https://mt.wikipedia.org/wiki/1904">1904</ref> Dun Ġużepp ġie lura Malta.</p>
<figure><caption> Waħda mill-ittri indirizzati lil ommu</caption></figure>
<p>Il-<ref target="https://mt.wikipedia.org/wiki/Qaddej_t'Alla">Qaddej t'Alla</ref> żamm kuntatt kontinwu m'ommu permezz tal-ittri.  Din tal-aħħar, għalkemm kellha wlied oħra, kellha fiduċja kbira f'binha Ġużeppi u spiss kienet tħoss in-nuqqas tiegħu meta kien barra minn xtutna, okkażjonalment f'<ref target="https://mt.wikipedia.org/wiki/Ruma">Ruma</ref> minħabba raġunijiet akkademiċi u fl-i<ref target="https://mt.wikipedia.org/wiki/Svizzera">Svizzera</ref> għall-kura.  Minħabba f'hekk, hu ħa ħsieb li jtaffilha dan id-dispjaċir tagħha b'korrispondenza regolari.  Din l-affettività ma setax jgħixha bl-istess mod ma' missieru, li miet fil-bidu tal-<ref target="https://mt.wikipedia.org/wiki/1898">1898</ref>.</p>
Fil-ministeru
Fil-Parroċċa tal-<ref target="https://mt.wikipedia.org/wiki/Qrendi">Qrendi</ref> (1904-1907)
<p>Meta De Piro ġie lura Malta mill-i<ref target="https://mt.wikipedia.org/wiki/Svizzera">Svizzera</ref>, fejn kien ingħata kura, huwa kien saċerdot żagħżugħ ta' 27 sena. Kien mimli proġetti għall-futur. Fl-istess ħin xejn ma eżita li jistenna ftit aktar biex jista' jpoġġihom fil-prattika. Fil-fatt, meta wasal Malta, flok intefa' għax-xogħol hu għażel li jmur joqgħod għal xi żmien fid-dar li l-familja tiegħu kellha fil-<ref target="https://mt.wikipedia.org/wiki/Qrendi">Qrendi</ref>. Hu hemmhekk mar biex ikompli jieħu saħħtu imma fl-istess ħin ma qagħadx fil-għażż. Ir-reġistri tiegħu tal-quddies juru li kien iqaddes ta' kuljum fil-knisja parrokkjali. Iżda kien kontribut li De Piro almenu kellu l-ħsieb li jagħti hawnhekk kien marbut mal-formazzjoni kontinwata tal-kleru. Huwa kien ġa ra kif għamel biex ikkuntattja s-saċerdoti tal-parroċċi qrib il-Qrendi u ħejja għalihom programm ta' laqgħat li kellhom jitmexxew minn saċerdoti oħrajn speċjalizzati fil-materji magħżula. Kienet biss ħidma ġdida li ngħatatlu li waqqfitu milli jpoġġi dan il-proġett fil-prattika.</p>
Monsinjur u Dekan tal-Kapitlu Metropolitan ta' Malta (1911-1933)

<p>De Piro kien ipprefera ħidma sempliċi u fqira fl-Istitut ta' San Ġużepp milli jagħmel parti mill-korp diplomatiku tal-Knisja. Biex wasal għal din l-għażla hu niżżel bil-miktub ir-raġunijiet tiegħu. Fl-istqarrijiet ta' De Piro toħroġ l-umiltà safja tiegħu: "<hi rend="italic">Fl-Akkademia donni nkun qegħedt ruħi fil-għoli biex ħaddieħor jarani ħalli lili jerfagħni għal xi pożizzjoni tajba; imma hu tagħlim ċert li Ġesù għandu preferenza għal dawk li jixtiequ jinħbew...diġa' jkun infinitament iżjed milli jistħoqqli jekk nasal biex insir saċerdot.</hi>" </p>
<p>Din l-istess attitudni baqgħet fih kontinwament.  Fil-fatt daqs għaxar snin wara li għamel l-għażla favur San Ġużepp, De Piro kellu quddiemu sfida oħra simili.  Mons. Vinċenz Vassallo, li kien id-Dekan tal-Kapitlu Metropolitan, kien qed jikber fl-età u allura beda' jfittex koadjatur għalih innifsu.  Skont ittra miktuba lil De Piro minn Dun Mikiel Anġ Pace, kappillan tal-Arċisqof Pace, kien jidher li l-Eċċellenza tiegħu kien ħaseb fih.  F'risposta li kiteb lill-istess Dun Mikiel Anġ, De Piro kien ċar ħafna: "<hi rend="italic">Nitolbok twassal lill-Arċisqof ir-radd ta' ħajr tiegħi talli ħa ħsiebi u ried jgħollini fil-ġieħ.  Agħmilli wkoll pjaċir li twassal lill-Arċisqof li l-ġieħ li ser jiġi offert lili ma jgħoddx għalija minħabba x-xogħol li għandi.  Ngħid dan biss mingħajr ma noqgħod insemmi raġunijiet oħrajn.  Għalhekk, hu impossibli li naċċetta</hi>."  Lill-Arċisqof hu kitiblu kliem simili. Imma fir-risposta li bagħatlu bil-miktub l-Arċisqof innifsu, jidher aktar u aktar x'kienet l-attitudni ta' De Piro quddiem l-unuri: "<hi rend="italic">Inti qatt ma fittixt la postijiet u lanqas dinjitajiet.  Ilqa', għalhekk, minn idejn Alla din il-proposta u aċċettaha bħala att ta' ubbidjenza lejja...</hi>"</p>
<p>Dun Ġużeppi De Piro spiċċa biex obda u aċċetta li jkun Monsinjur u wara anki Dekan.</p>
Segretarju tal-<ref target="https://mt.wikipedia.org/wiki/Arċisqof_Mawru_Caruana">Arċisqof Mawru Caruana</ref> (1915-1918)
<p>Mons. De Piro kien bniedem krejattiv ħafna u enerġetiku biżżejjed biex ipoġġi fil-prattika dak li kien jaħseb fih. Dan kien ġa wrieh fl-ewwel snin tas-saċerdozju tiegħu. Proprju minħabba f'hekk, wieħed ma tantx seta' jimmaġina li meta l-<ref target="https://mt.wikipedia.org/wiki/Arċisqof_Mawru_Caruana">Arċisqof Mawru Caruana</ref> ġie Malta, hu kien sejjer jagħżel wieħed raġel li ħadem u bata fl-istess ħin: Ġużeppi De Piro. Hu kien ħa jagħżlu bħala l-ewwel segretarju tiegħu. Il-ħafna volumi ta' korrispondenza li kien hemm tul it-tliet snin ta' segretarjat ta' De Piro (<ref target="https://mt.wikipedia.org/wiki/1915">1915</ref>-<ref target="https://mt.wikipedia.org/wiki/1918">1918</ref>) juru biċ-ċar li hu kien bniedem verament tad-dover. Għalkemm barra din il-ħidma hu kien qed iwettaq diversi xogħlijiet oħra, qatt ma kien iħalli bla risposta lil min jiktiblu. Ir-responsabbiltà tiegħu kienet tidher ukoll fil-fatt li regolarment hu żamm kopji ta' materjal importanti.</p>
Il-Formazzjoni tas-Saċerdoti żgħażagħ (1915-)
<p>Ftit snin wara li De Piro ppjana proġett għall-formazzjoni tas-saċerdoti tal-parroċċi fil-qrib, hu ġie magħżul biex jagħmel parti minn kummissjoni li tieħu ħsieb il-formazzjoni tas-saċerdoti żgħażagħ. Kien żmien l-<ref target="https://mt.wikipedia.org/wiki/Ewwel_Gwerra_Dinjija">Ewwel Gwerra Dinjija</ref>. L-Arċisqof kien jinnota li meta s-seminaristi kienu jiġu ordnati saċerdoti u joħorġu mis-<ref target="https://mt.wikipedia.org/wiki/Seminarju">seminarju</ref> biex jibdew il-pastorali tagħhom huma kienu qegħdin isibu ruħhom fi problemi kbar. <ref target="https://mt.wikipedia.org/wiki/Mawru_Caruana">Mawru Caruana</ref> rrealizza li dawn il-qassisin novelli kienu jeħtieġu saċerdoti aktar maturi u ta' eżempju tajjeb li waqt li jakkumpanjawhom f'dik l-esperjenza ġdida għalihom ikunu jistgħu jgħinuhom jgħaddu bil-mod il-mod mill-ħajja tas-seminarju għall-ftuħ tal-appostolat. Fid-<ref target="https://mt.wikipedia.org/wiki/19_ta'_Lulju">19 ta' Lulju</ref> <ref target="https://mt.wikipedia.org/wiki/1915">1915</ref>, l-Arċisqof ħareġ digriet li fih wera x'kellu f'moħħu. Hu kien sejjer ikun dak prinċipalment responsabbli tal-proġett. Imma fost il-membri msemmija Mons. De Piro kien qiegħed fl-ewwel post.</p>
Rettur tas-Seminarju Maġġuri fl-<ref target="https://mt.wikipedia.org/wiki/Imdina">Imdina</ref>(1918-1920)

<p>Fit-<ref target="https://mt.wikipedia.org/wiki/30_ta'_Settembru">30 ta' Settembru</ref> <ref target="https://mt.wikipedia.org/wiki/1918">1918</ref> l-Arċisqof Caruana għażel u nnomina lil De Piro biex ikun Rettur tas-Seminarju Maġġuri fl-<ref target="https://mt.wikipedia.org/wiki/Imdina">Imdina</ref>. Il-kliem tan-nomina hu ċar ħafna: "<hi rend="italic">Aħna nafu tajjeb kemm int bniedem ta' skola, ta' ħajja tajba, u ta' tant merti fid-<ref target="https://mt.wikipedia.org/wiki/Djoċesi">Djoċesi</ref>, speċjalment fl-uffiċju tiegħek ta' Segretarju Ġenerali tagħna: uffiċju li inti qdejtu billi għoġobt, mhux biss lilna, imma wkoll lil dawk kollha li kellhom bżonn tas-servizz tiegħek. Għalhekk lilek,...Dun Ġużepp...nagħżluk u tas-servizz tiegħek. Għalhekk lilek,...Dun Ġużepp...nagħżluk u ninnominawk Rettur tas-Seminarju Maġġuri ta' <ref target="https://mt.wikipedia.org/wiki/San_Pawl">San Pawl</ref> fl-<ref target="https://mt.wikipedia.org/wiki/Imdina">Imdina</ref></hi>".</p>
<p>Wara li kien ilu sentejn Rettur tas-Seminarju, fis-<ref target="https://mt.wikipedia.org/wiki/27_ta'_Awissu">27 ta' Awissu</ref> <ref target="https://mt.wikipedia.org/wiki/1920">1920</ref>, hu talab lill-Arċisqof biex jekk dan ma kienx jaħsibha mod ieħor, lilu jserrħu mill-uffiċċju ta' Rettur. Iżda a parti din it-talba, ir-Rettur bagħat lill-Arċisqof relazzjoni ta' ħdax-il paġna. Fiha hu jagħti rapport dwar id-diversi aspetti tal-ħajja tas-Seminarju Maġġuri. Waqt li għamel hekk, lilna kompla jtina ħliel dwar il-persuna tiegħu nnifsu. Kien żmien diffiċli u ta' ħafna taħbit, iżda De Piro wera li jrid jagħmel impenn f'ħajtu u f'xogħlu. Wara il-ħidmiet kbar ta' De Piro, huwa ġie ppreżentat fost l-oħrajn bħala membru ta' l-<ref target="https://mt.wikipedia.org/wiki/Assemblea_Nazzjonali">Assemblea Nazzjonali</ref> li fl-1919 bdiet taħdem għat-tifsil ta' <ref target="https://mt.wikipedia.org/wiki/Kostituzzjoni">Kostituzzjoni</ref> adegwata għal <ref target="https://mt.wikipedia.org/wiki/Malta">Malta</ref>. F'din l-istess sena, ta sehmu fil-kisba tal-paċi waqt il-kwistjoni tas-<hi rend="italic"><ref target="https://mt.wikipedia.org/wiki/Sette_Giugno">Sette Giugno</ref></hi>.  Għalkemm De Piro kien ikun xi drabi fiżikament assenti mis-Seminarju, hu wera li kien b'għajnejh miftuħin "<hi rend="italic">għall-ispirtu rivoluzzjonarju mifrux mad-dinja kollha u li daħal xi ftit anke fis-Seminarju</hi>."</p>
Il-<ref target="https://mt.wikipedia.org/wiki/Gudja">Gudja</ref> flok il-Kappillan (1922)<p>

Minħabba tilwima bejn żewġ fratellanzi dwar statwa, il-Vigarju Kurat Dun Nikol Aquilina kellu jitlaq mill-parroċċa qisu maħrub. Il-paroċċa sfat magħluqa. Kien hemm saħansitra il-kawża l-<ref target="https://mt.wikipedia.org/wiki/Qorti">Qorti</ref>. L-Arċisqof għamel xahar sħiħ jipprova jsib min jista' jieħu r-responsabbiltà tal-parroċċa. Ċertament f'din is-sitwazzjoni ħadd ma nstab li jista' jmexxi. Proprju minħabba f'hekk, l-Arċisqof ftakar f'Mons. De Piro. Dan is-saċerdot, sentejn qabel, kien talab li jitnaqqaslu x-xogħol fid-<ref target="https://mt.wikipedia.org/wiki/Djoċesi">Djoċesi</ref> speċifikament biex jista' jingħata aktar għas-Soċjetà li kien waqqaf fl-<ref target="https://mt.wikipedia.org/wiki/1910">1910</ref>. Issa meta l-Arċisqof kien qed jurih xewqtu dwar il-<ref target="https://mt.wikipedia.org/wiki/Gudja">Gudja</ref>, għalkemm ir-responsabbiltajiet mhux naqsu kienu iżda żdiedu, hu mhux talli ma rrifjutax imma mar immedjatament u miegħu ħa tnejn mill-ftit membri tas-Soċjetà tiegħu.  De Piro ta kull għajnuna lil Dun Nikol Abdilla, il-kappillan il-ġdid. Malli l-qagħda rranġat xi ftit, De Piro telaq mingħajr ebda pretensjoni. Ħidmietu f'dik il-parroċċa kienet lesta.</p>
<p><hi rend="bold">“</hi>Niġi warajk kull fejn tmur.<hi rend="bold">”</hi></p>
—Monsinjur Ġużeppi De Piro
Ministru tal-Kelma u tas-Sagramenti

<p>B'dak li ġa ngħad u dak li għad irid jissemma, wieħed jasal jikkonkludi li Mons. De Piro altru li kien qiegħed jagħti s-sehem mistenni minnu. Fl-istess ħin, il-Qaddej ta' Alla jidher li kien iħoss li ma kienx ikun jgħin biżżejjed il-vokazzjoni saċerdotali tiegħu jekk ma jħaddimx il-ministeru tal-predikazzjoni. Għad irridu ngħidu li hu pprova jgħix b'mod sħiħ il-mandat ta' <ref target="https://mt.wikipedia.org/wiki/Ġesù_Kristu">Ġesù Kristu</ref>:"<hi rend="italic">Morru fid-dinja kollha, xandru l-bxara t-tajba.</hi>"</p>
<p>Fiż-żmien meta kien għadu seminarista, De Piro ma tantx kien juri li kien sejjer ikun kapaċi jippriedka. Kien ibati minn infjammazzjoni fi griżmejh li barra li kienet qed tikkaġunalu l-uġigħ kienet qed toħloqlu diffikultajiet biex jitkellem. Għalkemm biż-żmien hu ħeles minn din il-marda, meta kien il-<ref target="https://mt.wikipedia.org/wiki/Qrendi">Qrendi</ref> bħala saċerdot novell hu kien għadu jbati l-konsegwenzi tat-<ref target="https://mt.wikipedia.org/wiki/Tuberkulożi">T.B</ref> Kien għadu jibża' jaċċetta l-offerta li kien jagħmillu Mons. Debono, id-Direttur tal-Opra tal-<ref target="https://mt.wikipedia.org/wiki/Missjoni">Missjoni</ref>, biex jingħata għall-predikazzjoni fil-parroċċi ta' <ref target="https://mt.wikipedia.org/wiki/Malta">Malta</ref>. Madankollu meta għadda ftit żmien hu rebaħ din il-biża' u, għalkemm mhux ma' Mons. Debono, daħal b'dedikazzjoni għal dan l-appostolat. </p>
<p>F'ħajtu De Piro għamel ħiltu biex xogħlu ikun dejjem eżatt u organizat. Fil-fatt, fl-Arkivji tas-Soċjetà għad hemm merfugħin <ref target="https://mt.wikipedia.org/wiki/Prietki">prietki</ref> li hu kien jikteb, diversi drabi mill-bidu sal-aħħar, qabel jgħaddihom lill-udjenza. Għad hemm sal-lum it-total ta' mitejn u tnax, iżda li wħud mill-kitbiet mhumiex kompluti; juru li magħhom kien hemm aktar materjal. Oħrajn jagħmlu referenza għal xi waħda li tkun ġa saret imma li fil-fatt illum ma tinsabx mal-kollezzjoni. Huwa kien jerfagħhom klassifikati ġo files, priniċipalment skont il-kwalità tagħhom. Fuq quddiem tal-prietka, mhux darba u tnejn kiteb lil min kien ser jagħmilha jew anki jiddedika, fejn, meta u lil min. Għalkemm meta jipprietka hu kien juża l-<ref target="https://mt.wikipedia.org/wiki/Malti">Malti</ref>, il-preparazjoni miktuba kienet issir bit-<ref target="https://mt.wikipedia.org/wiki/Taljan">Taljan</ref>, il-lingwa l-aktar faċli għal De Piro.  Ġeneralment dawn il-prietki kienu jkunu marbutin sew mal-liturġija tal-<ref target="https://mt.wikipedia.org/wiki/Ħadd">Ħadd</ref> kif ukoll mal-eżerċizzi tar-<ref target="https://mt.wikipedia.org/wiki/Randan">Randan</ref>. Ġieli kien mitlub li jipprietka f'okkażjonijiet aktar speċjali u solenni bħalma kienu l-Kungress Ewkaristiku tal-<ref target="https://mt.wikipedia.org/wiki/1913">1913</ref>, iċ-<ref target="https://mt.wikipedia.org/wiki/Ċentinarju">ċentinarju</ref> ta' <ref target="https://mt.wikipedia.org/wiki/San_Franġisk_t'Assisi">San Franġisk t'Assisi</ref> jew <ref target="https://mt.wikipedia.org/wiki/Sant'_Antnin_ta'_Padova">Sant'Antnin ta' Padova</ref>.  Peress li l-Qaddej t'Alla għex is-saċerdozju tiegħu fiż-żmien meta l-Papiet kienu qed jimbuttaw id-devozzjoni lejn il-<ref target="https://mt.wikipedia.org/wiki/Qalb_ta'_Ġesù">Qalb ta' Ġesù</ref>, De Piro ħass il-ħtieġa li jipprietka din l-istess devozzjoni.  Fil-fatt għandna xejn inqas minn tlettax-il prietka dwar il-Qalb Imqaddsa.</p>
<p>Għal dik li hi amministrazzjoni ta' sagramenti, wieħed ma tantx jista' jistenna li jsib dokumenti.  Madankollu, xi intervisti li saru fis-snin sittin u sebgħin minn membri tas-<ref target="https://mt.wikipedia.org/wiki/Soċjetà_Missjunarja_ta'_San_Pawl">Soċjetà</ref> lil nies li kienu jafu lil De Piro, jagħtu xi indikazzjonijiet. Skont kitba minnhom: "<hi rend="italic">Għall-qrar hu kien imfittex ħafna, u kien jgħaddi s-sigħat fil-konfessjonarju</hi>".</p>
Ċittadin li ħabb lil pajjiżu
<p>Ġa ngħad li wara li Mons. De Piro ġie magħżul Rettur tas-Seminarju Maġġuri ta' Malta u beda' għaddej iż-żmien, hu beda jħoss li ma kienx possibbli għalih li jwettaq dik ir-responsabbiltà sewwa waqt li jibqa' jmexxi d-diversi ħidmiet li kellu f'dak l-istess żmien. Fit-talba tal-eżonerazzjoni li hu għamel lill-Arċisqof fis-<ref target="https://mt.wikipedia.org/wiki/27_ta'_Awwissu">27 ta' Awwissu</ref> <ref target="https://mt.wikipedia.org/wiki/1920">1920</ref>, hu jsemmi: "<hi rend="italic">...l-Istitut għall-Missjonijiet Barranin.</hi>" Imma minn barra s-Soċjetà reliġjuża-missjunarja li hu kien waqqaf u li kien qed jidderieġi, kellu ħafna ħidmiet oħrajn. Fost dawn semmejna s-sehem li ta fil-ħajja politika ta' pajjiżna.</p>
Membru tal-<ref target="https://mt.wikipedia.org/wiki/Assemblea_Nazzjonali">Assemblea Nazzjonali</ref> (1918-1921)

<p>Fit-<ref target="https://mt.wikipedia.org/wiki/23_ta'_Novembru">23 ta' Novembru</ref> <ref target="https://mt.wikipedia.org/wiki/1918">1918</ref>, it-Tabib Sir <ref target="https://mt.wikipedia.org/wiki/Filippo_Sceberras">Filippo Sceberras</ref> ħa f'idejh l-organizzazzjoni li kellha tieħu ħsieb dak kollu li kien meħtieġ biex Malta tasal ikollha Kostituzzjoni. It-Tabib Sceberras ma riedx li biċċa xogħol bħal din tiġi f'idejn il-politiċi. Allura huwa għamel sejħa lil kull assoċċjazzjoni ta' <ref target="https://mt.wikipedia.org/wiki/Malta">Malta</ref> u <ref target="https://mt.wikipedia.org/wiki/Għawdex">Għawdex</ref> biex huma jibagħtu r-rappreżentanti tagħhom. Fost l-erba' <ref target="https://mt.wikipedia.org/wiki/Monsinjuri">Monsinjuri</ref> li dehru għall-Kapitlu tal-<ref target="https://mt.wikipedia.org/wiki/Katidral">Katidral</ref> ta' Malta, kien hemm Mons. De Piro.</p>
<p>L-<ref target="https://mt.wikipedia.org/wiki/Assemblea_Nazzjonali">Assemblea Nazzjonali</ref> li sejjaħ Sceberras, iltaqgħet ħames darbiet bejn il-<ref target="https://mt.wikipedia.org/wiki/25_ta'_Frar">25 ta' Frar</ref> <ref target="https://mt.wikipedia.org/wiki/1919">1919</ref> u s-<ref target="https://mt.wikipedia.org/wiki/27_ta'_Marzu">27 ta' Marzu</ref>, <ref target="https://mt.wikipedia.org/wiki/1921">1921</ref>. Imma fis-<ref target="https://mt.wikipedia.org/wiki/7_ta'_Ġunju">7 ta' Ġunju</ref> <ref target="https://mt.wikipedia.org/wiki/1919">1919</ref>, il-membri tal-Assemblea, li kienu jgħoddu mitejn u sebgħin, iddeċidew li jintgħażel rappreżentant wieħed għal kull sezzjoni importanti u dawn jiffurmaw <ref target="https://mt.wikipedia.org/wiki/Kummissjoni_Ċentrali">Kummissjoni Ċentrali</ref>, dejjem għat-tifsil tal-Kostituzzjoni. Il-membri li ntgħażlu kienu ħmistax biss. Fost dawn kien hemm mill-ġdid Mons. De Piro biex jirrappreżenta l-Kapitlu tal-Kattidral ta' Malta, u fl-aħħar mill-aħħar lill-kleru kollu ta' pajjiżna.</p>
<p>Din il-Kummissjoni ltaqgħet erbatax-il darba. Ovvjament bħalma jiġri f'laqgħat bħal dawn, il-ħin ma kien ifisser xejn għax dawn is-seduti kienu jieħdu fit-tul. Iżda l-impenn ta' De Piro ma jitfissirx biss mill-fatt li hu kien jattendi regolarment kemm għal-laqgħat tal-Assemblea kif ukoll għal dawk tal-Kummissjoni Ċentrali. La kien qiegħed jirrappreżenta l-Kapitlu tal-Kattidral, allura qabel il-laqgħat imsemmija kien jeħtieġlu li jiltaqa' mal-Monsinjuri ħalli magħhom jara x'kellu jingħad lill-Assemblea jew lill-Kummissjoni. Wara l-laqgħat ta' dawn tal-aħħar, kien ċertament jerġa' jiltaqa' mal-Kapitulari biex jaġġornahom. Ma' dawn ċertament kien irid jagħmel ħafna riċerki waħdu. Meta twaqqfet is-Sotto Kummissjoni biex tistudja speċifikament ir-Reliġjon fil-Kostituzzjoni, għalkemm De Piro ma kienx membru, hu ħa ħsieb li jwassal il-proposti tal-Kapitlu tal-Kattidral u ressaqhom b'dik il-ħeġġa kollha li ma kinitx għajr il-prodott ta' twemmin sħiħ. Mill-ġdid dan kollu kien ifisser ħafna sigħat ta' xogħol fil-moħbi.</p>
Strument ta' paċi fil-ġrajja tas-7 ta' Ġunju (1919)
<p>Iżda dawn il-laqgħat kollha, bil-preparazzjoni għalihom u kultant b'laqgħat oħra mal-Kapitlu li hu kien jirrappreżenta, ma kinux kollox. Proprju waqt il-laqgħa tas-<ref target="https://mt.wikipedia.org/wiki/7_ta'_Ġunju">7 ta' Ġunju</ref>, it-tieni waħda tal-Assemblea, daħlet bħal feles l-istorja iebsa u delikata tas-<ref target="https://mt.wikipedia.org/wiki/Sette_Giugno">Sette Giugno</ref>. Xi uħud mill-Maltin, miġbura fil-<ref target="https://mt.wikipedia.org/wiki/Belt_Valletta">Belt Valletta</ref>, telgħu fis-Sala tal-<ref target="https://mt.wikipedia.org/wiki/Giovane_Malta">Giovane Malta</ref> u xtaqu li l-mitejn u sebgħin membru tal-Assemblea jintervjenu għalihom quddiem il-<ref target="https://mt.wikipedia.org/wiki/Gvern_Ingliż">Gvern Ingliż</ref>. Dan, iżda, ma seħħx."<hi rend="italic">Bi ftit ta' diffikultà</hi>", jgħid il-Konti Caruana Gatto, "<hi rend="italic">ġiet iffurmata delegazzjoni. Il-biċċa l-kbira tal-membri fittxew okkażjoni biex iwarrbu minn dak iċ-Ċirkolu</hi>". De Piro ma kienx minn dawn tal-aħħar. Flimkien mal-Avukat A. Caruana Gatto nnifsu, l-Avukat Serafin Vella, Dun Nerik Dandria, il-Kunsillier G. Vassallo u Salvu Zammit Hammet, De Piro ħabrek bla waqfien u għal tlett ijiem sħaħ, biex jinkisbu xi drittijiet li għalihom kienu qed jiġġieldu l-Maltin... u fuq kollox il-paċi. Meta, wara dawn il-ġrajjiet twaqqfet Kummissjoni ta' Inkjesta biex tisma' x-xhieda, De Piro kien wieħed minn dawk li ta l-informazzjoni li kellu. Kien attent li jgħid biss id-dritt u s-sewwa. La ried ixaqleb lejn l-Ingliżi u lanqas lejn il-Maltin. Barra minn hekk, meta x-xhieda kienet tinvolvi persuni, hu qagħad attent li ma jgħid l-ebda kelma żejda. Anke meta dan kien jinvolvi xi inġustizzja li saret lilu personalment, hu pprefera li jbatiha u jaħbiha ġo fih bla ma jxandarha. Meta, imbagħad, twaqqaf il-Kumitat "<hi rend="italic">Pro Maltesi Morti il 7 e 8 giugno</hi>" biex jgħin lill-familji tal-vittmi, De Piro reġa' ta l-kontribut tiegħu, din id-darba bħala <ref target="https://mt.wikipedia.org/wiki/Kaxxier">kaxxier</ref>.</p>
Strument ta' paċi bejn <ref target="https://mt.wikipedia.org/wiki/Lord_Strickland">Lord Strickland</ref> u l-<ref target="https://mt.wikipedia.org/wiki/Knisja">Knisja</ref> (1930)
<p>La l-kisba tal-Kostituzzjoni tal-1921 u lanqas l-ikkalmar tal-kwistjonijiet tas-<ref target="https://mt.wikipedia.org/wiki/Sette_Giugno">Sette Giugno</ref> ma kienu t-tmiem tas-sehem li De Piro ta fil-ħajja politika ta' <ref target="https://mt.wikipedia.org/wiki/Malta">Malta</ref>. F'inqas minn għaxar snin wara dawn il-ġrajjiet huwa kellu jerġa' jidħol f'dik li Mons. Dandria qies il-gwerra bħala l-iżjed ħaġa ħarxa li qatt inqalgħet kontra l-Knisja u l-Kleru. Din waslet ħafna problemi kif ukoll mistoqsijiet, il-kwistjoni bejn <ref target="https://mt.wikipedia.org/wiki/Lord_Strickland">Lord Strickland</ref> u l-Knisja.</p>
<p>Meta fl-<ref target="https://mt.wikipedia.org/wiki/1927">1927</ref> Strickland, il-mexxej tal-Partit Kostituzzjonali, ħa l-gvern f'idejh, huwa beda juri d-disapprovazzjoni tiegħu għall-fatt li fl-<ref target="https://mt.wikipedia.org/wiki/Assemblea_Leġislattiva">Assemblea Leġislattiva</ref> ta' Malta kien hemm il-qassisin. Fl-<ref target="https://mt.wikipedia.org/wiki/1928">1928</ref> din il-kwistjoni ħraxet aktar għax iż-żewġ saċerdoti li kien hemm fl-Assemblea vvutaw kontra l-<ref target="https://mt.wikipedia.org/wiki/Budget">budget</ref> li ressaq Strickland, u allura ma għaddiex. It-tensjoni bejn iż-żewġ naħat kompliet tibker. Wara ħafna problemi u inkwiet, reġa' daħal De Piro. Huwa kien l-bniedem li kiseb il-paċi bejn iż-żewġ naħat.  Għalkemm għadda ż-żmien, dan il-kontribut favur il-paċi baqa' mfakkar. Fil-fatt, tliet snin wara l-ġrajjiet infushom u propjru jumejn wara l-mewt tal-Qaddej t'Alla, waħda mill-gazzetti Maltin dehrilha li għandha tfakkru billi tirreferi  għas-sehem f'dawn is-seħħiet. Iċ-ċertifikat tagħtulu proprju l-gazzetta tal-partit ta' Strickland: "<hi rend="italic">Fi żmien li m'ilux wisq li għadda, kien hawn okkażjoni magħrufa li fiha Mons. De Piro kellu sehem sewwa u ta' ġid għal Malta.  Hu ta s-sehem siewi tiegħu fil-qasam politiku, b'ħidma li bilkemm qatt dehret fil-beraħ. Fil-fatt, kien prinċipalment bil-ħila, ħidma u tattika tiegħu li t-tilwima politika u reliġjuża waslet biex waqfet... bil-ħila tiegħu, ir-relazzjonijiet bejn Knisja u Stat reġgħu ġew għall-istat tradizzjonali tagħhom: jiġifieri għal stat ta' paċi u kollaborazzjoni sinċiera. Ħadd daqsu ma kien tant adattat għal dik il-biċċa xogħol iebsa. Ħadd ma kien igawdi iżjed minnu l-fiduċja taż-żewġ naħat. Ħadd iżjed minnu ma kellu l-kwalitajiet meħtieġa biex jieħu f'idejh missjoni tant delikata. Żgur li ħadd ma kien hemm kapaċi iżjed minnu biex iwassal dik it-tilwima għal konklużjoni li ferrħitna.</hi>"</p>
Senatur fit-Tielet Parlament Malti (1932-33)
<p>Minkejja l-oppożizzjoni ta' Strickland għall-preżenza tal-kleru fil-Parlament, meta fl-1932 reġgħet ingħatat il-kostituzzjoni lil Malta, l-Arċisqof <ref target="https://mt.wikipedia.org/wiki/Mawru_Caruana">Mawru Caruana</ref> xorta nnomina żewġ saċerdoti biex ikunu membri tas-<ref target="https://mt.wikipedia.org/wiki/Senat">Senat</ref> fit-<ref target="https://mt.wikipedia.org/wiki/Tielet_Parlament">Tielet Parlament</ref>.  De Piro kien wieħed minnhom.  Id-<hi rend="italic">Daily Malta Chronicle</hi> qalet x'kien li ħajjar lil De Piro biex jaċċetta dan ix-xogħol meta diġà kellu tant responsabiltajiet: "<hi rend="italic">Għal ftit iżjed minn sena, minn mindu nfetaħ il-Parlament preżenti, Mons. De Piro tgħabba b'ħidma oħra mal-ħafna li kellu. Hu ntgħażel bħala wieħed mir-rappreżentanti tal-Arċisqof fis-Senat. Aħna nħossu li għandna niġġudikaw li hu aċċetta li jidħol għal dik il-ħidma għaliex ra li dak kien dmir tiegħu u għaliex qatt ma fittex dak li jaqbillu. Is-sens tad-dmir u d-dedikazzjoni għall-oħrajn, fil-karattru tiegħu, dejjem inħassu li kienu qabel kull ħaġa oħra. Hu tqabad dejjem mingħajr qatt ma daħal fit-tilwim ta' bejn partit u ieħor.</hi>"</p>
<p>Għalkemm kien regolari fl-attendenza tiegħu, De Piro tkellem darba waħda biss, fil-21 ta' Frar 1933. Quddiem is-Senat kien hemm każ ta' difiża tal-moralità pubblika. "<hi rend="italic">Sur President, jiddispjaċini ħafna li kwistjoni ta' moralità li kulħadd imissu jorbotha ma' qalbu u li fiha kien imiss li lkoll kemm aħna nimxu id f'id, ġiet imkaxkra fil-kamp tal-politika... dwar dak li jmiss lill-moralità,  inħoss li l-mozzjoni li llum għandna quddiemna tagħtini l-possibiltà, u turini li jien fid-dmir li niftaħ fommi. Jiddispjaċini li jkolli niftaħ fommi għall-ewwel darba, f'din l-Awla proprju dwar din il-materja. Irrid infisser lill-Onorevoli Membri ta' dan is-Senat ix-xewqa kbira tiegħi li nara jitbiegħed mill-gżira tagħna kull tiġrib ta' immoralità. Imissna naħsbu, mhux biss għall-imsejkna tfajliet tagħna, imma wkoll għall-ġuvintur. Il-ħsieb tagħna għandu jkun li ntellgħuhom b'saħħithom moralment u fiżikament sabiex, 'il quddiem, ikollhom ħila jitqabdu t-taqbida tal-ħajja li lkoll irridu ngħaddu minnha</hi>".</p>
Missier l-iltiema u l-foqra
Direttur tal-Istitut Fra Diegu (1907-1933)
<p>Fra Diegu Bonanno, tal-Franġiskani Minuri, fl-1860, beda jiġbor madwaru dawk it-tfajliet li minħabba diversi raġunijiet kienu jispiċċaw fit-toroq ta' Malta u jitilfu ġieħhom. Il-bidu ta' din l-inizjattiva kien fqir għall-aħħar imma aktar ma beda jgħaddi ż-żmien, l-opra aktar bdiet tikber. Iżda s-snin wasslu wkoll lil Fra Diegu fit-tmiem ta' ħajtu. Hu miet fl-4 ta' Mejju 1902.  Sħabu l-Franġiskani għamlu xi żmien jieħdu ħsieb dak l-Istitut imma wara ftit kellhom iħalluh. Fil-fatt huma għaddewh lid-Djoċesi fit-2 ta' Awwissu 1907. L-Arċisqof Pietru Pace talab il-parir ta' Dun Ġorġ Buġeja, ta' San Ġużepp, dwar min seta' jieħu post Fra Diegu Bonanno fit-tmexxija tal-Istitut. Buġeja ma setax jissuġġerixxi għajr lil Dun Ġużepp De Piro. L-Arċisqof ta kas ta' dan il-parir, tant li nnomina lill-Qaddej t'Alla bħala d-Direttur tal-Istitut Fra Diegu. Mons. Pace kien intebaħ li Dun Ġużeppi De Piro kien saċerdot <hi rend="italic">"...twajjeb, ħabrieki, għaqli, imħeġġeġ, attiv..."</hi></p>
Direttur tal-Istitut ta' San Ġużepp f'Santa Venera (1922-1933)
<p>Ingħad li wara li kien ilu sentejn Rettur tas-Seminarju Maġġuri fl-<ref target="https://mt.wikipedia.org/wiki/Imdina">Imdina</ref>, De Piro talab biex jieqaf minn din il-ħidma. Xtaq li jingħata aktar għas-Soċjetà reliġjuża-missjunarja li kien għadu kif waqqaf ftit sin qabel. Minkejja li l-Arċisqof kien laqa' din it-talba tal-Qaddej t'Alla, sentejn wara, l-Eċċellenza tiegħu ppreżenta lil De Piro Istitut ieħor, dak ta' San Ġużepp, f'<ref target="https://mt.wikipedia.org/wiki/Santa_Venera">Santa Venera</ref>. Riedu jgħaddu ħmistax-il sena sabiex De Piro ġie magħżul għat-tmexxija ta' San Ġużepp.</p>
Direttur tal-Istitut ta' Ġesù Nazzarenu, Żejtun (1922-1933)
<p>Fl-istess sena li ngħata San Ġużepp, hu ġie mgħobbi bir-responsabbiltà tal-Istitut Ġesù Nazzarenu fiż-Żejtun. Il-kuntatti ma' Ġużeppina Curmi, il-fundatriċi, kienu ilhom li nbdew. Fl-1922 Madre Curmi xtaqet li De Piro jaċċetta li jkun Direttur tal-Istitut li issa kien qiegħed fid-dar tal-Markiż Testaferrata Bonniċi, dejjem fiż-Żejtun. Il-Monsinjur jiktiblu hekk lill-Arċisqof Caruana: <hi rend="italic">"Dik id-darba, jien ma aċċettajtx ħlief wara li ġejt mitlub mill-Eċċellenza tiegħek."</hi></p>
<p>Billi n-numru tat-tfal kien kulma jmur jikber, Curmi ħasset il-bżonn li tibni Istitut aħjar. Fil-fatt, wara li ssellfet xi flus hi xtrat biċċa art ħdejn San Girgor u fl-1925 bdiet tibni. Malli tqegħdet l-ewwel ġebla, De Piro, għalkemm mgħobbi b'tant ħidmiet oħra, tgħabba b'ħafna xogħol materjali b'risq dak l-Istitut. Kien hu responsabbli għall-bini. Fis-16 ta' Lulju 1930 saret l-inawgurazzjoni tal-ewwel biċċa mill-bini. Id-diskors li għamel De Piro f'din l-okkażjoni jitkellem waħdu dwar id-Direttur: <hi rend="italic">"Minn dik il-ġurnata li l-barka tas-sema niżlet, bil-ministeru tal-Eċċellenza Tiegħek, fuq l-ewwel ġebla, għaddew fuq ħames snin. Kienu ħames snin miżgħuda bi qtigħ il-qalb u b'faraġ... Inbeda x-xogħol ta' dan il-bini kbir, li għadu ma ntemmx għalkollox. Dak iż-żmien li bdejna, ir-reġistri kienu juru li ma kellna xejn f'idejna. Minkejja dan, konna bdejna b'rieda qawwija."</hi> De Piro żied jgħid li l-ispiża kellha taqbeż l-4,000 lira.</p>
Direttur tal-Istitut San Ġużepp, Għajnsielem, Għawdex (1925-1933)
<p>Meta Mons. <ref target="https://mt.wikipedia.org/wiki/Mikiel_Gonzi">Mikiel Gonzi</ref> bħala Isqof t'Għawdex, bl-għajnuna tal-kappillani ta' din id-Djoċesi, għażel lil De Piro biex jibda u jmexxi l-Istitut il-ġdid ta' San Ġużepp f'Għajnsielem, hu ħareġ digriet li barra li kien id-dokument tal-erezzjoni, kien ukoll ċertifikat sabiħ għall-Qaddej t'Alla. Fih hu jippreżentah bħala "bniedem dehen ta' tifħir", li għandu "idejn imħarrġin bl-esperjenza", u bniedem "imfaħħar". Wara li l-Isqof Gonzi u l-kappillani t'Għawdex kienu ddeċidew li jibdew Istitut għat-tfal subien f'Għawdex, l-Isqof Gonzi ta l-approvazzjoni tiegħu.  Għamel ukoll l-Istatut. Meta bdew ifittxu lil min ser jipproponu bħala Direttur, u ġie aċċettat De Piro, dan tal-aħħar sab id-diffikultajiet. Waħda mill-problemi kienet li Mons. De Piro deherlu li jekk kien sejjer jintgħażel bħala Direttur, hu kellu jkollu ċerta awtonomija u libertà fit-tmexxija. Aktar minn hekk, iżda, hu ma setax jaċċetta li l-Istatuti jillimitaw in-numru ta' tfal fl-Istitut; ried li jkun hemm fiduċja sħiħa fil-Providenza.</p>

Mewt
<p>Wara il-ħidmiet kollha li De Piro kien għamel fosthom Direttur tal-Istitut Fra Diegu (1907-1933), Direttur tal-Istitut ta' San Ġużepp f'<ref target="https://mt.wikipedia.org/wiki/Santa_Venera">Santa Venera</ref> (1922-1933), Direttur tal-Istitut ta' Ġesù Nazzarenu, <ref target="https://mt.wikipedia.org/wiki/Żejtun">Żejtun</ref> (1922-1933) u Direttur tal-Istitut San Ġużepp, Għajnsielem, Għawdex (1925-1933), u sar il-Fundatur tas-<ref target="https://mt.wikipedia.org/wiki/Soċjeta'_Missjunarju_ta'_San_Pawl">Soċjeta' Missjunarju ta' San Pawl</ref>, il-Qaddej ta' Alla miet ta' malajr fis-<ref target="https://mt.wikipedia.org/wiki/17_ta'_Settembru">17 ta' Settembru</ref> <ref target="https://mt.wikipedia.org/wiki/1933">1933</ref> wara li ħassu ħażin fuq l-artal tal-Knisja ta' <ref target="https://mt.wikipedia.org/wiki/San_Gejtanu">San Gejtanu</ref> waqt il-Barka Sagramentali. Dan ġara wara li kien mexxa l-purċissjoni tad-Duluri, fil-<ref target="https://mt.wikipedia.org/wiki/Ħamrun">Ħamrun</ref>.</p>
Is-Soċjeta' llum
<p>Iżda De Piro ma mietx. Dak li ħejja fil-passat huwa l-frott ta' dak li qed twettaq is-Soċjeta'. Is-Soċjeta' baqgħet tikber f'artijiet barranin. Wara <ref target="https://mt.wikipedia.org/wiki/Malta">Malta</ref> u l-<ref target="https://mt.wikipedia.org/wiki/Etjopja">Etjopja</ref>, is-Soċjeta' kompliet tisseddaq fl-<ref target="https://mt.wikipedia.org/wiki/Awstralja">Awstralja</ref> (1948), fil-<ref target="https://mt.wikipedia.org/wiki/Kanada">Kanada</ref> (1959), fil-<ref target="https://mt.wikipedia.org/wiki/Perù">Perù</ref> (1968), fl-<ref target="https://mt.wikipedia.org/wiki/Istati_Uniti">Istati Uniti</ref> (1973), fil-<ref target="https://mt.wikipedia.org/wiki/Pakistan">Pakistan</ref> (1981), fl-<ref target="https://mt.wikipedia.org/wiki/Italja">Italja</ref> (1998) u fil-<ref target="https://mt.wikipedia.org/wiki/Filippini">Filippini</ref> (1999).</p>
Referenzi
<list type="unordered"><item>Fr Tony Sciberras MSSP, "Il-Qaddej ta' Alla Ġużeppi De Piro" (2002)</item></list>
</text></body></html>