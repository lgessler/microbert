<html><body><text id="wikipedia_mt_wikipedia_org__13960.html" ns="0" revid="272540" sourceurl="https://mt.wikipedia.org/wiki/Leonardo_Ara%C3%BAjo" title="Leonardo Araújo" type="wikipedia">Leonardo Araújo
<p><hi rend="bold">Leonardo Nascimento de Araújo</hi> (twieled fil-5 ta' Settembru 1969), magħruf aktar bħala <hi rend="bold">Leonardo</hi>, huwa eks-plejer, kowċ u eżekuttiv tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Brażil">Brażiljan</ref>. Attwalment, jinsab ikopri l-irwol ta' direttur sportiv ta' <ref target="https://mt.wikipedia.org/wiki/Paris_Saint-Germain_FC">Paris Saint-Germain</ref>.</p>
Bijografija
<p>Leonardo twieled u trabba f'<ref target="https://mt.wikipedia.org/wiki/Niterói">Niterói</ref>, ġewwa l-Brażil. Hu għandu tliet itfal mal-ewwel mara tiegħu, u hu miżżewweġ lil Anna Billó, preżentatriċi fuq Sky Italia, li magħha għandu tifel.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Karriera
Plejer
<p>Leonardo beda l-karriera tiegħu mal-klabb Brażiljan ta' <ref target="https://mt.wikipedia.org/wiki/Clube_de_Regatas_do_Flamengo">Flamengo</ref> fl-1987; fl-età ta' sbatax-il sena ngħata l-opportunità li jilagħab mal-eroj tiegħu <ref target="https://mt.wikipedia.org/wiki/Zico">Zico</ref> flimkien ma' <ref target="https://mt.wikipedia.org/wiki/José_Leandro_Ferreira">Leandro</ref>, <ref target="https://mt.wikipedia.org/wiki/Bebeto">Bebeto</ref> u <ref target="https://mt.wikipedia.org/wiki/Renato_Gaúcho">Renato Gaúcho</ref>, u kien ta sehmu fir-rebħ tal-ewwel kampjonat Brażiljan personali. Fl-1990, Leonardo iffirma ma <ref target="https://mt.wikipedia.org/wiki/São_Paulo_FC">São Paulo</ref>, u fl-1991, Leonardo, <ref target="https://mt.wikipedia.org/wiki/Raí">Raí</ref>, u talenti żgħażagħ oħra ffurmaw parti mill-iskwadra taħt il-gwida tal-leġġenda Brażiljana <ref target="https://mt.wikipedia.org/wiki/Telê_Santana">Telê Santana</ref>, imsejħa bħala <hi rend="italic">esquadrão tricolor</hi> ("skwadra ta' tliet kuluri") li rebħu l-kampjonat Brażiljan.</p>
<p>Aktar tard dik is-sena, huwa ffirma mal-klabb Spanjol ta' <ref target="https://mt.wikipedia.org/wiki/Valencia_CF">Valencia</ref>. Wara żewġ staġuni, irritorna lejn il-Brażil għal perjodu qasir ma' São Paulo fl-1993, li matulu t-tim rebaħ diversi titli, inkluż il-<ref target="https://mt.wikipedia.org/wiki/Copa_Libertadores">Copa Libertadores</ref> u t-<ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>.</p>
<p>Fl-1994, wara t-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja</ref>, Leonardo iffirma mal-klabb Ġappuniż ta' <ref target="https://mt.wikipedia.org/wiki/Kashima_Antlers">Kashima Antlers</ref> fil-kampjonat ġdid iffurmat tal-<ref target="https://mt.wikipedia.org/wiki/J._League">J. League</ref>. Ma' Kashima reġa' ssieħeb mal-idolu tiegħu Zico, sakemm fl-1996, irritorna fl-Ewropa ma' <ref target="https://mt.wikipedia.org/wiki/Paris_Saint-Germain">Paris Saint-Germain</ref> (PSG).</p>
<p>F'dan il-punt fil-karriera tiegħu, Leonardo kien waqaf milli jilgħab bħala difensur xellugi u inbidel għal pożizzjonijiet iktar offensivi f'nofs il-grawnd u fl-attakk, fosthom bħala midfilder offensiv jew bħala t-tieni attakkant. Fis-sajf tal-1997, iffirma mat-tim Taljan ta' <ref target="https://mt.wikipedia.org/wiki/AC_Milan">Milan</ref>, għas-somma ta' 8.5 miljun <ref target="https://mt.wikipedia.org/wiki/Ewro">ewro</ref> mingħand PSG. Mal-Milan sar figura prominenti tat-tim kif ukoll mal-partitarji. Magħhom lagħab erba' staġuni sħaħ u skorja 22 gowl f'177 logħba, qabel ma rritorna lejn il-Brażil ma' São Paulo u Flamengo. Aktar tard, reġa' ngħaqad mal-Milan u spiċċa l-karriera tiegħu magħhom fl-2003.</p>
Internazzjonali
<p>Leonardo għamel id-debutt internazzjonali tiegħu fl-1990 mat-<ref target="https://mt.wikipedia.org/wiki/Tim_nazzjonali_tal-futbol_tal-Brażil">tim nazzjonali Brażiljan</ref>. Huwa kien magħżul bħala d-difensur xellugi tat-tim għat-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja 1994</ref> fejn ħa post iż-żagħżugħ <ref target="https://mt.wikipedia.org/wiki/Roberto_Carlos">Roberto Carlos</ref>. Leonardo lagħab tajjeb fl-ewwel logħbiet iżda mbagħad ġiet mogħti sospensjoni ta' erba' logħbiet minħabba li ta daqqa ta' minkeb lil midfilder <ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Amerikan</ref> <ref target="https://mt.wikipedia.org/wiki/Tab_Ramos">Tab Ramos</ref>. Is-sospensjoni ta' Leonardo ma ħallitux jipparteċipa għall-bqija tal-kompetizzjoni; din kienet it-tieni l-itwal sospensjoni fl-istorja tat-Tazza tad-Dinja, wara t-tmien logħbiet li ngħata <ref target="https://mt.wikipedia.org/wiki/Mauro_Tassotti">Mauro Tassotti</ref> wara li kiser imnieħer <ref target="https://mt.wikipedia.org/wiki/Luis_Enrique">Luis Enrique</ref> fl-istess turnew.</p>
<p>Fl-1997, Leonardo ifforma parti essenzjali tat-tim li rebaħ il-<ref target="https://mt.wikipedia.org/wiki/Copa_América">Copa América</ref> u t-<ref target="https://mt.wikipedia.org/wiki/Tazza_tal-Konfederazzjonijiet">Tazza tal-Konfederazzjonijiet</ref>. Fit-tieni parteċipazzjoni tiegħu fit-Tazza tad-Dinja, fl-<ref target="https://mt.wikipedia.org/wiki/Tazza_tad-Dinja_tal-Futbol_1990">edizzjoni tal-1990</ref>, Leonardo lagħab is-seba' logħbiet u għen lill-Brażil jispiċċaw bħala finalisti telliefa. Hu temm il-karriera internazzjonali fl-2002 wara 60 logħba u tmien gowls.</p>
Kowċ
Milan
<p>Kmieni fl-2008 inħatar direttur tekniku tal-klabb preċedenti tiegħu tal-Milan. Aktar tard fl-istess sena huwa kiseb iċ-ċittadinanza Taljana, wara tnax-il sena fl-Italja bħala resident.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Wara t-tluq ta' <ref target="https://mt.wikipedia.org/wiki/Carlo_Ancelotti">Carlo Ancelotti</ref> minn mal-Milan biex issir kowċ ta' <ref target="https://mt.wikipedia.org/wiki/Chelsea_FC">Chelsea</ref> fl-aħħar ta' Mejju tal-2009, Leonardo issemma kowċ ta' Milan<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> minkejja li kellu neqsin il-kwalifiki meħtieġa. Minkejja dan, huwa kien eżentat milli jeħtieġ il-liċenzja professjonali tal-UEFA, li hija mandatorja għall-kowċis tas-Serie A, minħabba li preċedentament kien rebaħ it-Tazza tad-Dinja bħala plejer. Leonardo ma ħela l-ebda żmien u ddikjara li ried li t-tim jixtiequ li jilgħab futbol attraenti.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Wara bidu kemmxejn fqir tal-istaġun, fosthom telfa ta' 4–0 kontra r-rivali tal-<ref target="https://mt.wikipedia.org/wiki/FC_Internazionale_Milano">Inter</ref>, ir-riżultati bdew jirpiljaw grazzi għall-bidla fil-formazzjoni ta' 4–2–1–3. Din it-tattika, li kienet pjuttost mhux tas-soltu għall-futbol Taljan, iffokat fuq il-plejers kreattivi bħal <ref target="https://mt.wikipedia.org/wiki/Ronaldinho">Ronaldinho</ref>, <ref target="https://mt.wikipedia.org/wiki/Andrea_Pirlo">Andrea Pirlo</ref> u <ref target="https://mt.wikipedia.org/wiki/Clarence_Seedorf">Clarence Seedorf</ref>, u għenet lill-Milan biex itejbu r-riżultati kemm fis-Serie A u anke fil-<ref target="https://mt.wikipedia.org/wiki/UEFA_Champions_League">UEFA Champions League</ref>, fosthom rebħiet notevoli ta' 3–2 kontra <ref target="https://mt.wikipedia.org/wiki/Real_Madrid_CF">Real Madrid</ref> u 3–0 kontra <ref target="https://mt.wikipedia.org/wiki/Juventus_FC">Juventus</ref>, li din tal-aħħar poġġiet lill-Milan sitt punti wara l-Inter fit-tieni post tal-klassifika wara nofs staġun. Il-passaġġ għall-finali tal-UEFA Champions League twaqqaf bikri hekk kif il-Milan ġew eliminati fl-ewwel fażi eliminatorja minn <ref target="https://mt.wikipedia.org/wiki/Manchester_United_FC">Manchester United</ref> f'telfa aggregata ta' 2–7 (2–3, 0–4).</p>
<p>Fil-ġimgħat qabel it-tmiem tal-istaġun, kien hemm għajdut li Leonardo jista' jħalli lil Milan. F'April tal-2010, Leonardo ikkonferma d-diverġenzi mas-sid tal-klabb u l-Prim Ministru Taljan <ref target="https://mt.wikipedia.org/wiki/Silvio_Berlusconi">Silvio Berlusconi</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Aktar tard ġie kkonfermat li Leonardo kien se jħalli lill-Milan wara l-aħħar logħba kontra Juventus.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Inter
<p>Fl-24 ta' Diċembru 2010, wara ġranet ta' spekulazzjoni, ġie kkonfermat li Leonardo se jieħu f'idejh il-kariga ta' kowċ ta' <ref target="https://mt.wikipedia.org/wiki/FC_Internazionale_Milano">Inter</ref>, fejn ħa post <ref target="https://mt.wikipedia.org/wiki/Rafael_Benítez">Rafael Benítez</ref>, f'pass kemmxejn kontroversjali minħabba r-rivalità bejn Inter u Milan. Hu ffirma kuntra ta' tmintax-il xahar bi skadenza fit-30 ta' Ġunju 2012.<ref target="https://mt.wikipedia.org/wiki/Il-Paġna_prinċipali#cite_note-leonardo_inter-8">[8]</ref> Leonardo beda tajjeb ħafna u kiseb 30 punt minn tnax-il logħba, b'medja ta' 2.5 punti għal kull logħba, rata aħjar minn dik tal-predeċessuri tiegħu Benítez u <ref target="https://mt.wikipedia.org/wiki/José_Mourinho">José Mourinho</ref>. Fis-6 ta' Marzu 2011, Leonardo kiser rekord fis-Serie A billi ġabar 33 punt fi tlettax-il logħba, fejn ir-rekord preċedenti kien dak ta' 32 punt mill-istess numru ta' logħbiet miksub minn <ref target="https://mt.wikipedia.org/wiki/Fabio_Capello">Fabio Capello</ref> fl-istaġun 2004–05. </p>
<p>Fil-15 ta' Marzu 2011, Leonardo wassal lill-Inter għal rebħa memorabbli ta' 3–2 kontra <ref target="https://mt.wikipedia.org/wiki/FC_Bayern_Munich">Bayern Munich</ref> fl-<ref target="https://mt.wikipedia.org/wiki/Allianz_Arena">Allianz Arena</ref> fl-aħħar sittax tal-UEFA Champions League wara li tilfu l-ewwel leg f'darhom. Fit-2 ta' April 2011, Inter tilfu 3–0 kontra r-rivali tal-Milan, u ġimagħtejn wara, reġgħu tilfu 2–0 kontra <ref target="https://mt.wikipedia.org/wiki/Parma_FC">Parma</ref> li sa dak iż-żmien kienu qed jiġġieldu biex iżommu posthom fl-ogħla kampjonat. B'din it-telfa, l-aspirazzjonijiet għat-titlu ntemmu. Fid-29 ta' Mejju 2011, Internazionale għelbu lil <ref target="https://mt.wikipedia.org/wiki/Palermo_FC">Palermo</ref> 3–1 biex jagħtu l-ewwel u l-unika tazza lil Leonardo bħala kowċ ta' Inter, il-<ref target="https://mt.wikipedia.org/wiki/Coppa_Italia">Coppa Italia</ref>. Huwa rriżenja minn ma' Inter fit-18 ta' Ġunju 2011.</p>
Statistika tal-karriera


Internazzjonali
<p><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>



Unuri
Plejer
Flamengo
<list type="unordered"><item><ref target="https://mt.wikipedia.org/wiki/Campeonato_Brasileiro_Série_A">Campeonato Brasileiro Série A</ref>: <ref target="https://mt.wikipedia.org/wiki/Copa_União">1987</ref></item>
<item><ref target="https://mt.wikipedia.org/wiki/Copa_do_Brasil">Copa do Brasil</ref>: <ref target="https://mt.wikipedia.org/wiki/Copa_do_Brasil_1990">1990</ref></item></list>
São Paulo
<list type="unordered"><item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: <ref target="https://mt.wikipedia.org/wiki/Tazza_Interkontinentali_1993">1993</ref></item>
<item><ref target="https://mt.wikipedia.org/wiki/Recopa_Sudamericana">Recopa Sudamericana</ref>: <ref target="https://mt.wikipedia.org/wiki/Recopa_Sudamericana_1993">1993</ref>, <ref target="https://mt.wikipedia.org/wiki/Recopa_Sudamericana_1994">1994</ref></item>
<item><ref target="https://mt.wikipedia.org/wiki/Supercopa_Sudamericana">Supercopa Sudamericana</ref>: <ref target="https://mt.wikipedia.org/wiki/Supercopa_Sudamericana">1993</ref></item>
<item><ref target="https://mt.wikipedia.org/wiki/Campeonato_Paulista">Campeonato Paulista</ref>: <ref target="https://mt.wikipedia.org/wiki/Campeonato_Paulista">1991</ref></item></list>
Kashima Antlers
<list type="unordered"><item><ref target="https://mt.wikipedia.org/wiki/J-League">J-League</ref>: <ref target="https://mt.wikipedia.org/wiki/J-League">1996</ref></item></list>
Milan
<list type="unordered"><item><ref target="https://mt.wikipedia.org/wiki/Serie_A">Serie A</ref>: <ref target="https://mt.wikipedia.org/wiki/1998–99_Serie_A">1998–99</ref></item>
<item><ref target="https://mt.wikipedia.org/wiki/Coppa_Italia">Coppa Italia</ref>: <ref target="https://mt.wikipedia.org/wiki/Coppa_Italia_2002–03">2002–03</ref></item></list>
Tim nazzjonali
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: <ref target="https://mt.wikipedia.org/wiki/Tazza_tad-Dinja_tal-Futbol_1994">1994</ref></item>
<item><ref target="https://mt.wikipedia.org/wiki/Tazza_tal-Konfederazzjonijiet">Tazza tal-Konfederazzjonijiet</ref>: <ref target="https://mt.wikipedia.org/wiki/Tazza_tal-Konfederazzjonijiet_1997">1997</ref></item>
<item><ref target="https://mt.wikipedia.org/wiki/Copa_América">Copa América</ref>: <ref target="https://mt.wikipedia.org/wiki/Copa_América_1997">1997</ref></item></list>
Kowċ
Inter
<list type="unordered"><item><ref target="https://mt.wikipedia.org/wiki/Coppa_Italia">Coppa Italia</ref>: <ref target="https://mt.wikipedia.org/wiki/Coppa_Italia_2010-11">2010–11</ref></item></list>
</text></body></html>