<html><body><text id="wikipedia_mt_wikipedia_org__3242.html" ns="0" revid="250025" sourceurl="https://mt.wikipedia.org/wiki/Madonna_tal-Karmnu" title="Madonna tal-Karmnu" type="wikipedia">Madonna tal-Karmnu
<figure><caption>Madonna tal-Karmnu, <ref target="https://mt.wikipedia.org/wiki/Beniaján">Beniaján</ref> (<ref target="https://mt.wikipedia.org/wiki/Spanja">Spanja</ref>)</caption></figure>
<p><hi rend="bold">Madonna tal-Karmnu</hi> huwa t-titlu lill-<ref target="https://mt.wikipedia.org/wiki/Madonna">Verġni Marija</ref> b'rabta mal-patrijiet <ref target="https://mt.wikipedia.org/wiki/Karmelitani">Karmelitani</ref>. Il-patrijiet Karmelitani bdew jgħixu bħala eremiti ħdejn l-Għajn ta' Sant'Elija, fuq l-għoljiet tal-<ref target="https://mt.wikipedia.org/wiki/Karmel">Karmel</ref> fl-<ref target="https://mt.wikipedia.org/wiki/Art_Imqaddsa">Art Imqaddsa</ref> lejn l-aħħar tas-seklu 12. L-għolja tal-Karmel hija l-għolja tal-<ref target="https://mt.wikipedia.org/wiki/Profeta_Elija">Profeta Elija</ref>, għax hemm għammar il-Profeta madwar 800 sena qabel Kristu. Bejn is-snin 1206 u 1214, il-Patrijarka ta' <ref target="https://mt.wikipedia.org/wiki/Ġerusalemm">Ġerusalemm</ref> <ref target="https://mt.wikipedia.org/wiki/San_Albert">San Albert</ref> kitbilhom Għamla ta' Ħajja, li aktar tard saret Regula. L-istess Patrijarka ġabar f'komunità lill-aħwa ta' fuq il-Karmelu. Ir-rabta tal-Karmelitani mal-Verġni Marija bdiet sewwa sew bid-dedikazzjoni tal-kappella li l-aħwa karmelitani kellhom fuq il-Karmel, liema kappella ddedikawha lill-Verġni Omm Alla, għax fiha raw id-dixxiplu perfett tal-Mulej li jista' jgħinhom fil-mixja tagħhom lejn il-Mulej <ref target="https://mt.wikipedia.org/wiki/Ġesù">Ġesù</ref>. Huwa minn hawn li l-Karmelitani jissejħu 'l-Aħwa tal-Imqaddsa Verġni Marija tal-Għolja tal-Karmel'. Titli lill-Verġni Marija għal qalb il-karmelitani huma 'Verġni l-Aktar Safja', 'Omm il-Karmelitani' u 'Patruna tal-Karmelu'.</p>
Ħoloq esterni
<p><ref target="http://www.karmelitanimalta.org/">http://www.karmelitanimalta.org/</ref></p></text></body></html>