<html><body><text id="wikipedia_mt_wikipedia_org__20151.html" ns="0" revid="272563" sourceurl="https://mt.wikipedia.org/wiki/Simon_Busuttil" title="Simon Busuttil" type="wikipedia">Simon Busuttil
<p><hi rend="bold">Simon Busuttil</hi> (twieled fil-20 ta' Marzu 1969) huwa <ref target="https://mt.wikipedia.org/wiki/Politiku">politiku</ref> <ref target="https://mt.wikipedia.org/wiki/Malta">Malti</ref> li attwalment qiegħed iservi bħala Segretarju Ġenerali tal-Grupp tal-<ref target="https://mt.wikipedia.org/wiki/Partit_Popolari_Ewropew">Partit Popolari Ewropew</ref> fil-<ref target="https://mt.wikipedia.org/wiki/Parlament_Ewropew">Parlament Ewropew</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Preċedentament, hu serva bħala kap tal-Oppożizzjoni,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> kap tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> bejn l-2013 u l-2017,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u <ref target="https://mt.wikipedia.org/wiki/Membru_tal-Parlament_Ewropew">Membru tal-Parlament Ewropew</ref> bejn l-2004 u l-2013.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Studji
<p>Simon Busuttil iggradwa mill-<ref target="https://mt.wikipedia.org/wiki/Università_ta'_Malta">Università ta' Malta</ref> bħala avukat fl-1993 u għandu <hi rend="italic">Masters</hi> fl-Istudji Ewropej mill-<ref target="https://mt.wikipedia.org/wiki/Università_ta'_Sussex">Università ta' Sussex</ref>, u Magister Juris fid-<ref target="https://mt.wikipedia.org/wiki/Dritt_Internazzjonali">Dritt Internazzjonali</ref> mill-Università ta' Malta. Fiż-żmien l-Università, Simon Busuttil kien attiv f'numru ta' għaqdiet studenteski, fosthom bħala President tal-Istudenti Demokristjani Maltin, u anke bħala rappreżentant tal-istudenti fis-Senat tal-Università ta' Malta. Kien ukoll Segretarju Internazzjonali tal-Kunsill Nazzjonali taż-Żgħażagħ. </p>
<p>Ftit tas-snin wara, Simon Busuttil kellu sehem ewlieni biex pajjiżna jissieħeb fl-Unjoni Ewropea. Hu kien imexxi ċ-Ċentru ta' Informazzjoni dwar Malta u l-Unjoni Ewropea, l-MIC, u kien ukoll membru tal-grupp li nnegozja s-sħubija ta' Malta fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Politika
<p>Fl-2004, Busuttil ġie elett fil-<ref target="https://mt.wikipedia.org/wiki/Parlament_Ewropew">Parlament Ewropew</ref> bi 58,899 vot.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Hu kien l-ewwel Membru Parlamentari Ewropew Malti li indirizza 'l-Parlament Ewropew fil-21 ta' Lulju 2004.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Fl-2009, reġa' ġie elett għall-Parlament Ewropew, fejn kabbar in-numru ta' voti għal rekord ta' 68,782 vot.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fl-għaxar snin li serva bħala deputat fil-<ref target="https://mt.wikipedia.org/wiki/Parlament_Ewropew">Parlament Ewropew</ref>, Busuttil mexxa numru ta' kumitati fosthom dwar il-Libertajiet Ċivili, l-Ġustizzja u l-Intern.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fi tmiem l-2012, Simon Busuttil inħatar mill-Kunsillieri tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> bħala viċi-kap tal-Partit, ftit ġimgħat biss qabel l-elezzjoni ġenerali,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> minn fejn ġie elett minn żewġ distretti b'total ta' 14,000 vot. </p>
Kap tal-Partit
<p>Nhar it-8 ta' Mejju 2013, Busuttil kien elett Kap bi 93% tal-voti wara li l-kunsillieri tal-Partit Nazzjonalita vvutaw fit-tieni ċiklu tal-elezzjoni għal Kap tal-Partit u b'hekk ġie fi tmiemu Kunsill Ġenerali Straordinarju li fetaħ ħamest ijiem qabel. Dakinhar, f'kontestazzjoni bejn 4 kandidati, Simon Busuttil ġab 50.3% tal-voti u wara li ġie eliminat il-kandidat li ġab l-inqas ammont ta' voti, iż-żewġ kandidati li kien għad fadal ħabbru li kienu se jirtiraw mit-tellieqa. Kif jesiġi l-istatut tal-PN, il-kunsillieri reġgħu konvokati biex jivvutaw minkejja li kien għad fadal kandidat wieħed biss, biex il-Kap il-ġdid ikun approvat b'żewġ terzi tal-voti. </p>
<p>Fit-tieni ċiklu tal-elezzjoni kienu eliġibbli biex jivvutaw disa' mitt kunsillier u wieħed li ġabru d-dokument tal-vot tagħhom minn total ta' 913-il kunsillier li għandu l-PN. Minn dawn ivvutaw 881 - jew 98%. Il-kwota ta' żewġ terzi tal-voti mitfugħa meħtieġa biex Simon Busuttil jiġi elett kienet ta' 588. Mit-total ta' voti mitfugħa, kien hemm 863 vot validu, u 18-il vot invalidu. Simon Busuttil ġab 802 voti iva waqt li kien hemm 61 vot le.</p>
<p>Nhar l-24 ta' Mejju 2014, Busuttil iffaċċja l-ewwel elezzjoni tiegħu bħala Kap tal-Partit, sena wara l-ħatra tiegħu. Il-Partit Laburista rebaħ l-Elezzjonijiet Ewropej għat-tielet darba b'53.3% tal-voti, 33,675 vot iktar mill-Partit Nazzjonalista, li ġab 40% tal-voti. Il-Partit Laburista ġab 1.5% inqas minn kemm kien ġab fl-2009. Għall-ewwel darba l-Partit Nazzjonalista tella' tliet deputati (minn sitta) fil-Parlament Ewropew.</p>
Disfatta kbira elettorali u Riżenja minn Kap tal-Partit
<p>Nhar it-3 ta' Ġunju 2017, Busuttil iffaċċja l-ewwel <ref target="https://mt.wikipedia.org/wiki/Elezzjonijiet_Ġenerali_2017_(Malta)">Elezzjonijiet Ġenerali</ref> tiegħu bħala Kap tal-Partit, 4 snin wara l-ħatra tiegħu. Il-Partit Laburista rebaħ l-Elezzjonijiet Ġenerali għat-tieni darba konsekuttiva b'55% tal-voti, 35,280 vot iktar mill-Partit Nazzjonalista, li ġab 43.7% tal-voti.</p>
<p>Nhar il-5 ta' Ġunju 2017, Busuttil ħabbar ir-riżenja tiegħu minn Kap tal-Partit Nazzjonalista imma qal li se jibqa' fit-tmun sakemm jinħatar kap ġdid. Nhar is-17 ta' Settembru 2017, <ref target="https://mt.wikipedia.org/wiki/Adrian_Delia">Adrian Delia</ref> kien elett Kap tal-PN, u fis-6 ta' Ottubru sar Kap tal-Oppożizzjoni.</p>
Membru ta' Kumitat Ewropew<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>
<p>Busuttil baqa' Membru tal-Parlament Malti u fit-12 ta' Settembru 2017 inħatar ukoll membru ta' kumitat ta’ esperti li jagħti l-pariri dwar l-Imħallfin qabel dawn jibdew jiffurmaw parti mill-Qrati tal-Ġustizzja Ewropej. Il-Parlament Ewropew approva n-nomina ta’ Busuttil f’vot fil-plenarja tal-Parlament Ewropew fi Strasburgu, fejn Busuttil kiseb l-appoġġ ta’ 556 MEP minn total ta’ 673.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>


Ħoloq esterni
<list type="unordered"><item><ref target="http://www.europarl.europa.eu/meps/mt/28120/SIMON_BUSUTTIL_home.html">Simon Busuttil</ref> fuq is-sit tal-Parlament Ewropew</item></list>
</text></body></html>