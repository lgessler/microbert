<html><body><text id="wikipedia_mt_wikipedia_org__12541.html" ns="0" revid="266043" sourceurl="https://mt.wikipedia.org/wiki/Charles_Darwin" title="Charles Darwin" type="wikipedia">Charles Darwin
<p><hi rend="bold">Charles Robert Darwin</hi> (<ref target="https://mt.wikipedia.org/wiki/Shrewsbury">Shrewsbury</ref>, <ref target="https://mt.wikipedia.org/wiki/12_ta'_Frar">12 ta' Frar</ref> <ref target="https://mt.wikipedia.org/wiki/1809">1809</ref> – <ref target="https://mt.wikipedia.org/wiki/Londra">Londra</ref>, <ref target="https://mt.wikipedia.org/wiki/19_ta'_April">19 ta' April</ref> <ref target="https://mt.wikipedia.org/wiki/1882">1882</ref>) kien <ref target="https://mt.wikipedia.org/wiki/Storja_naturali">naturalista</ref> <ref target="https://mt.wikipedia.org/wiki/Ingilterra">Ingliż</ref> li x-xogħol u t-teoriji tiegħu dwar l-evoluzzjoni tal-<ref target="https://mt.wikipedia.org/wiki/Speċi">ispeċi</ref> ħajjin irrivoluzzjonaw profondament il-<ref target="https://mt.wikipedia.org/wiki/Bijoloġija">bijoloġija</ref>. Wara li kiseb il-fama fost ix-xjenzjati għal ħidma tiegħu fil-lok u r-riċerki tiegħu fl-<ref target="https://mt.wikipedia.org/wiki/Ġeoloġija">ġeoloġija</ref>, ippropona l-ipoteżi li l-ispeċi ħajjin kollha evolvew matul iż-żmien minn antenat komuni jew għadd ta' antenati komuni permezz tal-proċess tas-selezzjoni naturali. It-<ref target="https://mt.wikipedia.org/wiki/Evoluzzjoni">teorija tal-evoluzzjoni</ref> ġiet aċċettata mill-komunità xjentifika u l-pubbliku ġenerali matul ħajtu, filwaqt li t-teorija tiegħu tas-<ref target="https://mt.wikipedia.org/wiki/Selezzjoni_naturali">selezzjoni naturali</ref> kellha tistenna sas-<ref target="https://mt.wikipedia.org/wiki/Snin_1930">snin tletin</ref> biex tkun ġeneralment meqjusa bħala l-ispjegazzjoni essenzjali tal-proċess tal-evoluzzjoni. Sas-<ref target="https://mt.wikipedia.org/wiki/Seklu_21">seklu 21</ref>, kienet il-bażi tat-teorija moderna tal-evoluzzjoni. Taħt forma emendata, l-iskoperta xjentifika ta' Darwin baqgħet sa issa s-sies tal-bijoloġija billi tispjega b'mod loġiku u unifikat id-diversità tal-ħajja.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Darwin beda jistudja t-teoloġija fl-<ref target="https://mt.wikipedia.org/wiki/Università_ta'_Cambridge">Università ta' Cambridge</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-vjaġġ tiegħu ta' ħames snin fuq il-<hi rend="italic"><ref target="https://mt.wikipedia.org/wiki/HMS_Beagle">Beagle</ref></hi> l-ewwel stabbilih bħala ġeologu li l-osservazzjonijiet u t-teoriji tiegħu saħħu t-teoriji attwalisti<ref target="https://mt.wikipedia.org/wiki/Il-Paġna_prinċipali#cite_note-attwal-3">[3]</ref> ta' <ref target="https://mt.wikipedia.org/wiki/Charles_Lyell">Charles Lyell</ref> u wara bil-pubblikazzjoni tar-rakkont tal-vjaġġ tiegħu għamlu famuż bħala awtur popolari. Affaxxinat bid-distribuzzjoni ġeografika tal-fawna selvaġġa u tal-<ref target="https://mt.wikipedia.org/wiki/Fossilu">fossili</ref> li kien ġabar matul il-vjaġġ tiegħu, beda jistudja t-trasformazzjoni tal-ispeċi u fl-1838 ikkonċepixxa t-teorija tiegħu tas-selezzjoni naturali. Billi kien jaf li oħrajn kienu ġew attakkati bħala eretiċi għal ideat simili, kien jafda ħsibijietu biss lill-ħbiebu tal-qalb u kompla jiżviluppa r-riċerka biex ilesti ruħu għal kull oġġezzjoni li jistgħu jagħmlulu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-1858, <ref target="https://mt.wikipedia.org/wiki/Alfred_Russel_Wallace">Alfred Russel Wallace</ref> bagħatlu saġġ li fih iddeskriva teorija simili u dan wassalhom biex jippreżentaw it-teoriji tagħhom flimkien.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-ktieb tiegħu tal-1859, <hi rend="italic"><ref target="https://mt.wikipedia.org/wiki/Dwar_l-Oriġni_tal-Ispeċi">Dwar l-Oriġni tal-Ispeċi</ref></hi>, għamel l-evoluzzjoni mill-antenati komuni, b'xi modifikazzjonijiet, l-ispjegazzjoni dominanti xjentifika tad-diversifikazzjoni fin-natura. Eżamina l-<ref target="https://mt.wikipedia.org/wiki/Evoluzzjoni_umana">evoluzzjoni umana</ref> u l-<ref target="https://mt.wikipedia.org/wiki/Għażla_sesswali">għażla sesswali</ref> f'<hi rend="italic">Nisel il-bniedem u l-għażla marbuta mas-sess</hi>, segwit minn <hi rend="italic">L-Espressjoni tal-emozzjonijiet fil-bnedmin u l-annimali</hi>. Ir-riċerka tiegħu fuq il-pjanti ġiet ippubblikata f'sensiela ta' kotba u fl-aħħar ktieb tiegħu,<ref target="https://mt.wikipedia.org/wiki/Il-Paġna_prinċipali#cite_note-action_of_worms-6">[6]</ref> studja l-ħniex u l-azzjoni tagħhom fuq il-ħamrija.<ref target="https://mt.wikipedia.org/wiki/Il-Paġna_prinċipali#cite_note-dud-7">[7]</ref></p>
Bijografija
Tfulija u żgħożija
<figure><caption> Charles Darwin fl-età ta' seba' snin fil-1816, sena qabel mietet ommu</caption></figure>
<p>Charles Darwin twieled <ref target="https://mt.wikipedia.org/wiki/Shrewsbury">Shrewsbury</ref>, fi <ref target="https://mt.wikipedia.org/wiki/Shropshire">Shropshire</ref>, l-<ref target="https://mt.wikipedia.org/wiki/Ingilterra">Ingilterra</ref>, fid-dar tal-familja, magħrufa bħala "Mount House".<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Kien il-ħames mis-sitt ulied tat-tabib u finanzier tat-tajjeb, <ref target="https://mt.wikipedia.org/wiki/Robert_Darwin">Robert Darwin</ref> (1766-1848) u <ref target="https://mt.wikipedia.org/wiki/Susannah_Darwin">Susannah Darwin</ref> (imwielda Wedgwood) (1765-1817). Kien in-neputi ta' <ref target="https://mt.wikipedia.org/wiki/Erasmus_Darwin">Erasmus Darwin</ref> (1731-1802) fuq in-naħa ta' missieru u ta' <ref target="https://mt.wikipedia.org/wiki/Josiah_Wedgwood">Josiah Wedgwood</ref> (1730-1795), fuq in-naħa ta' ommu. Iż-żewġ familji kienu jħaddnu r-reliġjon <ref target="https://mt.wikipedia.org/wiki/Unitarianiżmu_(teoloġija)">Unitarjana</ref>, għalkemm il-familja Wedgwood kienu adottaw l-<ref target="https://mt.wikipedia.org/wiki/Anglikaniżmu">Anglikaniżmu</ref>. Robert Darwin, minkejja li kien pjuttost <ref target="https://mt.wikipedia.org/wiki/Ħassieb_ħieles">ħassieb ħieles</ref>, aċċetta li ibnu Charles jiġi mgħammed fil-Knisja Anglikana. Madankollu, it-tfal ma' ommhom kienu jattendu l-Kappella Unitarjana. Il-predikatur ta' din kien ukoll l-għalliem tal-iskola fejn beda jmur Charles fl-1817. F'Lulju ta' dik is-sena, Susannah Darwin mietet, meta Charles kellu biss tmien snin. F'Settembru tal-1818, daħal l-iskola Anglikana tal-inħawi, Shrewsbury School, bħala student intern.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Darwin qatta' s-sajf tal-1825 jgħin 'l missieru jieħu ħsieb il-fqar ta' Shropshire. Fil-ħarifa ta' dik is-sena, mar l-Università ta' <ref target="https://mt.wikipedia.org/wiki/Edinburgu">Edinburgu</ref>, l-<ref target="https://mt.wikipedia.org/wiki/Skozja">Iskozja</ref>, biex jistudja l-<ref target="https://mt.wikipedia.org/wiki/Mediċina">mediċina</ref>, iżda tant naffritu l-ħruxija tal-kirurġija li ttraskura l-istudji mediċi. John Edmonston, ilsir meħlus iswed, għallmu jibbalzma l-annimali u kien jirrakkontalu stejjer affaxxinanti dwar il-foresti tropikali tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref>. Aktar tard, f'<hi rend="italic">Nisel il-bniedem u l-għażla marbuta mas-sess</hi>, juża' din l-esperjenza biex jenfasizza li, minkejja d-differenzi superfiċjali fid-dehra, "il-Suwed u l-Ewropej" huma qrib ħafna ta' xulxin.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Matul it-tieni sena, Charles Darwin issieħeb fis-Soċjetà Plinjana, grupp ta' studenti li kellhom interess kbir fl-<ref target="https://mt.wikipedia.org/wiki/Storja_naturali">istorja naturali</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Sar student ta' <ref target="https://mt.wikipedia.org/wiki/Robert_Edmond_Grant">Robert Edmond Grant</ref> (1793-1874), li kien jappoġġja t-teorija tal-evoluzzjoni ta' <ref target="https://mt.wikipedia.org/wiki/Jean-Baptiste_Lamarck">Jean-Baptiste Lamarck</ref> (1744-1829), kif kien jagħmel ukoll missieru, Erasmus Darwin. Fuq ix-xtut tal-<ref target="https://mt.wikipedia.org/wiki/Estwarju">estwarju</ref> tax-xmara Forth, Charles ħa sehem fir-riċerka ta' Grant fuq iċ-ċikli tal-ħajja tal-annimali tal-baħar. Din ir-riċerka kienet dwar l-omoloġija, it-teorija li l-annimali kollha għandhom organi simili li jvarjaw biss fil-komplessità tagħhom, u dan jindika li għandhom antenati komuni.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> F'Marzu tal-1827, Darwin għamel taħdita lil sħabu Plinjani dwar iskoperta li kien għamel: l-ispori suwed misjuba sikwit fil-qxur tal-<ref target="https://mt.wikipedia.org/wiki/Gajdra">gajdar</ref> huma l-bajd tas-<ref target="https://mt.wikipedia.org/wiki/Sangisug">sangisug</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Kien jattendi wkoll il-kors ta' Robert Jameson (1774-1854), fejn tgħallem l-istratigrafija ġeoloġika, il-klassifikazzjoni tal-pjanti u studja l-kollezzjoni għanja tal-Mużew tal-Università, li dak iż-żmien kienet waħda mill-aqwa tal-Ewropa.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Fl-1827, missier Charles ra li ibnu ma kienx qiegħed jagħmel progress fl-istudju tal-mediċina u bagħtu Christ's College, Cambridge, biex jagħmel il-<ref target="https://mt.wikipedia.org/wiki/Baċellerat_tal-Arti">Baċellerat tal-Arti</ref>. Il-ħsieb kien li Charles jieħu diploma fit-teoloġija u jidħol qassis Anglikan.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Imma, Darwin kien jippreferi jqatta' ż-żmien jirkeb iż-żiemel u jmur għall-kaċċa milli jintefa' fuq l-istudji tiegħu.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Ma' kuġinuh <ref target="https://mt.wikipedia.org/wiki/William_Darwin_Fox">William Darwin Fox</ref> (1805-1880), beda jinteressa ruħu fil-kollezzjoni tal-ħniefes (Coleoptera).<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Fox laqqgħu mar-reverendu <ref target="https://mt.wikipedia.org/wiki/John_Stevens_Henslow">John Stevens Henslow</ref> (1795-1861), professur tal-botanika u espert fl-insetti. Darwin beda jattendi l-kors tal-istorja naturali mogħti minn Henslow u sar l-istudent preferit tiegħu. Darwin kien magħruf mill-professuri l-oħra bħala "dak li jkun ma' Henslow".<ref target="https://mt.wikipedia.org/wiki/Il-Paġna_prinċipali#cite_note-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Meta l-eżamijiet qarbu, Darwin beda jikkonċentra fuq l-istudji tiegħu u ħa xi lezzjonijiet privati minn Henslow. Darwin kien partikolarment entużjasta fuq il-kitba ta' William Paley (1743-1805), li t-<hi rend="italic">Teoloġija Naturali</hi> tiegħu (1802), inkludiet argumenti għad-disinn divin fin-natura.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Hemm min jaħseb li l-entużjażmu ta' Darwin għall-<hi rend="italic">addattamentiżmu</hi> reliġjuż ta' Paley, paradossalment, influwenzah aktar tard, fil-formolazzjoni tat-teorija tiegħu tas-selezzjoni naturali<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>. Fl-eżamijiet finali f'Jannar tal-1831, hu mar tajjeb fit-teoloġija, imma mhux daqshekk fil-letteratura klassika, il-<ref target="https://mt.wikipedia.org/wiki/Matematika">matematika</ref> u l-<ref target="https://mt.wikipedia.org/wiki/Fiżika">fiżika</ref>, minkejja li ġie l-għaxar wieħed minn 178 student.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Ir-regoli tal-Università lil Darwin rabtuh li jibqa' Cambridge sa Ġunju. Fuq il-parir ta' Henslow, ma għaġġilx biex jordna fil-knisja Anglikana u ispirat mill-vjaġġ ta' <ref target="https://mt.wikipedia.org/wiki/Alexander_von_Humboldt">Alexander von Humboldt</ref> (1769-1859), organizza vjaġġ lejn il-gżira ta' <ref target="https://mt.wikipedia.org/wiki/Tenerif">Tenerif</ref> ma' xi wħud minn sħabu li kienu għadhom kif ħadu l-lawrja, biex jistudjaw l-istorja naturali taż-żona tropikali. Biex jitħejja aħjar, Darwin ħa l-kors tal-ġeoloġija tar-reverendu Adam Sedgwick (1785-1873) u matul is-sajf, ħa sehem fit-tfassil ta' mappa ġeoloġika fil-<ref target="https://mt.wikipedia.org/wiki/Galles">Galles</ref>.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Wara li qatta' ħmistax ma' studenti ħbiebu f'<ref target="https://mt.wikipedia.org/wiki/Barmouth">Barmouth</ref>, Darwin mar lura d-dar fejn sab tistennih ittra minn għand Henslow fejn irrakmandah bħala naturalista xieraq (allavolja t-taħriġ tiegħu ma kienx għadu komplut) għal pożizzjoni bla ħlas ma' <ref target="https://mt.wikipedia.org/wiki/Robert_FitzRoy">Robert FitzRoy</ref> (1805-1865), il-kaptan tal-<hi rend="italic">HMS Beagle</hi>, li kien ħa jitlaq erba' ġimgħat wara biex jagħmel il-kartografija tal-kosta tal-Amerika t'Isfel. Missieru għall-ewwel kien kontra dan il-vjaġġ ta' sentejn li kien iqisu bħala ħela ta' żmien, imma fl-aħħar, ħu l-mara, <ref target="https://mt.wikipedia.org/wiki/Josiah_Wedgwood_II">Josiah Wedgwood</ref>, ikkonvinċih u spiċċa biex iħalli 'l ibnu jieħu sehem fil-vjaġġ.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Il-vjaġġ tal-<hi rend="italic">Beagle</hi>
<figure><caption> Il-vjaġġ tal-<hi rend="italic">Beagle</hi> (27 ta' Diċembru 1831 - 2 ta' Ottubru 1836)</caption></figure>
<p>Mill-ħames snin tal-ispedizzjoni tal-<hi rend="italic">HMS Beagle</hi>, Darwin qatta' żewġ terzi tal-ħin fuq l-art. Iddeskriva għadd kbir ta' osservazzjonijiet ġeoloġiċi, ġabar ħafna organiżmi ħajjin u fossili, u metodikament ikkonserva l-kollezzjoni għanja ta' kampjuni li kien ġabar, ħafna minnhom ġodda għax-xjenza.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> F'diversi okkażjonijiet matul il-vjaġġ bagħat Cambridge xi kampjuni flimkien ma' ittri dwar l-iskoperti tiegħu. Dan għen biex jistabbilixxi l-fama tiegħu bħala naturalista. In-noti dettaljati li wrew kemm kien kapaċi fit-teorija jiffurmaw il-bażi tax-xogħol tiegħu ta' wara. Fid-<ref target="https://mt.wikipedia.org/wiki/Il-vjaġġ_tal-Beagle">djarju</ref> tiegħu, li fil-bidu kien għall-familja biss u iktar tard ġie ippubblikat bit-titlu <hi rend="italic">Il-vjaġġ tal-Beagle</hi>, ġabar fih l-osservazzjonijiet tiegħu, u pprovda informazzjoni soċjali, politika u antropoloġika fuq għadd kbir ta' nies, kemm kolonjali u kemm indiġeni, li kien iltaqa' magħhom.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Qabel it-tluq, Robert FitzRoy<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> ta 'l Darwin l-ewwel volum tal-<hi rend="italic">Prinċipji tal-Ġeoloġija</hi> ta' Charles Lyell (1797-1875) li spjega l-għamliet tal-art bl-akkumulazzjoni ta' proċessi gradwali matul perjodi twal ħafna ta' żmien. Fil-wasla tagħhom fil-gżira ta' <ref target="https://mt.wikipedia.org/wiki/Santiago_(Kap_Verde)">Santiago</ref> fil-<ref target="https://mt.wikipedia.org/wiki/Kap_Verde">Kap Verde</ref>, Darwin osserva saff abjad fl-għoli f'irdum vulkaniku, saff magħmul minn frak tal-<ref target="https://mt.wikipedia.org/wiki/Qroll">qroll</ref> u molluski maħruqin. Din l-osservazzjoni, li taqbel mal-prinċipju ta' Lyell dwar it-tlugħ u nżul bilmod tal-art, tat 'il Darwin prospettiva ġdida dwar l-istorja <ref target="https://mt.wikipedia.org/wiki/Ġeoloġija">ġeoloġika</ref> tal-gżira u beda jaħseb biex jikteb ktieb dwar il-ġeoloġija.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Din l-iskoperta kienet segwita minn oħrajn iżjed importanti.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Innota li l-pjanuri tal-<ref target="https://mt.wikipedia.org/wiki/Patagonja">Patagonja</ref> huma magħmulin minn ċagħaq u arzell, bħal xtut li telgħu. Wara terremot fiċ-<ref target="https://mt.wikipedia.org/wiki/Ċili">Ċili</ref>, innota saff ta' maskli 'l fuq mill-livell tal-baħar, li jindika li l-livell tal-art kien tela'. F'altitudni għolja fl-<ref target="https://mt.wikipedia.org/wiki/Andi">Andi</ref>, innota li xi fossili tas-siġar kienu żviluppaw fuq xtajtiet ramlija, qrib l-arzell tal-baħar. Fl-aħħarnett żvilluppa t-teżi li l-atolli tal-kroll iffurmaw fuq koni vulkaniċi huma u jegħrqu, u kkonfermaha meta l-<hi rend="italic">Beagle</hi> għadda mill-gżejjer <ref target="https://mt.wikipedia.org/wiki/Kokos">Kokos</ref>.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<figure><caption>Filwaqt li l-"Beagle" kien qiegħed jesplora x-xtut tal-Amerika t'Isfel (minn Terra-de-fueco) Darwin beda jipproponi xi teoriji fuq il-meravilji tan-natura madwaru. Pittura mpinġija minn Conrad Martens matul il-vjaġġ.</caption></figure>
<p>Fl-<ref target="https://mt.wikipedia.org/wiki/Amerika_t'Isfel">Amerika t'Isfel</ref>, Darwin skopra fossili ta' <ref target="https://mt.wikipedia.org/wiki/Mammiferu">mammiferi</ref> ġganti estinti midfuna fis-saffi ta' qxur tal-arzell, li wrew estinzjoni riċenti mingħajr l-ebda sinjal ta' diżastri jew bidla fil-klima. Għalkemm iddentifika korrettement wieħed minn dawn fossili bħala Megaterju (<ref target="https://mt.wikipedia.org/wiki/Megatherium">Megatherium</ref>) u għaraf frammenti tal-qoxra tal-<ref target="https://mt.wikipedia.org/wiki/Armadillo">armadillo</ref> lokali, kien tal-fehma li dawn il-fdalijiet kienu ġejjin minn speċi Ewropej jew Afrikani. Kien biss wara r-ritorn tiegħu, li <ref target="https://mt.wikipedia.org/wiki/Richard_Owen">Richard Owen</ref> (1804-1892) wera li dawn il-fdalijiet kienu fil-fatt qrib il-ħlejjaq li jgħixu fl-Amerika biss.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>It-tieni volum tax-xogħol ta' Charles Lyell ta argumenti kontra l-evoluzzjoniżmu u spjega l-firxa tal-ispeċi permezz tal-idea ta' "ċentri ta' ħolqien".<ref target="https://mt.wikipedia.org/wiki/Il-Paġna_prinċipali#cite_note-33">[33]</ref><ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Darwin irċieva dan il-ktieb u qrah b'attenzjoni kbira, u minnu ħareġ ideat li jmorru iżjed 'l bogħod milli qatt kien immaġina Lyell.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Fl-<ref target="https://mt.wikipedia.org/wiki/Arġentina">Arġentina</ref>, induna li żewġ tipi ta' <ref target="https://mt.wikipedia.org/wiki/Nagħma">nagħma</ref> kienu jgħixu f'territorji separati imma li jirkbu parzjalment fuq xulxin. Fuq il-<ref target="https://mt.wikipedia.org/wiki/Gżejjer_Galapagos">Gżejjer Galapagos</ref>, ġabar ħafna mimidi (<hi rend="italic">Mimidae</hi>) u nnota li dawn jvarjaw skont liema gżira jkunu ġew minnha. Sema' wkoll li l-Ispanjoli li jgħixu f'dawn l-inħawi kienu jafu jgħidu minn fejn ġejjin il-fkieren mid-dehra tagħhom, imma kien ikkonkluda wkoll li kienu huma stess li daħħluhom fil-gżejjer.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Fl-<ref target="https://mt.wikipedia.org/wiki/Awstralja">Awstralja</ref>, l-ornitoriku (<hi rend="italic">Ornithorhynchus anatinus</hi>) u l-kangaru-far (<hi rend="italic">Aepyprymnus rufescens</hi>) rahom hekk strambi li għalih kienu qishom ix-xogħol ta' żewġ ħallieqa differenti.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>F'<ref target="https://mt.wikipedia.org/wiki/Cape_Town">Cape Town</ref>, Darwin u FitzRoy iltaqgħu ma' <ref target="https://mt.wikipedia.org/wiki/John_Herschel">John Herschel</ref> (1792-1871), li ftit qabel kien kiteb lil Lyell dwar is-suġġett tal-"misterju tal-misterji", in-nissel tal-ispeċi. Waqt li kien qiegħed jirranġa n-noti tiegħu matul il-vjaġġ lura, Darwin kiteb li s-suspetti li kellu dwar il-mimidi u l-fkieren kienu korretti, <hi rend="italic">fatti bħal dawn idgħajfu l-istabbiltà tal-ispeċi</hi> imbagħad prudentament żied il-kelma <hi rend="italic">jistgħu</hi>.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Kiteb aktar tard li <hi rend="italic">fatti bħal dawn jidhru li jitfgħu xaqq ta' dawl fuq l-oriġini tal-ispeċi</hi>.
<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<p>Tlieta min-nies minn <ref target="https://mt.wikipedia.org/wiki/Tierra_del_Fuego">Tierra del Fuego</ref> li kienu ttieħdu fuq il-<hi rend="italic">Beagle</hi> matul il-vjaġġ ta' qabel kienu abbord biex jirritornaw bħala missjunarji. Matul is-sentejn li qattgħu l-Ingilterra, suppost saru "ċivilizzati", imma għal Darwin mill-qrib kienu jidhru <hi rend="italic">slavaġġ sfortunati u msejkna</hi>.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
<p>Sena wara,<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> il-missjunarji li kienu tħallew l-art kienu abbandunaw il-missjoni tagħhom u Jemmy Button biss ġie jiltaqa' magħhom, kien mar lura għall-ħajja salvaġġa u qallhom li ma kellu <hi rend="italic">l-ebda xewqa li jmur lura l-Ingilterra</hi> u li kien <hi rend="italic">kuntent u sodisfatt</hi>.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Minħabba din l-esperjenza, Darwin beda jemmen li l-bniedem ma kienx daqstant imbiegħed mill-annimali, u d-differenza kienet prinċipalment minħabba d-differenzi fl-iżvilupp kulturali bejn iċ-ċiviltajiet aktar milli minħabba d-differenzi razzjali. Kien jobgħod il-<ref target="https://mt.wikipedia.org/wiki/Jasar">jasar</ref> li kien ra f'postijiet oħra fl-Amerika t'Isfel, u kien jistmer l-effetti tal-kolonizzazzjoni Ewropea fuq l-aboriġni tal-<ref target="https://mt.wikipedia.org/wiki/Awstralja">Awstralja</ref> kif ukol fuq il-Maori ta' <ref target="https://mt.wikipedia.org/wiki/New_Zealand">New Zealand</ref>".<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
<p>FitzRoy inħatar biex jikteb l-istorja uffiċjali tal-vjaġġ tal-<hi rend="italic">Beagle</hi>; ftit qabel tmiem il-vjaġġ, qara' d-djarju ta' Darwin u talbu jirranġah u hekk sar it-tielet volum, iddedikat għall-istorja naturali.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
Il-bidu tat-teorija tal-evoluzzjoni ta' Darwin
<figure><caption> Bħala żagħżugħ, Charles Darwin ngħaqad mal-komunità tal-aqwa xjenzati Brittaniċi. Ritratt bl-akwarelli ta' George Richmond lejn l-aħħar tas-snin tletin tas-seklu XIX.</caption></figure>
<p>Waqt li Darwin kien għadu jivvjaġġa, <ref target="https://mt.wikipedia.org/wiki/John_Stevens_Henslow">Henslow</ref> stinka biex l-eks-student tiegħu isir magħruf min-naturalisti eminenti billi qassam eżempji ta' fossili u ktejjeb li kien fih l-ittri ta' Darwin dwar il-ġeoloġija.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Sa meta l-<hi rend="italic">Beagle</hi> wasal lura fit-2 ta' Ottubru tal-1836, Darwin kien diġà sar famuż fost ix-xjenzati. Wara li mar id-dar fi Shrewsbury u ra l-familja tiegħu, telaq malajr lura <ref target="https://mt.wikipedia.org/wiki/Cambridge">Cambridge</ref> biex jara 'l Henslow li qallu li kien lest jieħu ħsieb il-kampjuni botaniċi hu stess u tah parir isib naturalisti kapaċi biex jiddeskrivu l-kollezzjonijiet u jagħmlu l-katalgu tagħhom. Missier Darwin sab fondi biżżejjed biex iħalli 'l ibnu jsir xjenzat finanzjarjament indipendenti u Darwin kien mimli entużjażmu meta dar l-istituzzjonijiet ta' <ref target="https://mt.wikipedia.org/wiki/Londra">Londra</ref>, fejn kien onorat kullimkien. Fittex esperti biex jiddeskrivu l-kollezzjonijiet tiegħu: iż-żooloġi kienu qegħdin lura ħafna fix-xogħol tagħhom u ċerti kampjuni kienu fil-periklu li sempliċement jintesew fil-ġenb.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></p>
<p>Kien b'kurżità kbira li Charles Lyell iltaqa' ma' Darwin għall-ewwel darba fid-29 ta' Ottubru, u ma tilifx żmien biex jippreżenta 'l Richard Owen (1804-1892), anatomiku li kellu jkollu futur kbir, li kellu għad-dispożizzjoni tiegħu l-faċilitajiet tal-<ref target="https://mt.wikipedia.org/wiki/Kulleġ_Rjali_tal-Kirurġija">Kulleġ Rjali tal-Kirurġija</ref> biex jistudja l-għadam fossilizzat li kien ġabar Darwin. Fost ir-riżultati mhux mistennija li sab Owen, kien hemm xi Megaterji ġganti, kranju ta' Toxodon, annimal li kien jixbah l-<ref target="https://mt.wikipedia.org/wiki/Ippopotamu">ippopotamu</ref>, xi rodituri estinti, kif ukoll frammenti tal-qoxra ta' <ref target="https://mt.wikipedia.org/wiki/Armadilli">armadilli</ref> enormi (Glyptodon) li għebu, kif Darwin kien ippropona mill-bidu nett<ref target="https://mt.wikipedia.org/wiki/Il-Paġna_prinċipali#cite_note-47">[47]</ref><ref target="https://mt.wikipedia.org/wiki/Il-Paġna_prinċipali#cite_note-48">[48]</ref>. Dawn il-ħlejjaq fossilizzati ma kellhomx x'jaqsmu mal-annimali Afrikani, imma kienu marbutin strettament mal-ispeċi li jgħixu l-Amerika t'Isfel<ref target="https://mt.wikipedia.org/wiki/Il-Paġna_prinċipali#cite_note-49">[49]</ref><ref target="https://mt.wikipedia.org/wiki/Il-Paġna_prinċipali#cite_note-50">[50]</ref>.</p>
<figure><caption>L-ewwel abbozz tas-siġra evoluzzjonarja ta' Darwin meħud minn <hi rend="italic">First Notebook on Transmutation of Species</hi> (1837)</caption></figure>
<p>F'nofs Diċembru, Darwin mar Cambridge biex jorganizza x-xogħol fuq il-kollezzjonijiet tiegħu u jerġa' jemenda d-djarju tiegħu.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> Kiteb l-ewwel artiklu tiegħu li fih wera li l-massa kontinentali tal-Amerika t'Isfel kienet għaddiet minn tlugħ bil-mod il-mod, u appoġġat bil-qalb minn Lyell, qrah lis-Soċjetà Ġeoloġika ta' Londra fl-4 ta' Jannar tal-1837. L-istess jum offra lis-Soċjetà Żooloġika ta' Londra il-kampjuni ta' <ref target="https://mt.wikipedia.org/wiki/Mammiferi">mammiferi</ref> u għasafar li kellu. L-ornitologu John Gould (1804-1881) ma damx ma ħabbar li l-għasafar tal-Galapagos li Darwin kien jemmen li huma taħlita ta' <ref target="https://mt.wikipedia.org/wiki/Malvizzi">malvizzi</ref>, <hi rend="italic"><ref target="https://mt.wikipedia.org/wiki/Grosbeak">grosbeaks</ref></hi> u <ref target="https://mt.wikipedia.org/wiki/Sponsuni">sponsuni</ref>, kienu fil-fatt tliet speċi distinti ta' sponsuni. Fis-17 ta' Frar tal-1837, Darwin ġie elett għall-Kunsill tas-Soċjetà Rjali Ġeografika. Fl-indirizz presidenzjali tiegħu, Lyell ippreżenta s-sejbiet ta' Owen fuq il-fossili ta' Darwin, u enfasizza li l-kontinwità ġeografika tal-ispeċi ikkonfermat l-ideat attwalisti tiegħu.<ref target="https://mt.wikipedia.org/wiki/Il-Paġna_prinċipali#cite_note-attwal-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-52">[52]</ref><ref target="https://mt.wikipedia.org/wiki/Il-Paġna_prinċipali#cite_note-53">[53]</ref></p>
<p>Fis-6 ta' Marzu tal-1837, Darwin mar joqgħod Londra biex ikun eqreb il-post tal-kariga ġdida tiegħu fis-Soċjetà Ġeografika. Hemm ingħaqad ma' ċirku vivaċi ta' xjenzati u għorrief bħal <ref target="https://mt.wikipedia.org/wiki/Charles_Babbage">Charles Babbage</ref> (1791-1871), li kien jemmen li Alla kien ordna l-ħajja minn qabel skont ċerti liġijiet naturali mingħajr ma jkollu jagħmel ebda ħolqien mirakoluż <ref target="https://mt.wikipedia.org/wiki/Ad_hoc">ad hoc</ref>. Darwin kien joqgħod qrib ħuh Erasmus, ħassieb ħieles, li kien parti miċ-ċirku tal-"<ref target="https://mt.wikipedia.org/wiki/Whig_(Renju_Unit)">Whigs</ref>" u li l-ħabiba tal-qalb tiegħu, il-kittieba <ref target="https://mt.wikipedia.org/wiki/Harriet_Martineau">Harriet Martineau</ref> (1802-1876), kienet tippromwovi l-ideat ta' <ref target="https://mt.wikipedia.org/wiki/Thomas_Malthus">Thomas Malthus</ref> (1766-1834) li kienu l-bażi tar-riformi tal-<hi rend="italic">Poor Laws</hi> irrakkmandati mill-Whigs. Dawn ir-riformi kellhom l-għan li jiskoraġġixxu l-fqar li jkollhom iżjed ulied milli jippermettulhom ir-riżorsi tagħhom. Il-kwistjoni ta' John Herschel (1792-1871) dwar l-oriġini tal-ispeċi kienet diskussa fil-wisgħa. Xi personalitajiet mill-komunità medika, fosthom Dr <ref target="https://mt.wikipedia.org/wiki/James_Manby_Gully">James Manby Gully</ref> (1808-1883) waslu biex jaqblu ma' Grant fl-ideat tiegħu tat-trasformazzjoni tal-ispeċi, iżda fl-għajnejn tax-xjenzati ħbieb ta' Darwin, ereżija daqshekk radikali kienet tista' tipperikola l-bażi divina tal-ordni soċjali diġà mhedda mir-reċessjoni u r-rewwixti.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref></p>
<p>Gould, sadanittant, sab li l-għasafar <ref target="https://mt.wikipedia.org/wiki/Mimi_poliglotti">mimi poliglotti</ref> (Mimus polyglottos) tal-Galapagos minn gżejjer differenti kienu speċi distinti u mhux biss varjetajiet, filwaqt li t-<ref target="https://mt.wikipedia.org/wiki/Trogloditi">trogloditi</ref> (Troglodytinae) kienu speċi oħra ta' <ref target="https://mt.wikipedia.org/wiki/Frinġillidji">frinġillidji</ref> (Fringillidae). Darwin ma kienx niżżel eżatt mil-liema gżejjer kienu ġejjin dawn l-għasafar, imma sab l-informazzjoni fin-noti ta' membri oħra tal-ispedizzjoni fuq il-<hi rend="italic">Beagle</hi>, fosthom FitzRoy, li kienu rreġistraw aktar bir-reqqa dak li kienu ġabru huma stess. Iż-żoologu Thomas Bell (1792-1880) wera li l-fkieren tal-Galapagos kienu indiġeni għall-gżejjer. Qabel nofs Marzu, Darwin kien konvint li wara li l-annimali jkunu waslu fil-gżejjer kienu b'xi mod jinbidlu biex jiffurmaw fuq id-diversi gżejjer speċi ġodda – beda jirrifletti fuq din it-trasformazzjoni u jinnota r-riżultati ta' ħsibijietu fil-"pitazz aħmar" li kien beda fuq il-"Beagle". F'nofs Lulju, beda l-pitazz sigriet tiegħu, il-"pitazz B" fuq din it-trasformazzjoni u, fil-paġna 36, kiteb "naħseb" 'il fuq mill-ewwel tħażżiza ta' siġra li turi l-evoluzzjoni.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref><ref target="https://mt.wikipedia.org/wiki/Il-Paġna_prinċipali#cite_note-56">[56]</ref></p>
Għeja, mard u żwieġ
<p>Fl-istess ħin li kien imħabbat bl-istudju tat-trasformiżmu, Darwin tgħabba b'xogħol ieħor. Waqt li kien għadu jemenda d-<hi rend="italic">Djajru</hi> tiegħu, ħa f'idejh ir-reviżjoni u l-pubblikazzjoni tar-rapporti tal-esperti dwar il-kollezzjonijiet tiegħu u, bl-għajnuna ta' Henslow, kiseb l-għotja ta' 1000 <ref target="https://mt.wikipedia.org/wiki/Lira_sterlina">lira sterlina</ref> biex jiffinanzja ż-<hi rend="italic"><ref target="https://mt.wikipedia.org/wiki/Iż-Żooloġija_tal-vjaġġ_tal-HMS_Beagle">Żooloġija tal-vjaġġ tal-HMS Beagle</ref></hi> f'numru ta' volumi. Aċċetta skadenzi li kien impossibbli li jżommhom kemm għal dan ix-xogħol u kemm għal ktieb dwar il-<hi rend="italic">Ġeoloġija tal-Amerika t'Isfel</hi> li fih appoġġja l-ideat ta' Lyell. Darwin spiċċa l-edizzjoni tad-<hi rend="italic">Djajru</hi> tiegħu fl-20 ta' Ġunju tal-1837 hekk kif ir-<ref target="https://mt.wikipedia.org/wiki/Vittorja_tar-Renju_Unit">Reġina Vittorja</ref> telgħet fuq it-tron, iżda kien baqgħalu jikkoreġi l-aħħar provi.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref></p>
<p>Is-saħħa ta' Darwin sofriet minħabba x-xogħol żejjed li tgħabba bih. Fl-20 ta' Settembru tal-1837, ħass xi "palpitazzjonijiet tal-qalb". It-tabib tiegħu ordnalu xahar mistrieħ, u għalhekk mar Shrewsbury joqgħod f'<ref target="https://mt.wikipedia.org/wiki/Maer_Hall">Maer Hall</ref> mal-qraba tan-naħa ta' ommu, imma sabhom kurjużi wisq dwar l-istejjer fuq il-vjaġġi tiegħu biex ikun jista' jistrieħ. Il-kuġina tiegħu <ref target="https://mt.wikipedia.org/wiki/Emma_Darwin">Emma Wedgwood</ref>, grazzjuża, intelliġenti u kolta, u disa' xhur ikbar minn Darwin, kienet tieħu ħsieb zijitha, li kienet marida. Zijuh <ref target="https://mt.wikipedia.org/wiki/Josiah_Wedgwood_II">Jos</ref> urieh post fejn xi rmied kien sparixxa taħt il-ħamrija u ssuġġerixxa li dan jista' jkun il-ħidma tal-ħniex. Din kienet l-oriġini ta' taħdita li Darwin ta lis-Soċjetà Ġeologika fl-1 ta' Novembru, fejn wera għall-ewwel darba is-sehem tal-ħniex fil-formazzjoni tal-ħamrija.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref><ref target="https://mt.wikipedia.org/wiki/Il-Paġna_prinċipali#cite_note-59">[59]</ref></p>
<p><ref target="https://mt.wikipedia.org/wiki/William_Whewell">William Whewell</ref> (1794-1866) ħajjar lil Darwin jaċċetta l-kariga ta' Segretarju tas-Soċjetà Ġeologika. Wara li fil-bidu rrifjuta din ir-responsabbiltà żejda, aċċetta l-post f'Marzu 1838.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref> Minkejja x-xogħol tal-kitba u l-editjar, għamel progress notevoli fuq it-trasformiżmu. Filwaqt li l-ideat tiegħu dwar l-evoluzzjoni żammhom sigrieti, kien jieħu kull opportunità li jintervista n-naturalisti ta' esperjenza u, b'mod informali, in-nies li kellhom tagħrif prattiku bħall-bdiewa u d-dilettanti tal-ħamiem.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref><ref target="https://mt.wikipedia.org/wiki/Il-Paġna_prinċipali#cite_note-62">[62]</ref> Maż-żmien ir-riċerka tiegħu twessgħet u kien jistaqsi l-familja kollha, inklużi t-tfal, il-maġġurdom, il-ġirien, nies mill-kolonji u sħabu ta' abbord.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref> L-ispekulazzjoni inizzjali tiegħu inkludiet ir-razza umana u fit-28 ta' Marzu tal-1838, wara li osserva xadina fiż-żu, innota x-xebh kbir bejn l-imġiba tagħha u dik ta' tifel jew tifla.<ref target="https://mt.wikipedia.org/wiki/Il-Paġna_prinċipali#cite_note-64">[64]</ref></p>
<p>Dawn l-isforzi kollha fl-aħħar għamlu bih u, f'Ġunju, kellu jibqa' fis-sodda għal ftit jiem minħabba problemi tal-istonku, uġigħ ta' ras u sintomi kardijaċi.<ref target="https://mt.wikipedia.org/wiki/Il-Paġna_prinċipali#cite_note-65">[65]</ref> Fil-bqija ta' ħajtu, kellu jieqaf bosta drabi minħabba uġigħ fl-istonku, rimettar, sħana kbira, palpitazzjonijiet, rogħda u uġigħ ieħor, speċjalment fil-mumenti ta' tensjoni, bħal meta kien ħa jattendi xi laqgħa jew jirrispondi għal xi polemika fuq it-teorija tiegħu. Il-kawża ta' din il-marda baqgħet ma nstabitx f'ħajtu, u l-kura għamlet ftit suċċess. Fiż-żmienna kien hemm xi suġġerimenti, fosthom il-<ref target="https://mt.wikipedia.org/wiki/Marda_ta'_Chagas">marda ta' Chagas</ref>, li seta' ħa mill-gdim tal-insetti fl-Amerika t'Isfel, il-<ref target="https://mt.wikipedia.org/wiki/Marda_ta'_Ménière">marda ta' Meniere</ref>, jew diversi mard psikoloġiku. Għadna ma nafux żgur.<ref target="https://mt.wikipedia.org/wiki/Il-Paġna_prinċipali#cite_note-66">[66]</ref></p>
<figure><caption>Charles iżżewweġ lill-kuġina tiegħu Emma Wedgwood.</caption></figure>
<p>Fit-23 ta' Ġunju tal-838, waqaf ftit mill-ħidma tiegħu biex imur jagħmel xi xogħol ġeoloġiku fl-Iskozja. Żar <ref target="https://mt.wikipedia.org/wiki/Glen_Roy">Glen Roy</ref> biex hemmhekk jara t-"toroq" paralleli maqtugħin fil-ġenb tal-għoljiet. Hu kien jaħseb li dawn fil-qedem kienu xtut tal-baħar li telgħu imma Louis Agassiz (1807-1873) aktar tard (1840) wera li dawn qabel kienu l-ġnub ta' lagi glaċjali.<ref target="https://mt.wikipedia.org/wiki/Il-Paġna_prinċipali#cite_note-67">[67]</ref><ref target="https://mt.wikipedia.org/wiki/Il-Paġna_prinċipali#cite_note-68">[68]</ref><ref target="https://mt.wikipedia.org/wiki/Il-Paġna_prinċipali#cite_note-69">[69]</ref></p>
<p>F'Lulju Darwin kien mistrieħ għal kollox u reġa' mar Shrewsbury. Kellu d-drawwa li jieħu n-noti l-ħin kollu fuq ir-riproduzzjoni tal-annimali u jħażżeż il-ħsibijiet dwar il-karriera u l-proġetti tiegħu kif jiġuh f'rasu fuq żewġ biċċiet karti żgħar. Waħda minn dawn kien fiha żewġ kolonni bit-titlu "<hi rend="italic">Niżżewweġ</hi>" u "<hi rend="italic">Ma niżżewwiġx</hi>". Il-vantaġġi jinkludu: "sieħba fidila u ħabiba fix-xjuħija ... aħjar minn kelb f'kull każ" u l-punti opposti bħal "inqas flus għal kotba" u "telf terribbli ta' żmien".<ref target="https://mt.wikipedia.org/wiki/Il-Paġna_prinċipali#cite_note-70">[70]</ref> Meta ddeċieda favur iż-żwieġ, iddiskutih ma' missieru, u mbagħad żar lil Emma fid-29 ta' Lulju tal-1838. Ma kellux żmien jagħmel il-proposta taż-żwieġ, għax kontra l-parir ta' missieru, qagħad jitkellem fuq l-ideat tiegħu dwar it-trasformiżmu.<ref target="https://mt.wikipedia.org/wiki/Il-Paġna_prinċipali#cite_note-71">[71]</ref></p>
<p>Filwaqt li kompla r-riċerki tiegħu f'Londra, Darwin qara, bħala distrazzjoni, is-sitt edizzjoni ta' "<ref target="https://mt.wikipedia.org/wiki/Saġġ_dwar_il-Prinċipju_tal-Popolazzjoni">Saġġ dwar il-Prinċipju tal-Popolazzjoni</ref>" ta' <ref target="https://mt.wikipedia.org/wiki/Thomas_Malthus">Thomas Malthus</ref>; dan ikkalkula li minħabba r-rata tat-twelid, il-popolazzjoni umana setgħet tirdoppja kull 25 sena, imma fil-prattika, din iż-żieda titrażżan mill-mewt, mard, gwerer u ġuħ<ref target="https://mt.wikipedia.org/wiki/Il-Paġna_prinċipali#cite_note-72">[72]</ref><ref target="https://mt.wikipedia.org/wiki/Il-Paġna_prinċipali#cite_note-73">[73]</ref><ref target="https://mt.wikipedia.org/wiki/Il-Paġna_prinċipali#cite_note-74">[74]</ref><ref target="https://mt.wikipedia.org/wiki/Il-Paġna_prinċipali#cite_note-75">[75]</ref> Darwin mill-ewwel ra li dan japplika wkoll għal "kunflitt bejn l-ispeċi", kif kien innota fil-każ tal-pjanti, <ref target="https://mt.wikipedia.org/wiki/Augustin_Pyramus_de_Candolle">Augustin Pyramus de Candolle</ref> (1778-1841), u għall-ġlieda għall-ħajja fost annimali salvaġġi. Ra wkoll li din kienet ir-raġuni għala l-għadd ta' speċi baqa' relattivament stabbli. Billi l-ispeċi dejjem jirriproduċu iktar milli hemm riżorsi għalihom, varjazzjonijiet favorevoli jagħmlu 'l dawk l-organiżmi li jkunu fihom aktar probabbli li jgħixu u jittrasmettu dawn il-bidliet lil uliedhom, filwaqt li l-varjazzjonijiet mhux favorevoli jispiċċaw biex jisparixxu. Minn hemm tiġi l-formazzjoni tal-ispeċi ġodda.<ref target="https://mt.wikipedia.org/wiki/Il-Paġna_prinċipali#cite_note-76">[76]</ref><ref target="https://mt.wikipedia.org/wiki/Il-Paġna_prinċipali#cite_note-77">[77]</ref><ref target="https://mt.wikipedia.org/wiki/Il-Paġna_prinċipali#cite_note-78">[78]</ref><ref target="https://mt.wikipedia.org/wiki/Il-Paġna_prinċipali#cite_note-79">[79]</ref> Fit-28 ta' Settembru tal-1838,<ref target="https://mt.wikipedia.org/wiki/Il-Paġna_prinċipali#cite_note-80">[80]</ref> innota din l-ispjegazzjoni ġdida tal-kwistjoni u ddeskriviha bħala xorta ta' post, fejn jiġu ntrodotti strutturi iżjed addattati fl-ispazji tal-ekonomija naturali filwaqt li l-istrutturi iżjed dgħajfin jintremew. Issa kellu ipoteżi li seta' jaħdem fuqha.</p>
<p>Fix-xhur ta' wara, qabbel il-bdiewa li jagħżlu l-aħjar bhejjem għat-trobbija man-Natura Malthusjana li tagħżel fost il-varjanti maħluqa "każwalment", b'mod li "kull element ta' [kull] struttura akkwistata riċentament jiġi implimentat bis-sħiħ u pperfezzjonat". Ra f'din l-analoġija "l-isbaħ parti tat-teorija [tiegħu]".<ref target="https://mt.wikipedia.org/wiki/Il-Paġna_prinċipali#cite_note-81">[81]</ref></p>
<p>Fil-11 Novembru mar lura Maer u għamel il-proposta tiegħu lil Emma, waqt li reġa' spjegalha l-ideat tiegħu. Hi aċċettat u wara, fil-korrispondenza miegħu, uriet kemm kienet apprezzat il-frankezza tiegħu, iżda minħabba t-trobbija devota ħafna tagħha fil-<ref target="https://mt.wikipedia.org/wiki/Unitarjaniżmu">knisja Anglikana</ref>, qaltlu bil-biża' tagħha li dawn l-ereżiji kontra l-fidi jistgħu jipperikolaw it-tama tagħha li terġa' tiltaqa' miegħu fil-ħajja ta' dejjem. Waqt li kien qed ifittex dar f'Londra fejn jistgħu joqogħdu, hu reġa' marad u Emma kitbitlu biex tħeġġu jieħu ftit tal-mistrieħ: "Terġax timrad, għażiż Charlie, qabel ma nkun nista' niġi ħdejk biex nieħu ħsiebek".</p>
<p>F'Gower Street sab dar fejn jogħqodu li kienu jsejħulha d-"Dwejra tal-Makaw" (minħabba d-dekorazzjoni tgħajjat ta' ġewwa), imbagħad fil-Milied ġarr il-"mużew" tiegħu. It-tieġ kellu jsir fl-24 ta' Jannar tal-1839, imma l-familja Wedgwood ipposponewh. Fl-24, Darwin kellu l-unur li jiġi elett membru tar-<ref target="https://mt.wikipedia.org/wiki/Royal_Society">Royal Society</ref> <ref target="https://mt.wikipedia.org/wiki/Il-Paġna_prinċipali#cite_note-82">[82]</ref>.</p>
<p>Fid-29 ta' Jannar tal-1839, Darwin u Emma Wedgwood iżżewġu f'Maer f'ċerimonja Anglikana irranġata biex togħġob l-Unitarjani. Wara telqu minnufih bil-ferrovija lejn id-dar ġdida tagħhom f'Londra.<ref target="https://mt.wikipedia.org/wiki/Il-Paġna_prinċipali#cite_note-83">[83]</ref></p>
Tħejjija għall-publikazzjoni tat-teorija tas-selezzjoni naturali
<p>Darwin kien sab il-bażi tat-teorija tiegħu tas-<ref target="https://mt.wikipedia.org/wiki/Selezzjoni_naturali">selezzjoni naturali</ref>, imma kien jaf sewwa li kien baqagħlu ħafna xogħol x'jagħmel biex jagħmilha kredibbli f'għajnejn il-kollegi xjentifiċi tiegħu, li l-kritika tagħhom kienet feroċi. Fil-laqgħa tad-19 ta' Diċembru tal-1838, tas-Soċjetà Ġeoloġika li tagħha kien segretarju, kien ra 'l Owen u 'l Buckland jattakkaw ir-reputazzjoni tal-eks-għalliem tagħhom Robert Grant, dixxiplu ta' <ref target="https://mt.wikipedia.org/wiki/Jean-Baptiste_Lamarck">Jean-Baptiste Lamarck</ref> u ma jaħbu xejn mill-mibegħda tagħhom kontra l-evoluzzjoni.<ref target="https://mt.wikipedia.org/wiki/Il-Paġna_prinċipali#cite_note-84">[84]</ref> Kompla x-xogħol fuq l-konklużjonijiet li kien wasal għalihom abbord il-"Beagle" u, fl-istess ħin ikkonsulta ir-rawwiema tal-annimali, għamel iżjed esperimenti fuq ix-xtieli, ipprova jsib xhieda li twieġeb l-oġġezzjonijiet kollha li stenna mill-waqt li titħabbar it-teorija tiegħu.<ref target="https://mt.wikipedia.org/wiki/Il-Paġna_prinċipali#cite_note-85">[85]</ref></p>
<p>Meta r-<hi rend="italic">Rakkont</hi><ref target="https://mt.wikipedia.org/wiki/Il-Paġna_prinċipali#cite_note-Narrative-86">[86]</ref> ta' <ref target="https://mt.wikipedia.org/wiki/Robert_FitzRoy">FitzRoy</ref> ġie ppubblikat f'Mejju tal-1839, id-<hi rend="italic">Djarju ta' Noti</hi> ta' Darwin (magħruf aktar bħala <hi rend="italic"><ref target="https://mt.wikipedia.org/wiki/Il-vjaġġ_tal-Beagle">Il-vjaġġ tal-Beagle</ref></hi>) li kien jagħmel it-tielet volum, tant kellu suċċess kbir li ġie stampat mill-ġdid fl-istess sena f'edizzjoni separata<ref target="https://mt.wikipedia.org/wiki/Il-Paġna_prinċipali#cite_note-87">[87]</ref></p>
<figure><caption>Għal ħafna snin, Darwin studja l-<ref target="https://mt.wikipedia.org/wiki/Cirripedia">koċċli</ref>.</caption></figure>
<p>Fil-bidu tal-1842, Darwin bagħat lil Lyell ittra fejn spjegalu l-ideat tiegħu, u dan baqa' skantat meta ra li l-alleat tiegħu kien "qiegħed jiċħad li hemm bidu għal kull grupp ta' speċi". F'Mejju, il-ktieb ta' Darwin fuq is-sikek tal-qroll ġie ppubblikat wara aktar minn tliet snin xogħol.<ref target="https://mt.wikipedia.org/wiki/Il-Paġna_prinċipali#cite_note-88">[88]</ref> F'Ġunju mbagħad kiteb "skizz qasir" tat-teorija tiegħu f'35 paġna.<ref target="https://mt.wikipedia.org/wiki/Il-Paġna_prinċipali#cite_note-89">[89]</ref><ref target="https://mt.wikipedia.org/wiki/Il-Paġna_prinċipali#cite_note-Darwin_1887_p_34-90">[90]</ref> Biex jaħrab l-ambjent ta' Londra, f'Novembru Darwin ħa l-familja toqgħod Down House, dar fil-kampanja. Fil-11 ta' Jannar tal-1844, Darwin kiteb lil ħabibu, il-botaniku <ref target="https://mt.wikipedia.org/wiki/Joseph_Dalton_Hooker">Joseph Dalton Hooker</ref> (1817-1911), biex jispjega t-teorija tiegħu, u qallu li jħossu qisu qiegħed jistqarr li għamel "delitt tal-qtil", iżda Hooker serraħlu moħħu meta wieġeb li hu jaħseb li "jista' jkun li modifikazzjonijiet gradwali fl-ispeċi jsiru" u esprima interess fl-ispjegazzjoni ta' Darwin. Sa xi Lulju, Darwin kien kabbar "l-iskizz" tiegħu f' "test" ta' 230 paġna.<ref target="https://mt.wikipedia.org/wiki/Il-Paġna_prinċipali#cite_note-91">[91]</ref><ref target="https://mt.wikipedia.org/wiki/Il-Paġna_prinċipali#cite_note-Darwin_1887_p_34-90">[90]</ref> Il-biża' li kellu li l-ideat tiegħu jitwarrbu bħala tip ta' radikaliżmu Lamarckjan tqajmet għal darb'oħra mill-polemika li qamet f'Ottubru bil-pubblikazzjoni anonima intitolata <hi rend="italic">Vestiġji tal-Istorja Naturali tal-Ħolqien</hi><ref target="https://mt.wikipedia.org/wiki/Il-Paġna_prinċipali#cite_note-92">[92]</ref> Dan il-ktieb, wieħed mill-aktar li nbigħu, saħħan l-interess tal-klassi tan-nofs fit-trasformiżmu u fetaħ it-triq lil Darwin. Dan ix-xogħol però kien ikkritikat bl-aħrax mix-xjenzati, u dan fakkar lil Darwin bil-ħtieġa li jwieġeb id-diffikultajiet kollha qabel jippublika t-teorija tiegħu. Darwin lesta t-tielet ktieb tiegħu tal-ġeoloġija<ref target="https://mt.wikipedia.org/wiki/Il-Paġna_prinċipali#cite_note-93">[93]</ref> fl-1846 u beda minn Ottubru studju wiesa' fuq il-<ref target="https://mt.wikipedia.org/wiki/Cirripedia">koċċli</ref> bl-għajnuna ta' Hooker. F'Jannar 1847, Hooker qara s-"saġġ" ta' Darwin u bagħatlu l-kummenti tiegħu, li kienu kritika kalma kif kellu bżonn Darwin, minkejja li Hooker reġa' fakkru li hu jirrifjuta l-idea ta' ħolqien kontinwu.<ref target="https://mt.wikipedia.org/wiki/Il-Paġna_prinċipali#cite_note-94">[94]</ref><ref target="https://mt.wikipedia.org/wiki/Il-Paġna_prinċipali#cite_note-95">[95]</ref><ref target="https://mt.wikipedia.org/wiki/Il-Paġna_prinċipali#cite_note-96">[96]</ref>.</p>
<p>Biex jipprova jfiq mill-marda kronika li kien ibagħti biha, fl-1848 Darwin mar Great Malvern, fejn hemm stazzjon termali. Il-kura ta' ftit xhur għamlitlu ħafna ġid u meta mar lura seta' jerġa' jibda jaħdem. Però, meta miet missieru fit-13 ta' Novembru, kien għadu tant dgħajjef li ma setax jattendi l-funeral.<ref target="https://mt.wikipedia.org/wiki/Il-Paġna_prinċipali#cite_note-97">[97]</ref> Fl-1849, it-tifla għażiża tiegħu, <ref target="https://mt.wikipedia.org/wiki/Anne_Darwin">Annie</ref>, mardet, u reġa' beda jibża' li l-marda tista' tkun ereditarja. Wara sensiela twila ta' kriżijiet, mietet f'April 1851, u Darwin tilef għal kollox il-fidi f'Alla li jridilna t-tajjeb.<ref target="https://mt.wikipedia.org/wiki/Il-Paġna_prinċipali#cite_note-98">[98]</ref></p>
<p>Fit-tmien snin li Darwin qatta' jaħdem fuq il-koċċli, irnexxielu jsib "omoloġiji" li jsaħħu t-teorija tiegħu billi juru li xi partijiet tal-ġisem kemm kemm mibdula jservu funzjonijiet differenti biex jiffaċċjaw kundizzjonijiet ġodda.<ref target="https://mt.wikipedia.org/wiki/Il-Paġna_prinċipali#cite_note-99">[99]</ref> Fl-1853, kiseb il-Midalja Rjali tar-Royal Society, li stabbiliet ir-reputazzjoni tiegħu bħala bijologu.<ref target="https://mt.wikipedia.org/wiki/Il-Paġna_prinċipali#cite_note-100">[100]</ref> Fl-1854, reġa' qabad ix-xogħol tiegħu fuq it-teorija tal-ispeċi u f'Novembru, induna li d-diverġenza fil-dixxendenti setgħet tiġi spjegata bil-fatt li dawn kienu adattataw rwieħhom "għal sitwazzjonijiet differenti fl-ekonomija tan-natura."<ref target="https://mt.wikipedia.org/wiki/Il-Paġna_prinċipali#cite_note-101">[101]</ref></p>
Il-publikazzjoni tat-teorija tas-selezzjoni naturali
<figure><caption> Darwin kellu jippubblika it-teorija tiegħu  tas-selezzjoni naturali qabel il-waqt. Ritratt tal-1854.</caption></figure>
<p>Kmieni fl-<ref target="https://mt.wikipedia.org/wiki/1855">1855</ref>, Darwin ipprova jsib jekk il-bajd u ż-<ref target="https://mt.wikipedia.org/wiki/Żerriegħa">żerriegħa</ref> jibqgħux tajbin wara vjaġġ fl-ilma baħar u b'hekk iferrxu l-ispeċi tagħhom billi jaqsmu l-oċeani.<ref target="https://mt.wikipedia.org/wiki/Il-Paġna_prinċipali#cite_note-102">[102]</ref><ref target="https://mt.wikipedia.org/wiki/Il-Paġna_prinċipali#cite_note-103">[103]</ref> <ref target="https://mt.wikipedia.org/wiki/Il-Paġna_prinċipali#cite_note-104">[104]</ref></p>
<p>Hooker kien dejjem iżjed xettiku dwar l-opinjonijiet tradizzjonali li l-ispeċi huma immutabbli, iżda l-ħabib żagħżugħ tagħhom <ref target="https://mt.wikipedia.org/wiki/Thomas_Henry_Huxley">Thomas Henry Huxley</ref> (1825-1895) kien jopponi bil-qawwa l-evoluzzjoni.</p>
<p>Lyell kien affaxxinat bl-ispekulazzjonijiet ta' Darwin mingħajr ma nduna sa fejn jaslu. Wara li qara artiklu ta' <ref target="https://mt.wikipedia.org/wiki/Alfred_Russel_Wallace">Alfred Russel Wallace</ref> (1823-1913) dwar l-<hi rend="italic">Introduzzjoni tal-ispeċi</hi> sab similaritajiet mal-ideat ta' Darwin u tah parir jippubblika biex jistabbilixxi l-prijorità. Għalkemm Darwin f'dan ma ra l-ebda theddida, beda jikteb artiklu qasir. Biex iwieġeb xi mistoqsijiet diffiċli kellu jieqaf bosta drabi, u kabbar il-proġett tiegħu għal "ktieb sħiħ fuq l-ispeċi" bit-titlu "Is-Selezzjoni Naturali". Kompla r-riċerka tiegħu u kiseb informazzjoni u kampjuni minn naturalisti minn madwar id-dinja, fosthom Wallace li kien jaħdem f'<ref target="https://mt.wikipedia.org/wiki/Borneo">Borneo</ref>. F'Diċembru tal-1857, Darwin irċieva ittra mingħand Wallace fejn staqsih jekk il-ktieb hux sejjer jeżamina n-nisel tal-bniedem. Darwin wieġeb li kien jixtieq jevita suġġett bħal dan, "hekk maħnuq bil-preġudizzji", u filwaqt li nkuraġġixxa 'l Wallace fit-teoriji tiegħu, żid jgħid "Jien immur iżjed 'il bogħod minnek".<ref target="https://mt.wikipedia.org/wiki/Il-Paġna_prinċipali#cite_note-106">[106]</ref></p>
<p>Darwin kien nofs triq fil-ktieb il-kbir tiegħu meta, fit-18 ta' Ġunju tal-1858, irċieva ittra mingħand Wallace tiddeskrivi s-selezzjoni naturali. Maħsud u mdejjaq li kien ġie "antiċipat", bagħatha lil Lyell kif kien mitlub u, billi Wallace ma kienx talab li tiġi ppubblikata, ippropona li jibgħatha lill-ġurnal li jagħżel Wallace. Il-familja tiegħu kienet inkwetata ħafna għax fir-raħal it-tfal kienu qegħdin imutu bl-<ref target="https://mt.wikipedia.org/wiki/Skarlatina">iskarlatina</ref>, u għalhekk ħalla l-affari f'idejn Lyell u Hooker. Dawn qabblu li jippreżentaw ix-xogħol ta' Darwin u Wallace flimkien fil-Linnean Society fl-1 ta' Lulju bit-titlu: </p>
<p>Charles, l-iżgħar minn ulied Darwin, li kien għad għandu inqas minn sentejn, miet bl-iskarlatina u missieru kien wisq imnikket u mweġġa' biex jattendi.<ref target="https://mt.wikipedia.org/wiki/Il-Paġna_prinċipali#cite_note-108">[108]</ref></p>
<p>Fil-bidu ftit taw każ meta tħabbret din it-teorija. Il-president tal-Linnean innota f'Mejju tal-1859 li s-sena ma kienet immarkata bl-ebda skoperta rivoluzzjonarja.<ref target="https://mt.wikipedia.org/wiki/Il-Paġna_prinċipali#cite_note-109">[109]</ref> Wara, Darwin ma seta' jiftakar l-ebda reċensjoni ħlief waħda biss li tidher li dejqitu. Din kienet mill-Professur Haughton ta' <ref target="https://mt.wikipedia.org/wiki/Dublin">Dublin</ref>, li stqarr li "Dak kollu li kien ġdid kien falz, u dak kollu li kien veru ma kienx ġdid".<ref target="https://mt.wikipedia.org/wiki/Il-Paġna_prinċipali#cite_note-110">[110]</ref>. Darwin tħabat għal tlettax-il xahar biex jikteb sommarju tal-"ktieb il-kbir" tiegħu, waqt li bata minn problemi ta' saħħa, imma kien il-ħin kollu imħeġġeġ minn ħbiebu xjentifiċi. Lyell irranġa biex John Murray (1841-1914) jippubblikaha.<ref target="https://mt.wikipedia.org/wiki/Il-Paġna_prinċipali#cite_note-111">[111]</ref>. </p>
<p><hi rend="italic">Dwar l-Oriġni tal-Ispeċi permezz tas-Selezzjoni Naturali jew il-Preżervazzjoni tal-aħjar razez fil-ġlieda għall-Ħajja</hi>, is-soltu mqassar fil-forma <hi rend="italic"><ref target="https://mt.wikipedia.org/wiki/Dwar_l-Oriġni_tal-Ispeċi">Dwar l-Oriġni tal-Ispeċi</ref></hi>, mal-pubbliku kellu suċċess kbir li ma kienx mistenni. L-1250 kopja kollha tal-ewwel edizzjoni kienu diġà riservati meta ħarġet għall-bejgħ fil-ħwienet fit-22 ta' Novembru tal-1859.<ref target="https://mt.wikipedia.org/wiki/Il-Paġna_prinċipali#cite_note-112">[112]</ref> Darwin żviluppa "argument twil" ibbażat fuq osservazzjonijiet dettaljati, spjega l-inferenzi u kien lest għall-oġġezzjonijiet mistennija.<ref target="https://mt.wikipedia.org/wiki/Il-Paġna_prinċipali#cite_note-113">[113]</ref> L-unika allużjoni għall-evoluzzjoni tal-bnedmin kienet l-affermazzjoni diskreta li  </p>
<p>Evita l-kelma "<ref target="https://mt.wikipedia.org/wiki/Evoluzzjoni">evoluzzjoni</ref>" għax din kienet polemika dak iż-żmien, iżda fl-aħħar tal-ktieb ikkonkluda li "għadd bla tmiem ta' forom mill-isbaħ u mill-aktar tal-għaġeb evolvew u għadhom jevolvu".<ref target="https://mt.wikipedia.org/wiki/Il-Paġna_prinċipali#cite_note-114">[114]</ref> It-teorija tiegħu hi spjegata b'mod sempliċi fid-daħla: </p>

Ir-reazzjoni tal-pubbliku
<figure><caption>Karikatura mill-magazin "Hornet" li turi 'l Darwin b'ġisem ta' xadina u baffi twila li ħalla tikber mill-1866</caption></figure>
<p>Il-ktieb ta' Charles Darwin qanqal interess kbir fost il-pubbliku, kif ukoll polemika li hu kien isegwi mill-qrib, billi jżomm reċensjoniet, artikli, parodiji u karikaturi maqtugħin mill-gazzetti.<ref target="https://mt.wikipedia.org/wiki/Il-Paġna_prinċipali#cite_note-116">[116]</ref> L-evoluzzjoni permezz tas-selezzjoni naturali kienet diskussa fil-wisa', u anki diffamata, partikularment fil-komunitajiet reliġjużi u xjentifiċi. Għalkemm Darwin kellu l-appoġġ ta' xi xjenzati (pereżempju, <ref target="https://mt.wikipedia.org/wiki/Thomas_Henry_Huxley">Thomas Henry Huxley</ref>, <ref target="https://mt.wikipedia.org/wiki/Ernest_Renan">Ernest Renan</ref> u wkoll <ref target="https://mt.wikipedia.org/wiki/Ernst_Haeckel">Ernst Haeckel</ref> li malajr xandarha mal-<ref target="https://mt.wikipedia.org/wiki/Ġermanja">Ġermanja</ref>), oħrajn sabuha bi tqila li jaċċettaw t-teorija tiegħu minħabba l-kapaċità bla spjegazzjoni tal-ħlejjaq li jgħaddu l-ħiliet tagħhom lid-dixxendenti. Dan l-aħħar punt kien fl-istess ħin qiegħed jistudjah, <ref target="https://mt.wikipedia.org/wiki/Gregor_Mendel">Gregor Mendel</ref>, iżda ma jidhirx li ż-żewġ xjenzati qatt ikkomunikaw ma' xulxin.<ref target="https://mt.wikipedia.org/wiki/Il-Paġna_prinċipali#cite_note-117">[117]</ref><ref target="https://mt.wikipedia.org/wiki/Il-Paġna_prinċipali#cite_note-118">[118]</ref> Anki bil-liġijiet ta' Mendel, il-mekkaniżmu baqa' misteru sakemm ġiet skoperta l-eżistenza tal-<ref target="https://mt.wikipedia.org/wiki/Ġene">ġeni</ref>.</p>
<p>Il-kritiċi ostili malajr waslu għal konklużjonijiet li Darwin, fil-fatt, qatt ma kien esprima, bħal li l-bniedem hu mnissel mix-xadini. Fil-verità f'<hi rend="italic">Dwar l-Oriġni tal-Ispeċi</hi>, qatt Darwin ma semma n-nisel tal-bniedem. Il-pubbliku ħallat l-ideat espressi fil-ktieb ta' Darwin ma' dawk ta' Jean-Baptiste Lamarck, li ħamsin sena qabel kien ħareġ b'dawn l-ideat mingħajr l-ebda skandlu. Fost ir-reazzjonijiet favorevoli, kien hemm ir-reċensjonijiet ta' Huxley immirati lejn il-kritika ta' Richard Owen, il-kap tal-istabbiliment xjentifiku li Huxley ried iwaqqa'. Il-verdett ta' Owen baqa' mhux magħruf sakemm f'April ħarġet ir-reċensjoni tiegħu fejn ikkundanna l-ktieb.<ref target="https://mt.wikipedia.org/wiki/Il-Paġna_prinċipali#cite_note-119">[119]</ref></p>
<p>L-istabbiliment xjentifiku tal-Knisja Anglikana, li inkluda lill-eks-għalliema ta' Darwin f'Cambridge, <ref target="https://mt.wikipedia.org/wiki/Adam_Sedgwick">Adam Sedgwick</ref> u John Stevens Henslow, irreaġixxa b'mod ostili, minkejja l-laqgħa favorevoli mill-ġenerazzjoni żagħżugħa ta' naturalisti professjonisti. Fl-1860, il-pubblikazzjoni tas-<hi rend="italic">Saġġi u Reċensjonijiet</hi> minn seba' teoloġi liberali Anglikani warrbu l-attenzjoni tal-kleru minn fuq Darwin. Il-Knisja kkundannat bħala eretika din il-kritika liberali għaliex fiha kien hemm fost oħrajn l-argument li bil-mirakli Alla jikser il-liġijiet tiegħu stess, opinjoni atea, u kien fiha wkoll tifħir għall-"volum maġisterjali tas-Sur Darwin [li appoġġja] l-prinċipju ġenerali li n-natura għandha l-poter li tevolvi weħida.<ref target="https://mt.wikipedia.org/wiki/Il-Paġna_prinċipali#cite_note-120">[120]</ref></p>
<figure><caption>… u fil-magazin satiriku <hi rend="italic">La Petite Lune</hi></caption></figure>
<p>Id-dibattitu pubbliku l-iżjed famuż sar f'Oxford f'laqgħa tal-"British Association for the Advancement of Science". Il-Professur <ref target="https://mt.wikipedia.org/wiki/John_William_Draper">John William Draper</ref> għamel difiża twila favur Darwin u l-progress soċjali, imma mbagħad l-Isqof ta' Oxford, <ref target="https://mt.wikipedia.org/wiki/Samuel_Wilberforce">Samuel Wilberforce</ref> tkellem kontra Darwin. Fid-diskussjoni li segwiet, Joseph Dalton Hooker żamm bil-qawwa ma' Darwin filwaqt li Thomas Huxley sar il-"bulldog ta' Darwin" - kien l-eħrex difensur tat-teorija tal-evoluzzjoni fl-epoka Vittorjana. Iż-żewġ partiti tellqu, kull naħa tiftaħar li rebħet, iżda Huxley baqa' famuż għat-tweġiba tiegħu: meta Wilberforce saqsieh jekk kienx ġej mix-xadini min-naħa ta' nannuh jew ta' nanntu, Huxley nstema' jgerger: "Alla stess ġabu f'idejja" u wieġbu li "jippreferi jkun ġej minn xadina milli minn raġel kolt li juża' l-kultura u l-elokwenza tiegħu fis-servizz tal-preġudizzju u l-gideb".<ref target="https://mt.wikipedia.org/wiki/Il-Paġna_prinċipali#cite_note-121">[121]</ref><ref target="https://mt.wikipedia.org/wiki/Il-Paġna_prinċipali#cite_note-122">[122]</ref></p>
<p>Id-dibattitu ħareġ mill-ambitu tax-xjenza, il-Knisja Anglikana u l-<ref target="https://mt.wikipedia.org/wiki/Protestanteżmu">Protestanteżmu</ref>. L-awtoritajiet tal-<ref target="https://mt.wikipedia.org/wiki/Knisja_Kattolika">Knisja Kattolika</ref> daħlu fil-polemika wkoll. Fl-1860, infatti, Darwin kien ikkundannat minn laqgħa tal-isqfijiet miżmuma f'<ref target="https://mt.wikipedia.org/wiki/Kolonja_(Ġermanja)">Kolonja</ref>. Il-Papa imbagħad tkellem diversi drabi biex jiddenunzja t-teorija li l-bnedmin hu mnissel mix-xadini.</p>
<p>Minkejja li saħħtu ma ħallitux jieħu parti fid-diskussjoni pubblika, xorta kien isegwiha b'interess kbir minn dak li kienu jibgħtulu u jġibulu. Asa Gray irranġa l-pubblikazzjoni tal-ewwel edizzjoni fl-<ref target="https://mt.wikipedia.org/wiki/Stati_Uniti">Istati Uniti</ref> u ra li tħallas għaliha, waqt li Darwin qassam il-ktejjeb ta' Gray fejn wera li s-<ref target="https://mt.wikipedia.org/wiki/Selezzjoni_naturali">selezzjoni naturali</ref> ma kinitx inkompatibbli mat-<ref target="https://mt.wikipedia.org/wiki/Teoloġija_naturali">teoloġija naturali</ref>.<ref target="https://mt.wikipedia.org/wiki/Il-Paġna_prinċipali#cite_note-123">[123]</ref><ref target="https://mt.wikipedia.org/wiki/Il-Paġna_prinċipali#cite_note-124">[124]</ref> Fil-Gran Brittanja, ħbiebu, fosthom Scott Hooker<ref target="https://mt.wikipedia.org/wiki/Il-Paġna_prinċipali#cite_note-125">[125]</ref> u Scott Lyell,<ref target="https://mt.wikipedia.org/wiki/Il-Paġna_prinċipali#cite_note-126">[126]</ref> ħadu sehem f'diskussjonijiet xjentifiċi. Huxley iġġieled kampanja sħiħa kontra l-ħakma tal-Knisja u d-dilettanti aristokratiċi taħt Owen, favur ġenerazzjoni ġdida ta' xjenzati professjonisti. Owen għamel l-iżball li jsemmi xi differenzi anatomiċi bejn il-moħħ tax-xadini u l-moħħ tal-bniedem, u akkuża 'l Huxley li sostni li "l-bniedem hu mnissel mix-xadini". Huxley kien lest u kuntent li jsostni din il-fehma u l-kampanja tiegħu, li damet aktar minn sentejn, kienet veru diżastru għal Owen u ta' miegħu,<ref target="https://mt.wikipedia.org/wiki/Il-Paġna_prinċipali#cite_note-127">[127]</ref> li sfaw imxejnin. Il-ħbieb ta' Darwin iffurmaw il-"Club X" u għenu biex iġibulu l-unur tal-għotja tal-"Midalja Copley" mir-Royal Society fl-1864.<ref target="https://mt.wikipedia.org/wiki/Il-Paġna_prinċipali#cite_note-128">[128]</ref></p>
<p><hi rend="italic">Il-Vestiġji</hi> kien diġà qajjem interess kbir fost il-pubbliku, u <hi rend="italic">L-Orġni tal-Ispeċi</hi> li nqaleb għal għadd kbir ta' lingwi u ġie stampat ħafna drabi, sar test xjentifiku bażiku aċċessibbli kemm għall-klassi tan-nofs kurjuża biex tisma' affarijiet ġodda u kemm għas-sempliċi ħaddiema li kienu jattendu t-taħdidiet ta' Huxley. It-teorija ta' Darwin<ref target="https://mt.wikipedia.org/wiki/Il-Paġna_prinċipali#cite_note-129">[129]</ref> influwenzat bosta movimenti differenti tal-epoka<ref target="https://mt.wikipedia.org/wiki/Il-Paġna_prinċipali#cite_note-130">[130]</ref> u saret waħda mis-sisien ewlenin tal-kultura popolari.<ref target="https://mt.wikipedia.org/wiki/Il-Paġna_prinċipali#cite_note-131">[131]</ref>.</p>
<hi rend="italic">Nisel il-Bniedem</hi>, l-għażla sesswali, il-botanika u t-trażmissjoni tal-karatteristiċi miksuba
<figure><caption>Ritratt ta'  Charles Darwin impinġi fl-1868 minn Julia Margaret Cameron.</caption></figure>
<p>Minkejja li matul l-aħħar tnejn u għoxrin sena ta' ħajtu sofra minn mard frekwenti, Darwin kompla x-xogħol tiegħu. Kien ippubblika sommarju tat-teorija tiegħu, iżda l-aspetti l-aktar polemiċi tal-"ktieb il-kbir" tiegħu baqgħu mhux mitmuma, fosthom xhieda espliċita tal-fatt li l-bniedem hu mnissel minn annimali antenati tiegħu, u t-tfittxija tal-kawżi possibbli li kienu l-bażi tal-iżvilupp tas-soċjetà u l-kapaċitajiet mentali tal-bniedem. Huwa kien baqgħalu jispjega xi karatteristiċi li m'għandhom l-ebda użu ovvju ħlief min-naħa tal-estetika. Kompla jesperimenta, jfittex, jikteb. </p>
<p>Meta bintu mardet, Darwin waqaf mill-esperimenti tiegħu fuq iż-żrieragħ u l-annimali domestiċi biex imur joqgħod magħha ħdejn il-baħar; hemm beda jinteressa ruħu fl-<ref target="https://mt.wikipedia.org/wiki/Orchidaceae">orkideji</ref> salvaġġi u minn dan irriżulta studju revoluzzjonarju dwar kif il-ġmiel tal-fjuri jintuża' biex jiġu żgurati l-<ref target="https://mt.wikipedia.org/wiki/Pollinazzjoni">pollinazzjoni</ref> mill-insetti u d-dakkir. Bħal fil-każ tal-koċċli, sab li partijiet omoloġi jwettqu funzjonijiet differenti fi speċi differenti. Meta mar lura d-dar, saħħtu marret għall-agħar u l-kamra fejn kien mimdud kienet mimlija eperimenti inġenjużi biex isib kif jinfirxu x-xtieli xeblieka. Kellu żjara minn Ernst Haeckel (1834-1919), wieħed mill-ammiraturi kbar tiegħu li kien xandar l-evanġelju tad-<ref target="https://mt.wikipedia.org/wiki/Darwiniżmu">Darwiniżmu</ref> mal-Ġermanja kollha.<ref target="https://mt.wikipedia.org/wiki/Il-Paġna_prinċipali#cite_note-132">[132]</ref> Wallace kompla jappoġġjah, għalkemm xaqleb aktar u aktar lejn l-<ref target="https://mt.wikipedia.org/wiki/Spritiżmu">ispiritiżmu</ref>.<ref target="https://mt.wikipedia.org/wiki/Il-Paġna_prinċipali#cite_note-133">[133]</ref></p>
<p><hi rend="italic">Il-varjazzjoni tal-annimali u x-xtieli taħt l-azzjoni tad-domestikazzjoni</hi><ref target="https://mt.wikipedia.org/wiki/Il-Paġna_prinċipali#cite_note-134">[134]</ref> kienet tifforma l-ewwel parti tal-"ktieb il-kbir" li Darwin kien ippjana (l-iżvilupp tas-"sommarju", li kien ippubblika bit-titlu <hi rend="italic">Dwar l-Oriġni tal-Ispeċi</hi>). Din l-ewwel parti kibret sa ma saret żewġ volumi kbar imma minkejja t-tul tagħha din inbiegħet malajr. Però minħabba dan it-tul, Darwin kellu jħalli barra l-<ref target="https://mt.wikipedia.org/wiki/Evoluzzjoni_tal-bniedem">evoluzzjoni tal-bniedem</ref> u l-<ref target="https://mt.wikipedia.org/wiki/Għażla_sesswali">għażla sesswali</ref>.<ref target="https://mt.wikipedia.org/wiki/Il-Paġna_prinċipali#cite_note-135">[135]</ref></p>
<p>F'dan il-ktieb, Darwin isostni li waħda mill-kawżi tal-evoluzzjoni hija l-wirt tal-karatteristiċi miksuba. (Kontra ma jaħsbu ħafna, fil-fatt, Darwin ma jiċħadx l-idea Lamarckjana tat-trażmissjoni tal-karatteristiċi miksuba.) Ipprova ħafna jagħti spjegazzjoni teoretika tal-eredità tal-karatteristiċi akkwistati bl-għajnuna tal-ipoteżi tal-<hi rend="italic">panġenesi</hi>.<ref target="https://mt.wikipedia.org/wiki/Il-Paġna_prinċipali#cite_note-136">[136]</ref> Fl-1880, sentejn qabel mewtu, kien għadu jikteb lir-rivista <hi rend="italic">Nature</hi> biex imeri dak li kien jgħid  Wyville Thomson, li hu għamel l-għażla naturali l-uniku mutur tal-evoluzzjoni u sabiex jafferma mill-ġdid il-qbil tiegħu mat-teorija tal-effett tal-użu u n-nuqqas ta' użu.<ref target="https://mt.wikipedia.org/wiki/Il-Paġna_prinċipali#cite_note-137">[137]</ref> (F'termini Lamarckjani<ref target="https://mt.wikipedia.org/wiki/Il-Paġna_prinċipali#cite_note-138">[138]</ref> tal-eredità tal-karatteristiċi miksuba).</p>
<p>Il-kwistjoni tal-evoluzzjoni tal-bniedem tqajmet minn dawk li kienu jappoġġjawh (u dawk li kienu jmaqdruh) ftit wara l-pubblikazzjoni ta' <hi rend="italic">Dwar l-Oriġni tal-Ispeċi</hi>,<ref target="https://mt.wikipedia.org/wiki/Il-Paġna_prinċipali#cite_note-139">[139]</ref> iżda l-kontribuzzjoni vera ta' Darwin dwar dan is-suġġett ġiet aktar minn għaxar snin wara, bix-xogħol f'żewġ volumi ta' <hi rend="italic">Nisel il-bniedem u l-għażla marbuta mas-sess</hi> ippubblikat fl-1871. Fit-tieni volum, Darwin fisser bir-reqqa l-kunċett tiegħu tal-għażla sesswali biex jispjega l-evoluzzjoni tal-kultura umana, id-differenzi bejn is-sessi fil-bnedmin u bejn ir-razez umani, kif ukoll il-ġmiel tar-rix fl-għasafar (li ma deherx li kien ir-riżultat ta' adattament).<ref target="https://mt.wikipedia.org/wiki/Il-Paġna_prinċipali#cite_note-140">[140]</ref><ref target="https://mt.wikipedia.org/wiki/Il-Paġna_prinċipali#cite_note-141">[141]</ref> Is-sena ta' wara Darwin ippubblika l-aħħar xogħol importanti tiegħu, <hi rend="italic">L-Espressjoni tal-emozzjonijiet fil-bnedmin u fl-annimali</hi>, iddedikat għall-evoluzzjoni tal-<ref target="https://mt.wikipedia.org/wiki/Psikoloġija_umana">psikoloġija umana</ref> u kif ġejja mill-imġiba tal-annimali. Spjega l-ideat tiegħu li skonthom il-moħħ tal-bniedem u l-kulturi żviluppaw bis-<ref target="https://mt.wikipedia.org/wiki/Selezzjoni_naturali">selezzjoni naturali</ref> u <ref target="https://mt.wikipedia.org/wiki/Selezzjoni_sesswali">sesswali</ref>,<ref target="https://mt.wikipedia.org/wiki/Il-Paġna_prinċipali#cite_note-142">[142]</ref> kunċett li gawda bidu ġdid fl-aħħar tletin sena bit-twelid tal-psikoloġija evoluzzjonista.<ref target="https://mt.wikipedia.org/wiki/Il-Paġna_prinċipali#cite_note-143">[143]</ref> Kif ikkonkluda f'<hi rend="italic">Nisel il-bniedem</hi>, Darwin kien jaħseb li minkejja l-"kwalitajiet nobbli" tal-umanità u l-"kapaċitajiet li żviluppat": "Il-bniedem għandu dejjem fl-għamla fiżika tiegħu, it-timbru li ma jitħassarx tan-nisel umli tiegħu".<ref target="https://mt.wikipedia.org/wiki/Il-Paġna_prinċipali#cite_note-144">[144]</ref></p>
<p>L-esperimenti u r-riċerki tiegħu dwar l-evoluzzjoni spiċċaw biex dehru fil-kotba fuq il-moviment tax-xtieli xeblieka, <ref target="https://mt.wikipedia.org/wiki/Pjanti_karnivori">xtieli insettivori</ref>, l-effetti tad-dakkir tax-xtieli u l-awto-fertilizzazzjoni tagħom, il-forom differenti ta' fjuri fuq il-pjanti tal-istess speċi u <hi rend="italic">l-abbiltà tal-pjanti li jiċċaqalqu</hi>. Fl-aħħar ktieb tiegħu reġa' ħares lejn l-influwenza tal-ħniex fuq il-formazzjoni tal-ħamrija.<ref target="https://mt.wikipedia.org/wiki/Il-Paġna_prinċipali#cite_note-dud-7">[7]</ref></p>
<p>Darwin miet f'Down, <ref target="https://mt.wikipedia.org/wiki/Kent">Kent</ref>, fid-19 ta' April tal-1882. Kien hemm il-ħsieb li jindifen fiċ-ċimiterju tal-knisja ta' Santa Marija f'Downe,<ref target="https://mt.wikipedia.org/wiki/Il-Paġna_prinċipali#cite_note-145">[145]</ref> iżda minħabba talba li saret mill-kollegi ta' Darwin, <ref target="https://mt.wikipedia.org/wiki/William_Spottiswoode">William Spottiswoode</ref> (1825-1883), il-President tar-Royal Society, għamel li lil Darwin isirlu <ref target="https://mt.wikipedia.org/wiki/Funeral_statali">funeral statali</ref> u mbagħad indifen f'<ref target="https://mt.wikipedia.org/wiki/Westminster_Abbey">Westminster Abbey</ref> ħdejn l-astronomu <ref target="https://mt.wikipedia.org/wiki/John_Herschel">John Herschel</ref> u l-fiżiku <ref target="https://mt.wikipedia.org/wiki/Isaac_Newton">Isaac Newton</ref>.<ref target="https://mt.wikipedia.org/wiki/Il-Paġna_prinċipali#cite_note-146">[146]</ref></p>
Ulied Darwin
<figure><caption>Darwin fl-1842 mal-ikbar wieħed minn uliedu, <ref target="https://mt.wikipedia.org/wiki/William_Erasmus_Darwin">William Erasmus Darwin</ref></caption></figure>
<p>Il-koppja Darwin kellhom għaxar ulied: tnejn (William Erasmus u Charles Waring) mietu meta kienu għadhom fi tfulithom u l-mewt ta' <ref target="https://mt.wikipedia.org/wiki/Anne_Darwin">Annie</ref> (Anne Elizabeth) fl-1851, meta kellha għaxar snin, kienet traġedja enormi għall-ġenituri tagħha. Charles kien missier dedikat u kien jieħu ħsieb ħafna 'l uliedu. Kull meta kienu jimirdu kien jibża' li dan kien minħabba l-<ref target="https://mt.wikipedia.org/wiki/Konsangwinità">konsangwinità</ref> billi żżewweġ lil kuġintu, <ref target="https://mt.wikipedia.org/wiki/Emma_Wedgwood">Emma Wedgwood</ref>. Hu studja din il-kwistjoni fil-kitba tiegħu fejn qabbilha mal-benefiċċji tad-dakkir fost ħafna organiżmi.<ref target="https://mt.wikipedia.org/wiki/Il-Paġna_prinċipali#cite_note-147">[147]</ref> Minkejja din il-biża', it-tfal kważi kollha għexu u kellhom karrieri notevoli u spikkaw anki fost il-familja Darwin-Wedgwood stess li minnha diġà kienet brillanti.<ref target="https://mt.wikipedia.org/wiki/Il-Paġna_prinċipali#cite_note-148">[148]</ref></p>
<p>Fosthom, <ref target="https://mt.wikipedia.org/wiki/George_Darwin">George</ref> (1845–1912), <ref target="https://mt.wikipedia.org/wiki/Francis_Darwin">Francis</ref> (1848–1925) u <ref target="https://mt.wikipedia.org/wiki/Horace_Darwin">Horace</ref> (1851–1928) laħqu membri tar-<ref target="https://mt.wikipedia.org/wiki/Royal_Society">Royal Society</ref>, bħala astronomu,<ref target="https://mt.wikipedia.org/wiki/Il-Paġna_prinċipali#cite_note-149">[149]</ref> botaniku u inġinier ċivili rispettivament.<ref target="https://mt.wikipedia.org/wiki/Il-Paġna_prinċipali#cite_note-150">[150]</ref> Ibnu <ref target="https://mt.wikipedia.org/wiki/Leonard_Darwin">Leonard</ref> (1850–1943), min-naħa l-oħra, kien politiku, ekonomista, ewġenista u kien fil-militar, u kellu bħala dixxiplu lil <ref target="https://mt.wikipedia.org/wiki/Ronald_Fisher_Aylmer">Ronald Fisher Aylmer</ref> (1890-1962),<ref target="https://mt.wikipedia.org/wiki/Il-Paġna_prinċipali#cite_note-151">[151]</ref> statistiku u bijologu tal-evoluzzjoni.</p>
Fehmiet reliġjużi
<figure><caption>Il-mewt ta' bintu, Annie, fl-1851 kienet il-ġrajja li fl-aħħar ġegħlet 'l Darwin jabbanduna l-idea ta' Alla li jridilna l-ġid.</caption></figure>
<p>Għalkemm il-familja tiegħu kienet fil-maġġoranza nonkonformista u missieru, nannuh u ħuh kienu ħassieba ħielsa<ref target="https://mt.wikipedia.org/wiki/Il-Paġna_prinċipali#cite_note-152">[152]</ref> fil-bidu Darwin ma kienx jiddubita l-verità letterali tal-<ref target="https://mt.wikipedia.org/wiki/Bibbja">Bibbja</ref>.<ref target="https://mt.wikipedia.org/wiki/Il-Paġna_prinċipali#cite_note-153">[153]</ref> Kien mar skola tal-Knisja Anglikana, imbagħad studja t-teoloġija Anglikana f'Cambridge biex jaqbad karriera ekkleżjastika.<ref target="https://mt.wikipedia.org/wiki/Il-Paġna_prinċipali#cite_note-154">[154]</ref> Kien konvint mill-argument teoloġiku ta' William Paley li fin-natura hemm disinn li jipprova l-eżistenza ta' Alla,<ref target="https://mt.wikipedia.org/wiki/Il-Paġna_prinċipali#cite_note-155">[155]</ref> iżda matul il-vjaġġ tal-<hi rend="italic">Beagle</hi> beda jsaqsi lilu nnifsu, pereżempju, għaliex ħlejjaq ta' ġmiel kbir inħolqu f'qiegħ il-baħar fejn ħadd ma jista' jarahom, jew kif kien possibbli li jiġi rrikonċiljat il-kunċett ta' Paley ta' disinn ta' ġid għall-ħlejjaq kollha, maż-żunżana <ref target="https://mt.wikipedia.org/wiki/Ichneumon">ichneumon</ref> li tipparalizza d-dud tal-ħaxix biex tagħtihom lill-bajd tagħha bħala ikel ħaj.<ref target="https://mt.wikipedia.org/wiki/Il-Paġna_prinċipali#cite_note-156">[156]</ref><ref target="https://mt.wikipedia.org/wiki/Il-Paġna_prinċipali#cite_note-157">[157]</ref> <ref target="https://mt.wikipedia.org/wiki/Il-Paġna_prinċipali#cite_note-158">[158]</ref> Baqa' pjuttost Ortodoss u kien lest li jikkwota l-Bibbja bħala awtorità fil-qasam tal-moralità, iżda ma baqgħax jemmen iktar fl-istoriċità tat-<ref target="https://mt.wikipedia.org/wiki/Testment_il-Qadim">Testment il-Qadim</ref>.<ref target="https://mt.wikipedia.org/wiki/Il-Paġna_prinċipali#cite_note-159">[159]</ref></p>
<p>Waqt li kien qiegħed jagħmel ir-riċerki tiegħu fuq it-trasformazzjoni tal-ispeċi, kien jaf li ħbiebu naturalisti kienu jqisuhom bħala ereżijiet offensivi li jipperikolaw l-ġustifikazzjoni mirakoluża li fuqha kienet imwaqqfa l-ordni soċjali; kien it-tip ta' argument radikali użat mid-dissidenti u l-atej biex jattakkaw il-pożizzjoni privileġġjata tal-Knisja Anglikana bħala l-knisja stabbilita.<ref target="https://mt.wikipedia.org/wiki/Il-Paġna_prinċipali#cite_note-160">[160]</ref> Għalkemm Darwin kiteb li r-reliġjon kienet strateġija tribali għas-sopravivenza, baqa' jemmen li Alla kien il-leġiżlatur suprem.<ref target="https://mt.wikipedia.org/wiki/Il-Paġna_prinċipali#cite_note-161">[161]</ref> Dan it-twemmin naqas bil-mod il-mod, u bil-mewt ta' bintu Annie fl-1851, fl-aħħar tilef kull fidi fil-<ref target="https://mt.wikipedia.org/wiki/Kristjaneżmu">Kristjaneżmu</ref>.<ref target="https://mt.wikipedia.org/wiki/Il-Paġna_prinċipali#cite_note-162">[162]</ref> Hu kompla jgħin il-knisja lokali fil-ħidma parrokkjali, iżda nhar ta' Ħadd kien imur jimxi filwaqt li l-familja tiegħu kienu jmorru l-knisja. Sar jaħseb li aħjar inqisu l-uġigħ u tbatija bħala riżultat ta' liġijiet ġenerali milli intervent dirett ta' Alla.
<ref target="https://mt.wikipedia.org/wiki/Il-Paġna_prinċipali#cite_note-163">[163]</ref> Mistoqsi dwar il-fehmiet reliġjużi tiegħu, kiteb li hu qatt ma kien atew  fis-sens li kien ċaħad l-eżistenza ta' Alla u li, b'mod ġenerali, "kien l-<ref target="https://mt.wikipedia.org/wiki/Anjostiċiżmu">anjostiċiżmu</ref>, li kien jiddeskrivi iktar eżatt l-istat mentali tiegħu".<ref target="https://mt.wikipedia.org/wiki/Il-Paġna_prinċipali#cite_note-164">[164]</ref></p>
<p>Il-<hi rend="italic">Lady Hope Story</hi>, ippubblikata fl-1915, sostniet li Darwin reġa' lura lejn il-Kristjaneżmu matul l-aħħar marda tiegħu. Din inċaħdet minn uliedu u l-istoriċi warrbuha bħala storja falza. Bintu, Henrietta, li kienet miegħu meta kien qiegħed imut, qalet li mhux veru li reġa' lura lejn il-Kristjaneżmu<ref target="https://mt.wikipedia.org/wiki/Il-Paġna_prinċipali#cite_note-165">[165]</ref>. Fil-fatt, l-aħħar kliem tiegħu kienu diretti lejn Emma: "Ftakar x'mara tajba kont miegħi".<ref target="https://mt.wikipedia.org/wiki/Il-Paġna_prinċipali#cite_note-166">[166]</ref></p>
Intepretazzjonijiet politiċi
<p>Il-kitba u t-teoriji ta' Darwin flimkien mal-iskoperti ġenetiċi ta' <ref target="https://mt.wikipedia.org/wiki/Gregor_Mendel">Gregor Mendel</ref> (1822-1884) huma meqjusa bħala l-bażi tal-<ref target="https://mt.wikipedia.org/wiki/Bijoloġija">bijoloġija</ref> moderna.<ref target="https://mt.wikipedia.org/wiki/Il-Paġna_prinċipali#cite_note-167">[167]</ref><ref target="https://mt.wikipedia.org/wiki/Il-Paġna_prinċipali#cite_note-168">[168]</ref> Madankollu, il-fama u l-popolarità ta' Darwin wasslu biex jiġu assoċjati ma' ismu, ideat u movimenti li għandhom x'jaqsmu indirettament biss max-xogħol tiegħu, u xi drabi huma direttament opposti għal twemminu. </p>
L-ewġenetika
<p>Wara l-pubblikazzjoni ta' <hi rend="italic">L-Oriġni</hi> minn Darwin, kuġinuh, Francis Galton, applika l-ideat tiegħu għas-soċjetà umana, u beda mill-1865 jippromwovi l-idea ta' "titjib ereditarju" li spjega fid-dettall fl-1869 u 1865.<ref target="https://mt.wikipedia.org/wiki/Il-Paġna_prinċipali#cite_note-169">[169]</ref> F'<hi rend="italic">Nisel il-bniedem</hi>, Darwin qabel li Galton kien wera li x'aktarx it-"talent" u l-"ġenju" fil-bnedmin kienu jintirtu, iżda ħaseb li l-bidliet soċjali proposti minn Galton kienu wisq <ref target="https://mt.wikipedia.org/wiki/Utopja">Utopistiċi</ref>.<ref target="https://mt.wikipedia.org/wiki/Il-Paġna_prinċipali#cite_note-170">[170]</ref> La Galton u lanqas Darwin ma pproponew ebda intervent mill-gvern u ħasbu, li l-iżjed li wieħed jista' jagħmel hu li jaħseb fl-<ref target="https://mt.wikipedia.org/wiki/Eredità">eredità</ref> meta jkun qiegħed ifittex sieħeb jew sieħba.<ref target="https://mt.wikipedia.org/wiki/Il-Paġna_prinċipali#cite_note-171">[171]</ref> Fl-1883, wara l-mewt ta' Darwin, Galton beda jsejjaħ il-filosofija soċjali tiegħu Ewġenetika.<ref target="https://mt.wikipedia.org/wiki/Il-Paġna_prinċipali#cite_note-172">[172]</ref> Fis-seklu 20, il-movimenti ewġenistiċi saru popolari f'numru ta' pajjiżi u pparteċipaw fi programmi biex jikkontrollaw ir-riproduzzjoni, fosthom l-isterilizzazzjoni furzata.<ref target="https://mt.wikipedia.org/wiki/Il-Paġna_prinċipali#cite_note-173">[173]</ref> Wara dan, dawn bdew jidhru koroh minħabba li l-ideat tagħhom bdew jintużaw mill-<ref target="https://mt.wikipedia.org/wiki/Tielet_Reich">Ġermanja Nazista</ref> fil-propaganda tagħha favur is-"safa" razzjali.<ref target="https://mt.wikipedia.org/wiki/Il-Paġna_prinċipali#cite_note-174">[174]</ref></p>
Id-Darwiniżmu soċjali
<p>L-ideat ġejjin minn <ref target="https://mt.wikipedia.org/wiki/Thomas_Malthus">Thomas Malthus</ref> u <ref target="https://mt.wikipedia.org/wiki/Herbert_Spencer">Herbert Spencer</ref> li applikaw il-kunċetti tal-evoluzzjoni u tas-"sopravivenza tal-iżjed addattati" għas-soċjetajiet, nazzjonijiet u n-negozji, saru popolari fl-aħħar tas-seklu 19 u l-bidu tal-seklu 20, sal-punt li ntużaw biex jiddefendu bosta prospettivi ideoloġiċi, kultant kontradittorji, fosthom l-ekonomija "laissez-faire",<ref target="https://mt.wikipedia.org/wiki/Il-Paġna_prinċipali#cite_note-175">[175]</ref> il-<ref target="https://mt.wikipedia.org/wiki/Kolonjaliżmu">kolonjaliżmu</ref>, ir-<ref target="https://mt.wikipedia.org/wiki/Razziżmu">razziżmu</ref> u l-<ref target="https://mt.wikipedia.org/wiki/Imperjaliżmu">imperjaliżmu</ref>. It-terminu "Darwiniżmu soċjali" beda fis-snin disgħin tas-seklu 19, imma sar magħruf u polemiku fis-snin erbgħin meta Richard Hofstadter ikkritika l-<ref target="https://mt.wikipedia.org/wiki/Konservatoriżmu">konservatoriżmu</ref> tal-"laissez-faire".<ref target="https://mt.wikipedia.org/wiki/Il-Paġna_prinċipali#cite_note-176">[176]</ref> Dawn il-kunċetti kienu jeżistu qabel il-pubblikazzjoni ta' <hi rend="italic">L-Oriġni</hi> fl-1859,<ref target="https://mt.wikipedia.org/wiki/Il-Paġna_prinċipali#cite_note-177">[177]</ref><ref target="https://mt.wikipedia.org/wiki/Il-Paġna_prinċipali#cite_note-178">[178]</ref> pereżempju, Malthus miet fl-1834<ref target="https://mt.wikipedia.org/wiki/Il-Paġna_prinċipali#cite_note-179">[179]</ref> u Spencer ippubblika l-kotba tiegħu fuq l-ekonomija fl-1851 u fl-1855.<ref target="https://mt.wikipedia.org/wiki/Il-Paġna_prinċipali#cite_note-180">[180]</ref> Darwin stess insista li l-<ref target="https://mt.wikipedia.org/wiki/Politika_soċjali">politika soċjali</ref> ma tobdix b'mod sempliċi l-kunċetti tal-ġlieda u tas-selezzjoni fin-natura,<ref target="https://mt.wikipedia.org/wiki/Il-Paġna_prinċipali#cite_note-181">[181]</ref> u għandna nestendu s-simpatija lir-razez u 'l-ġnus kollha.<ref target="https://mt.wikipedia.org/wiki/Il-Paġna_prinċipali#cite_note-182">[182]</ref><ref target="https://mt.wikipedia.org/wiki/Il-Paġna_prinċipali#cite_note-183">[183]</ref></p>
Kommemorazzjonijiet
<figure><caption>Darwin fl-1880.</caption></figure>
<p>Matul il-ħajja ta' Darwin, ħafna speċi kif ukoll postijiet issemew għalih. L-estensjoni fil-Punent tal-<ref target="https://mt.wikipedia.org/wiki/Fliegu_Beagle">Fliegu Beagle</ref>, li tgħaqqdu mal-<ref target="https://mt.wikipedia.org/wiki/Oċean_Paċifiku">Oċean Paċifiku</ref>, il-Kaptan FitzRoy semmiha il-<hi rend="italic"><ref target="https://mt.wikipedia.org/wiki/Kanal_ta'_Darwin">Kanal ta' Darwin</ref></hi>. Dan kien minħabba l-azzjoni fil-pront li ħa Darwin u tnejn jew tliet baħrin miegħu, li salvat 'l sħabu milli jiġu iżolati fuq xatt meta glaċier ikkrolla u kkawża mewġa kbira li kienet ħa tkarkrilhom id-dgħajjes.<ref target="https://mt.wikipedia.org/wiki/Il-Paġna_prinċipali#cite_note-184">[184]</ref> Il-<ref target="https://mt.wikipedia.org/wiki/Muntanja_Darwin">Muntanja Darwin</ref> fl-Andes issemiet għalih meta għalaq 25 sena.<ref target="https://mt.wikipedia.org/wiki/Il-Paġna_prinċipali#cite_note-185">[185]</ref> Meta l-<hi rend="italic">Beagle</hi> kien l-<ref target="https://mt.wikipedia.org/wiki/Awstralja">Awstralja</ref> fl-1839, <ref target="https://mt.wikipedia.org/wiki/John_Lort_Stokes">John Lort Stokes</ref> (1812-1885), ħabib ta' Darwin, skopra port naturali li l-kaptan tal-vapur <ref target="https://mt.wikipedia.org/wiki/John_Clements_Wickham">John Clements Wickham</ref> (1798-1864) semma <ref target="https://mt.wikipedia.org/wiki/Darwin_(Awstralja)">Port Darwin</ref>.<ref target="https://mt.wikipedia.org/wiki/Il-Paġna_prinċipali#cite_note-186">[186]</ref><ref target="https://mt.wikipedia.org/wiki/Il-Paġna_prinċipali#cite_note-187">[187]</ref> Il-kolonja ta' Palmerston, imwaqqfa fl-1869, imsemmiet Darwin fl-1911. Din saret l-kapitali tan-<hi rend="italic">Territorju ta' Fuq</hi> tal-Awstralja.<ref target="https://mt.wikipedia.org/wiki/Il-Paġna_prinċipali#cite_note-188">[188]</ref> Din il-belt hi kburija li għandha l-<ref target="https://mt.wikipedia.org/wiki/Università_Charles_Darwin">Università Charles Darwin</ref>.<ref target="https://mt.wikipedia.org/wiki/Il-Paġna_prinċipali#cite_note-189">[189]</ref> u l-<ref target="https://mt.wikipedia.org/wiki/Park_Nazzjonali_Charles_Darwin">Park Nazzjonali Charles Darwin</ref>.<ref target="https://mt.wikipedia.org/wiki/Il-Paġna_prinċipali#cite_note-190">[190]</ref> Il-Kulleġġ Darwin fl-Università ta' <ref target="https://mt.wikipedia.org/wiki/Cambridge">Cambridge</ref>, imwaqqaf fl-1964, issemma ad unur il-familja Darwin, nofs ir-raġuni kienet li parti mill-proprjetà li nbena fuqha kienet tagħha <ref target="https://mt.wikipedia.org/wiki/Il-Paġna_prinċipali#cite_note-191">[191]</ref>.</p>
<p>L-erbatax-il speċi ta' sponsun li kien skopra fil-<ref target="https://mt.wikipedia.org/wiki/Gżejjer_Galapagos">Gżejjer Galapagos</ref> issemew "<ref target="https://mt.wikipedia.org/wiki/Sponsuni_ta'_Darwin">sponsuni ta' Darwin</ref>"<ref target="https://mt.wikipedia.org/wiki/Il-Paġna_prinċipali#cite_note-192">[192]</ref><ref target="https://mt.wikipedia.org/wiki/Il-Paġna_prinċipali#cite_note-193">[193]</ref> Fis-sena 2000, xbieha ta' Darwin intużat mill-Bank tal-Ingilterra fuq il-karta tal-għaxar liri minflok l-immaġini ta' <ref target="https://mt.wikipedia.org/wiki/Charles_Dickens">Charles Dickens</ref>.</p>
Noti u referenzi

Sorsi
<list type="unordered"><item>Peter J. Bowler (1989). <hi rend="italic">The Mendelian Revolution: The Emergence of Hereditarian Concepts in Modern Science and Society</hi>, Johns Hopkins University Press (Baltimore) <ref target="https://mt.wikipedia.org/wiki/Special:BookSources/0485113759">ISBN 0-485-11375-9</ref></item>
<item>E. Janet Browne (1995). <hi rend="italic">Charles Darwin: vol. 1 Voyaging</hi>, Jonathan Cape (Londra) <ref target="https://mt.wikipedia.org/wiki/Special:BookSources/1844133141">ISBN 1-84413-314-1</ref></item>
<item>E. Janet Browne (2002). <hi rend="italic">Charles Darwin: vol. 2 The Power of Place</hi>, Jonathan Cape (Londra) <ref target="https://mt.wikipedia.org/wiki/Special:BookSources/0712668373">ISBN 0-7126-6837-3</ref></item>
<item>Theodosius Dobzhansky (Marzu 1973), "Nothing in Biology Makes Sense Except in the Light of Evolution", <hi rend="italic">The American Biology Teacher</hi>, <hi rend="bold">35</hi>: 125–129 (<ref target="http://www.2think.org/dobzhansky.shtml">Test sħiħ</ref>).</item>
<item>Adrian Desmond et James Moore (1991). <hi rend="italic">Darwin</hi>, Michael Joseph, Penguin Group (Londra) <ref target="https://mt.wikipedia.org/wiki/Special:BookSources/0718134303">ISBN 0-7181-3430-3</ref></item>
<item>Niles Eldredge (2006). Confessions of a Darwinist, <hi rend="italic">The Virginia Quarterly Review</hi>, Rebbiegħa 2006: 32-53 <ref target="http://www.vqronline.org/articles/2006/spring/eldredge-confessions-darwinist/#fn11">konsultazzjoni tal-25 ta' April 2008</ref>.</item>
<item>Richard Keynes (dir.) (2000). <hi rend="italic">Charles Darwin's zoology notes &amp; specimen lists from H.M.S. Beagle</hi>, Cambridge University Press (Cambridge) <ref target="http://darwin-online.org.uk/content/frameset?itemID=F1840&amp;viewtype=text&amp;pageseq=23">Ġunju–Awwissu 1836, konsultazzjoni tal-25 ta' April 2008</ref>.</item>
<item>Tony Rice (1999). Voyages. Trois siècles d'explorations naturalistes, Delachaux et Niestlé (Lausanne): 335 p. <ref target="https://mt.wikipedia.org/wiki/Special:BookSources/2603011693">ISBN 2-603-01169-3</ref></item>
<item>Momme von Sydow (2005). Darwin – A Christian Undermining Christianity? On Self-Undermining Dynamics of Ideas Between Belief and Science, in David M. Knight, Matthew D. Eddy, <hi rend="italic">Science and Beliefs: From Natural Philosophy to Natural Science, 1700–1900</hi>, Ashgate <ref target="https://mt.wikipedia.org/wiki/Special:BookSources/0754639967">ISBN 0-7546-3996-7</ref></item>
<item><ref target="http://darwin-online.org.uk/darwin.html">John van Wyhe (2006) Charles Darwin: gentleman naturalist: A biographical sketch</ref> konsultazzjoni tal-15 ta' Diċembru 2006.</item>
<item>Freeman, R. B. (1977), <ref target="http://darwin-online.org.uk/content/frameset?itemID=A1&amp;viewtype=text&amp;pageseq=1">The Works of Charles Darwin: An Annotated Bibliographical Handlist</ref> (Second ed.), Wm Dawson &amp; Sons Ltd</item></list>
Xogħlijiet ewlenin ta' Charles Darwin
<list type="unordered"><item><hi rend="italic">Journal of Researches into the Geology and Natural History of the Various Countries by H.M.S. Beagle</hi>, Londra, Henry Colburn, 1839, 614 pp. [2ni edizzjoni: 1845; 167 edizzjoni]</item>
<item><hi rend="italic">The Structure and Distribution of Coral Reefs. Being the First of the Geology of the Voyage of the Beagle, under the Command of Capt. Fitzroy, during the Years 1832 to 1836</hi>, Londra, Smith, Elder and Co., 1842. [2ni edizzjoni: 1874; 3et edizzjoni: 1889]</item>
<item><hi rend="italic">Geological Observations on the Volcanic Islands Visited during the Voyage of H.M.S. Beagle, together with some Brief Notices of the Geology of Australia and the Cape of Good Hope</hi>, Londra, Smith, Elder and Co., 1844. [2ni edizzjoni: 1876; 3et: 1891]</item>
<item><hi rend="italic">Geological Observations on South America</hi>, Londra, Smith, Elder and Co., 1846.</item>
<item><hi rend="italic">Geological Observations on Coral Reefs, Volcanic Islands and on South America</hi>, Londra, Smith, Elder and Co., 1851.</item>
<item><hi rend="italic">A Monograph of the Sub-Class Cirripedia, with Figures of all the Species, vol. I: The Lepadidae</hi>, Londra, The Ray Society, 1851.</item>
<item><hi rend="italic">A Monograph of the FossIl Lepadidae, or Pedunculated Cirripedes of Great Britain, vol. II, The Balanidae (or Sessile Cirripedes)</hi>, Londra, The Ray Society, 1854.</item>
<item>"On the Tendency of Species to Form Varieties, and on the Perpetuation of Varieties by Natural Means of Selection" (ma' A.R. Wallace), <hi rend="italic">Journal of Proceedings of the Linnean Society of London (Zoology)</hi>, vol. III, nu9, 1 ta' Lulju 1858, pp. 1-62.</item>
<item><hi rend="italic">On the Origin of Species by Means of Natural Selection, or the Preservation of Favoured Races in the Struggle for Life</hi> (<hi rend="italic">Dwar l-Oriġni tal-iSpeċi</hi>), Londra, John Murray, (24 Novembru) 1859. [2ni ed.: 7 Jannar 1860; 3et ed.: April 1861; 4a ed.: Ġunju 1866; 5es ed.: 1869; 6t ed.: Frar 1872]</item>
<item><hi rend="italic">On the Various Contrivances by which British and Foreign Orchids are Fertilised by Insects, and on the Good Effects of Intercrossing</hi>, Londra, John Murray, 1862. [2ni ed.: 1877]</item>
<item><hi rend="italic">On the Movements and Habits of Climbing Plants</hi>, Londra, Longman, 1865. [2ni ed.: 1875]</item>
<item>"Queries about Expression", 1867. Artiklu ippublikat minn R.B. Freeman u P. J. Gautrey, "Charles Darwin’s Queries about Expression", <hi rend="italic">Bulletin of the British Museum of Natural History</hi>, vol. 4, 1972, pp. 205-219.</item>
<item><hi rend="italic">The Variation of Animals and Plants under Domestication</hi>, Londra, John Murray, 2 volumi, 1868. [2ni ed.: 1875]</item>
<item><hi rend="italic">The Descent of Man, and Selection in Relation to Sex</hi>, Londra, John Murray, 2 volumi, 1871. [2ni ed.: 1874 b'nota miżjuda ta' de Th. Huxley]</item>
<item>"Pangenesis", Nature, vol. 3, 27 April 1871, <hi rend="italic">Proceedings of the Royal Society</hi>, vol. 19, pp. 393-410.</item>
<item><hi rend="italic">The Expression of the Emotions in Man and Animals</hi>, Londra, John Murray, 1872. [2ni ed.: (minn Francis Darwin) en 1890]</item>
<item>"Origin of Certain Instincts", Nature, vol. 7, 3 April 1873, pp. 417-418.</item>
<item><hi rend="italic">Insectivorous Plants</hi>, Londra, John Murray, 1875. [2ni ed.: 1888]</item>
<item><hi rend="italic">The Effects of Cross and Self-Fertilisation in the Vegetable Kingdom</hi>, Londra, John Murray, 1876. [2ni ed.: 1878]</item>
<item>"Report of the Royal Commission on the Pratice of Subjecting Live Animals to Experiments for Scientific Purposes", Londra, Her Majesty’s Stationery Office, 1876, pp. 234, 4662-4672.</item>
<item><hi rend="italic">The Different Forms of Flowers on Plants of the Same Species</hi>, Londra, John Murray, (9 juillet) 1877. [2ni ed.: 1878; 3et ed.: 1880, bi prefazju minn Francis Darwin]</item>
<item>"A Biographical Sketch of an Infant", Mind, vol. 2, Lulju 877, pp. 285-294. [Trad. Franċiża f'la Revue scientifique, vol. 13, 1877, pp. 25-29]</item>
<item>"Preliminary Notice " f' E. Krause, Erasmus Darwin, Londra, John Murray (xogħol tradott mill-Ġermaniż), 1879.</item>
<item><hi rend="italic">The Power of Movement in Plants</hi> (b'kolaborazzjoni ma' Francis Darwin), Londra, John Murray, 1880.</item>
<item><hi rend="italic">The Formation of Vegetable Mould, through the Action of Worms, with Observations on their Habits</hi>, Londra, John Murray, (10 Ottubru) 1881.</item>
<item>"The Action of Carbonate of Ammonia on Chlorophyll Bodies", Journal of the Linnean Society of London (Botanic), vol. 19, 1882, pp. 262-284. Kommunikazzjoni moqrija minn Francis Darwin is-6 ta' Marzu u t-28 ta' Awwissu 1882</item></list>
Ħoloq esterni


<list type="unordered"><item>(FR)  <ref target="http://www.darwinisme.org/">Institut Charles Darwin International</ref></item>
<item>(EN)  <ref target="http://darwin-online.org.uk/">Xogħlijiet sħaħ ta' Charles Darwin</ref></item>
<item>(EN)  <ref target="http://www.thesecondevolution.com/darwin_intro.html">Bijografija bl-istampi ta' Charles Darwin</ref></item>
<item>(EN)  <ref target="http://www.darwinproject.ac.uk/">Darwin project</ref> il-korrispondenza kollha ta' Darwin fuq il-linja</item>
<item>(EN)  <ref target="http://www.darwin200.org/">Darwin 200: Ċelebrazzjoni tal-biċentinarju ta' Charles Darwin</ref></item>
<item>(EN)  <ref target="http://worldcat.org/identities/lccn-n78-95637">Xogħlijiet dwar u ta' Charles Darwin</ref></item></list>
</text></body></html>