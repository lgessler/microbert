<html><body><text id="wikipedia_mt_wikipedia_org__27014.html" ns="0" revid="269145" sourceurl="https://mt.wikipedia.org/wiki/%C5%BBona_Protetta_ta%27_Jungfrau-Aletsch" title="Żona Protetta ta' Jungfrau-Aletsch" type="wikipedia">Żona Protetta ta' Jungfrau-Aletsch<figure><caption>Veduta ta' Finsteraarhorn</caption></figure>
<p>Iż-<hi rend="bold">Żona Protetta</hi> <hi rend="bold">ta'</hi> <hi rend="bold">Jungfrau-Aletsch</hi> (magħrufa uffiċjalment bħala l-<hi rend="bold">Alpi Żvizzeri</hi> <hi rend="bold">ta'</hi> <hi rend="bold">Jungfrau-Aletsch</hi>) tinsab fil-Lbiċ tal-<ref target="https://mt.wikipedia.org/wiki/Żvizzera">Iżvizzera</ref> bejn il-kantons ta' <ref target="https://mt.wikipedia.org/wiki/Bern">Bern</ref> u <ref target="https://mt.wikipedia.org/wiki/Valais">Valais</ref>. Hija reġjun muntanjuż fin-naħa l-iktar fil-Lvant tal-<ref target="https://mt.wikipedia.org/wiki/Alpi">Alpi</ref> ta' Bern, li fih il-parti tat-Tramuntana ta' Jungfrau u ta' Eiger, u l-iżgħar żona glaċjali fil-Punent tal-Ewrasja, li tinkludi l-Glaċier ta' Aletsch. Iż-Żona Protetta ta' Jungfrau-Aletsch hija l-ewwel <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> Naturali tal-<ref target="https://mt.wikipedia.org/wiki/UNESCO">UNESCO</ref> fl-Alpi u tniżżel  fil-lista fl-2001.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Geografija u klima
<figure><caption>Ir-rifuġji tal-muntanji tal-wied tal-Glaċier ta' Unteraar</caption></figure>
<p>Ir-rifuġji tal-muntanji fil-wied tal-Glaċier ta' Unteraar</p>
<p>Iż-Żona Protetta ta' Jungfrau-Aletsch tinsab fl-Alpi Żvizzeri bejn l-Oberland ta' Bern u l-Grigal ta' Valais, madwar 25 kilometru fin-Nofsinhar ta' <ref target="https://mt.wikipedia.org/wiki/Interlaken">Interlaken</ref> u 20 kilometru fit-Tramuntana ta' <ref target="https://mt.wikipedia.org/wiki/Brig">Brig</ref>. Is-sit ikopri l-katina muntanjuża kollha ta' Aar mill-Oeschinensee fil-Punent sal-Grimselsee (mhux inkluża) fil-Lvant, inkluż il-baċiri tal-glaċieri Aletsch, Fiescher, Aar u Grindelwald.</p>
<p>L-iktar punt punt għoli huwa l-Finsteraarhorn li b'għoli ta' 4,270 metru, hija wkoll l-ogħla muntanja fl-Alpi ta' Bern. Tmien qċaċet oħra 'l fuq minn 4,000 metru jinsabu fiż-żona: Aletschhorn, Jungfrau, Mönch, Schreckhorn, Gross Fiescherhorn, Hinter Fiescherhorn, Grünhorn u Lauteraarhorn.</p>
<figure><caption>Il-Glaċier ta' Aletsch</caption></figure>
<p>Il-medda ta' xifer il-qċaċet li tissepara l-kantons ta' Valais u ta' Bern hija l-medda ta' xifer il-qċaċet ewlenija fl-<ref target="https://mt.wikipedia.org/wiki/Ewropa">Ewropa</ref>. Il-widien prinċipali fuq in-naħa tat-Tramuntana jinżlu fid-direzzjoni tat-Tramuntana taħt in-naħa ta' Jungfrau, ta' Mönch u ta' Eiger għal 20 kilometru, u mbagħad taħt in-naħa ta' Aar, tributarju tar-<ref target="https://mt.wikipedia.org/wiki/Renu">Renu</ref> li jibqa' għaddej sal-Baħar tat-Tramuntana. Il-widien tan-Nofsinhar jiskulaw fil-wied tal-Lbiċ tar-Rhone li jibqa' għaddej sal-<ref target="https://mt.wikipedia.org/wiki/Baħar_Mediterran">Baħar Mediterran</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-klima tar-reġjun hija influwenzata b'mod qawwi mill-għoli tal-muntanji. Dawn jagħmluha ta' barriera bejn il-klima sottooċeanika bil-preċipitazzjoni tat-Tramuntana u l-klima iktar niexfa tal-muntanji u l-għoljiet ta' Valais li jħarsu lejn in-Nofsinhar. Fuq in-naħa tat-Tramuntana, ix-xita taqbeż l-2,200 millimetru, u l-biċċa l-kbira tagħha tinżel fis-sajf, iżda fuq in-naħa tan-Nofsinhar, ix-xita tlaħħaq biss l-1,000 millimetru, u tinżel l-iktar fix-xitwa. Valais tesperjenza klima sottokontinentali f'altitudnijiet baxxi u medji u hija semiarida ferm. It-temperaturi annwali medji jvarjaw bejn -8.5 °C f'Jungfraujoch (3,500 metru) u 9.1 °C fi Brig (700 metru).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Karatteristiċi fiżiċi
<p>Iż-Żona Protetta ta' Jungfrau-Aletsch hija kważi mhux mimsusa, għajr għal xi mogħdijiet u għorfiet fil-muntanji. Hija glaċjata ferm. Madwar nofs iż-żona tinsab f'għoli ta' iktar minn 2,600 metru, ftit mijiet ta' metri inqas mil-limitu bejn l-akkumulazzjoni tal-glaċieri u ż-żoni tal-ablazzjoni. L-erja totali koperta mill-glaċier tammonta għal 35,000 ettaru, u din hija l-ikbar żona kontinwa ta' silġ fl-Alpi. L-ikbar u l-itwal glaċier fl-Alpi, il-Glaċier ta' Aletsch huwa twil 23 kilometru u għandu ħxuna massima ta' 900 metru f'Konkordiaplatz.</p>
Erja
<p>Is-sit protett ikopri erja ta' 82,388 ettaru, li tinkludi t-53,888 ettaru eżistenti tas-Sit ta' Wirt Dinji tal-UNESCO kif ukoll estensjonijiet fuq iż-żewġ truf li jammontaw għal total ta' 28,500 ettaru ieħor. 56% tas-sit jinsab fil-Kanton ta' Valais, filwaqt li 44% tas-sit jinsab fil-Kanton ta' Bern.</p>
Flora u fawna
<figure><caption>Mogħża Alpina tal-barr</caption></figure>
<p>Il-glaċieri u l-blat jikkostitwixxu 80% taż-żona; 6% hija art forestali, 5.2% hija mergħa Alpina, u 8% hija art xagħrija. L-altitudni hija l-iktar fattur b'saħħtu li jinfluwenza d-distribuzzjoni u d-diversità tal-veġetazzjoni. Fi ħdan iż-żona protetta hemm 1,800 speċi ta' pjanti vaskolari u 700 muski. Il-perjodu tat-tkabbir jonqos iktar ma tiżdied l-altitudni, iżda hemm 529 speċi ta' fanerogami u pteridofiti 'l fuq mil-linja tas-siġar. Il-foresti muntanjużi b'siġar b'weraq wesgħin jestendu minn 900 metru sa 1,300 metru fuq ix-xaqlibiet li jħarsu lejn it-Tramuntana. Fuq ix-xaqlibiet li jħarsu lejn in-Nofsinhar, l-istess żona hija bejn wieħed u ieħor 200 metru ogħla. Iż-żona sottoalpina tinsab bejn 1,300 metru sa 2,000 metru, bejn iż-żona alpina u dik tas-siġar bil-weraq wesgħin. Xi speċijiet karatteristiċi huma s-siġar taż-żnuber Żvizzeri (<hi rend="italic">Pinus Cembra</hi>) u s-siġar tal-abit tan-<ref target="https://mt.wikipedia.org/wiki/Norveġja">Norveġja</ref> (<hi rend="italic">Picea abies</hi>) fuq in-naħat tat-Tramuntana u tan-Nofsinhar rispettivament. Eżempju ta' foresta ta' <hi rend="italic">Pinus cembra</hi> hija l-Foresta ta' Aletsch 'il fuq mill-Glaċier ta' Aletsch u qrib il-linja tas-siġar. Din żviluppat fuq il-morena tal-glaċier wara l-estensjoni massima tagħha fl-1850. Iż-żona direttament 'il fuq mil-linja tas-siġar tifforma roqgħa ta' veġetazzjoni f'moxa mgħaddra u bur Alpin bil-ħaxix.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fis-sit ġew irreġistrati 1,250 speċi ta' fawna, fosthom 271 vertebrat: 42 <ref target="https://mt.wikipedia.org/wiki/Mammiferu">mammiferu</ref>, 99 <ref target="https://mt.wikipedia.org/wiki/Għasfur">għasfur</ref>, tmien rettili, erba' anfibji u seba' speċijiet ta' ħut, kif ukoll bosta invertebrati, inkluż 97 mollusk u 979 insett. L-istess bħall-kumplament tal-Alpi, xi speċijiet komuni huma l-kamoxx (<hi rend="italic">Rupicapra rupicapra</hi>), il-mogħża Alpina tal-barr (<hi rend="italic">Capra ibex</hi>), u ċ-ċerva ħamra (<hi rend="italic">Cervus elaphus</hi>). Mammiferi iżgħar jinkludu l-<ref target="https://mt.wikipedia.org/wiki/Liebru">liebru</ref> tal-muntanji (<hi rend="italic">Lepus timidus</hi>), il-volpi (<hi rend="italic">Vulpes vulpes</hi>), l-ermellin (<hi rend="italic">Mustela erminea</hi>), il-far il-ġebel (<hi rend="italic">Marmota marmota</hi>) u l-linċi (<hi rend="italic">Felis lynx</hi>) li ġiet introdotta mill-ġdid.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Turiżmu
<figure><caption>Il-linja tas-siġar tal-Foresta ta' Aletsch u ċ-ċentru ta' Pro Natura</caption></figure>
<p>Ir-reġjuni tal-Oberland ta' Bern u ta' Valais ilhom destinazzjonijiet turistiċi popolari mis-seklu 19. It-tixbit sal-quċċata tal-Jungfrau beda fl-1811 u fuq il-Finsteraarhorn fl-1812. L-ewwel turisti kienu jiġu l-iktar fis-sajf, iżda fis-snin 30 tas-seklu 20, l-isports tax-xitwa saru popolari wkoll. </p>
<p>Fuq in-naħa tat-Tramuntana, il-viżitaturi jistgħu jżuru s-sit biss permezz tal-linja ferrovjarja ta' Jungfrau li twassal sa Jungfraujoch. Il-linja ferrovjarja biddlet is-sit minn wiċċ tal-muntanja inaċċessibbli għal sit aċċessibbli ħafna u li jżuruh popolazzjonijiet kbar tal-madwar. Il-linja ferrovjarja ta' Jungfrau nbniet bejn l-1870 u l-1912, u tieħu lill-viżitaturi minn Kleine Scheidegg (2,061 metru) sa Jungfraujoch (3,454 metry), il-biċċa bejn Mönch u Jungfrau. </p>
<p>Fuq in-naħa tan-Nofsinhar, iż-żona ta' Riederalp-Bettmeralp tospita l-biċċa l-kbira tal-viżitaturi. Reġjuni abitati oħra fil-marġni huma Kandersteg u Lötschental. In-network ta' mogħdijiet għall-mixi huwa żviluppat sew madwar is-sit iżda mhux eżistenti fil-qalba tiegħu u għalhekk mhux aċċessibbli għall-mixi. Is-sit jista' jiġi aċċessat biss minn xabbata tal-muntanji bl-esperjenza u hemm sensiela ta' 37 xelter u ħames rifuġji tal-muntanji b'total ta' 1,582 sodda, ġestiti mill-Klabb Alpin Żvizzeru. Iċ-ċentru ekoloġiku ta' Aletsch f'Riederalp li huwa ġestit minn Pro Natura jiffunzjona bħala ċentru għall-viżitaturi.</p>
Storja
<list type="unordered"><item>1933: il-protezzjoni tal-foresta ta' Aletsch tiġi ġestita mill-kanton ta' Valais</item>
<item>1960: il-kanton ta' Bern jieħu ħsieb il-protezzjoni tal-Wied superjuri ta' Lauterbrunnen</item>
<item>1983: l-Alpi ta' Bern jiġu inklużi fl-Inventarju Federali tal-Pajsaġġi u tal-<ref target="https://mt.wikipedia.org/wiki/Monument">Monumenti</ref> Naturali, b'reviżjoni taż-żona fl-1998</item>
<item>2001: iż-żona titniżżel fil-lista ta' Siti ta' Wirt Dinji tal-UNESCO bl-isem ta' <hi rend="italic">Jungfrau-Aletsch-Bietschhorn</hi></item>
<item>2007: is-sit jiġi estiż u l-isem uffiċjali jsir <hi rend="italic">l-Alpi Żvizzeri ta' Jungfrau-Aletsch</hi></item></list>
Sit ta' Wirt Dinji
<figure><caption>Veduta ta' Schilthorn u l-Alpi ta' Bern</caption></figure>
<p>Iż-Żona Protetta ta' Jungfrau-Aletsch, magħrufa uffiċjalment fil-lista bħala l-Alpi Żvizzeri ta' Jungfrau-Aletsch, ġiet iddeżinjata bħala Sit ta' Wirt Dinji tal-UNESCO fl-2001 u s-sit ġie estiż fl-2007.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali"; <hi rend="bold">il-kriterju (viii)</hi> "Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta' art, jew il-karatteristiċi ġeomorfiċi jew fiżjografiċi sinifikanti"; u <hi rend="bold">l-kriterji (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>