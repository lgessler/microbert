<html><body><text id="wikipedia_mt_wikipedia_org__24862.html" ns="0" revid="267476" sourceurl="https://mt.wikipedia.org/wiki/Santa_Gianna_Beretta_Molla" title="Santa Gianna Beretta Molla" type="wikipedia">Santa Gianna Beretta Molla
<p><hi rend="bold">Santa Gianna Beretta Molla</hi> (twieldet f’<ref target="https://mt.wikipedia.org/wiki/Milan">Milan</ref> fl-4 ta' Ottubru 1922 - mietet fit-28 ta' April 1962) hija qaddisa <ref target="https://mt.wikipedia.org/wiki/Taljan">Taljana</ref> li għamlet att erojku meta tat ħajjitha għat-tarbija tagħha.</p>
<p>Gianna Beretta kienet l-għaxar minn tlettax-il wild ta’ Alberto u Maria Beretta. Trabbiet f’familja tajba; tnejn minn ħutha saru qassisin u oħtha soru. Meta kienet għadha qed tistudja, bdiet taħdem mal-foqra u mal-anzjani, u ngħaqdet mas-Soċjeta ta’ San Vinċenz de Paul.</p>
<p>Gradwat bħala <ref target="https://mt.wikipedia.org/wiki/Tabib">tabiba</ref> u <ref target="https://mt.wikipedia.org/wiki/Kirurgu">kirurgu</ref> fl-Università ta’ <ref target="https://mt.wikipedia.org/wiki/Pavia">Pavia</ref> fl-1949, u fetħet klinika għal rasha sena wara. Reġgħet ingħatat għall-istudju, din id-darba tal-pedjatrija, u meta temmet dan, bdiet taħdem l-iktar mal-ommijiet, mat-trabi, mal-anzjani u mal-foqra. Kienet attiva ħafna fl-Azzjoni <ref target="https://mt.wikipedia.org/wiki/Kattoliċiżmu">Kattolika</ref>. Kienet ukoll tħobb ħafna l-iskijjar. Għamlet żmien tikkunsidra jekk tidħolx soru, iżda meta kellha 33 sena żżewġet lil <ref target="https://mt.wikipedia.org/wiki/Pietro_Molla">Pietro Molla</ref> f’<ref target="https://mt.wikipedia.org/wiki/Magenta">Magenta</ref>. Saret omm ta’ tlett itfal, iżda kompliet xorta l-karriera tagħha ta’ tabiba, li kienet tħares lejha bħala missjoni u rigal minn Alla.</p>
<p>Sitt snin wara li żżewġet, f’Settembru 1961, Gianna operawha biex ineħħulha tumur mill-utru li kien qed jikkawżalha ħafna uġigħ u jippressa fuq it-tarbija f’ġufha. "Tlabt ħafna f’dawn il-ġranet. B’fidi u tama fdajt lili nnifsi lill-Mulej… nafda f’Alla, iva; iżda issa rrid naqdi dmiri bħala omm. Inġedded lill-Mulej l-offerta ta’ ħajti. Jiena lesta għal kollox, biex insalva lit-tarbija." Fil-Ġimgħa l-Kbira tal-1962, Gianna daħlet l-isptar biex twelled ir-raba’ tarbija. Ftit qabel ħelset qalet lil żewġha: "Jekk tiġi biex tiddeċiedi bejni u t-tarbija, tinkwieta xejn: agħżel – u jien hekk irrid – lit-tarbija, salvaha." Fl-aħħar ġimgħa tat-tqala kienet tgħid: “Dak kollu li Alla jrid”.</p>
<p>Il-kirurgu rrakkomandalha li tagħmel <ref target="https://mt.wikipedia.org/wiki/Abort">abort</ref> jekk riedet issalva ħajjitha. Iżda hi ma riditx u mietet ġimgħa wara li welldet, nhar it-28 ta’ April 1962 fi sptar f’<ref target="https://mt.wikipedia.org/wiki/Monza">Monza</ref>, fl-età ta’ 40 sena. Qabel ħajjitha, kienet tiġi l-ewwel il-ħajja tat-tarbija li kienet għadha ma twilditx. Illum dik il-wild hija tabiba hi ukoll u hija involuta fil-moviment favur il-ħajja. Il-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> ddikjara lil Gianna Beretta Molla qaddisa fl-2004.</p>
</text></body></html>