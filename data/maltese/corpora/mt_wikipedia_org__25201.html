<html><body><text id="wikipedia_mt_wikipedia_org__25201.html" ns="0" revid="257409" sourceurl="https://mt.wikipedia.org/wiki/James_Martin" title="James Martin" type="wikipedia">James Martin<p><hi rend="bold">James Martin</hi> (1857, il-<ref target="https://mt.wikipedia.org/wiki/Marsa">Marsa</ref>, <ref target="https://mt.wikipedia.org/wiki/Malta">Malta</ref> — <ref target="https://mt.wikipedia.org/wiki/Liżbona">Liżbona</ref>, 1925, il-<ref target="https://mt.wikipedia.org/wiki/Portugall">Portugall</ref>) kien esploratur Malti ta' inteliġenza kbira iżda li kien ibati mid-dislessija. Il-mara li żżeweġ nafu li kienet bint tabib Portugiż iżda li ftit li xejn hemm informazzjoni dwarha. </p>
<p>Sakemm kellu seba' snin mar l-iskola iżda kellu jieqaf minħabba il-kundizzjoni li kellu. Missier kien jaħdem fuq il-baħar u għalhekk it-tfajjel James seta' jqatta' ħafna ħin il-Port il-Kbir. Hemmhekk iltaqa' ma bosta baħrin  fejn seta' jisma' ġrajjiet diversi dwar artijiet imbegħdin. James kien jibqa' imsaħħar jisma' dawn l-istejjer. Aktar ma beda' jgħaddi iż-żmien, aktar James kien jitħajjar li jaħdem fuq il-baħar - wieħed mill-ewwel xogħlijiet tiegħu kien ta' ħajjat tal-qlugħ, iżda dan l-impjieg ma' kienx jirrendilu wisq għaldaqstant malli wasal fl-età ta' sittax-il sena, James daħal baħri mal-flotta Inġliża li dak iż-żmien kienet għadha tiggverna lill-Gżejjer Maltin. Permezz ta' dan ix-xogħol huwa seta' jaqta' xewqtu li jdur ħafna pajjiżi. </p>
<p>Vjaġġ importanti ta' dan l-esploratur huwa dak lejn l-<ref target="https://mt.wikipedia.org/wiki/Afrika">Afrika</ref>. Tant baqa' impressjonat minn dan il-kontinent li ddeċieda li jibqa' hemm. Ta' bniedem ta' intelliġenza kbira li kien ma damx ma' tgħallem il-lingwi tal-post. Għamel ukoll ħafna ħbieb Afrikani, fosthom kapijiet ta' rħula u tribujiet li kienu jħobbu ħafna il-karattru ferrieħi tiegħu. </p>
<p>Darba James Martin iltaqa' ma esploratur Ingliż. Dan stiednu jmur miegħu fuq spedizzjoni lejn il-<ref target="https://mt.wikipedia.org/wiki/Muntanja_Kilimanġaro">Muntanja Kilimanġaro</ref>. Il-post kien dak fejn tgħix it-tribù Maasai, din hi tribù magħmula minn ġellieda ħorox. </p>
<p>Wara il-vjaġġ imsemmi Martin waqqaf mix-xogħol, però ma kienx it-tmiem tal-avventuri tiegħu minħabba l-fatt li kellu ħafna domandi min-neguzjanti biex imur magħhom fuq vjaġġi twal f'dawn l-artijeit tal-kontinent Afrikan.</p></text></body></html>