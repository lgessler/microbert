<html><body><text id="wikipedia_mt_wikipedia_org__8220.html" ns="0" revid="269866" sourceurl="https://mt.wikipedia.org/wiki/John_O%27Shea" title="John O'Shea" type="wikipedia">John O'Shea
<p><hi rend="bold">John Francis O'Shea</hi> (<ref target="https://mt.wikipedia.org/wiki/Waterford">Waterford</ref>, <ref target="https://mt.wikipedia.org/wiki/30_ta'_April">30 ta' April</ref> <ref target="https://mt.wikipedia.org/wiki/1981">1981</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> li attwalment qiegħed iservi bħala kowċ tal-ewwel tim ta' <ref target="https://mt.wikipedia.org/wiki/Reading_FC">Reading</ref>.</p>
Karriera
Manchester United
<p>Wara li kompla l-iskola f'Waterfod u tejjeb it-teknika tiegħu fil-futbol mal-klabbs lokali ta' Ferrybank AFC u Bohemians, O'Shea ingħaqad ma' <ref target="https://mt.wikipedia.org/wiki/Manchester_United_FC">Manchester United</ref>. Hu ffirma l-ewwel kuntratt professjonali tiegħu fl-età ta' 17-il sena, u d-debutt professjonali wasal fl-1999 kontra <ref target="https://mt.wikipedia.org/wiki/Aston_Villa_FC">Aston Villa</ref> f'<ref target="https://mt.wikipedia.org/wiki/Villa_Park">Villa Park</ref>. Wara perjodi ta' self mat-timijiet ta' <ref target="https://mt.wikipedia.org/wiki/AFC_Bournemouth">Bournemouth</ref> u <ref target="https://mt.wikipedia.org/wiki/Royal_Antwerp_FC">Royal Antwerp</ref>, hu rritorna Manchester biex jibda' jkun plejer mal-ewwel tim għall-istaġun 2002–03, fejn wera il-versatilità ta' logħob fosthom fin-naħa leminija, xellugija u dik ċentrali tad-difiża u anki fil-pożizzjoni ċentrali ta' nofs il-grawnd matul l-istaġun tas-suċċess fil-<ref target="https://mt.wikipedia.org/wiki/Premier_League_2002–03">kampanja tal-Premiership 2002–03</ref>.</p>
<p>Fl-<ref target="https://mt.wikipedia.org/wiki/Premier_League_2004–05">istaġun 2004–05</ref> wera logħob deludenti u kien hemm għajdut li l-Irlandiż seta' jitlaq minn Manchester, b'<ref target="https://mt.wikipedia.org/wiki/Newcastle_United_FC">Newcastle United</ref> u <ref target="https://mt.wikipedia.org/wiki/Liverpool_FC">Liverpool</ref> kienu fost l-interessati. Waħda minn fost il-ftit okkażjonijiet denji ta' nota għal dak l-istaġun kemmxejn diżappuntanti ta' United kienet ir-rebħa barra minn darhom ta' 4–2 fuq <ref target="https://mt.wikipedia.org/wiki/Arsenal_FC">Arsenal</ref>, fejn O'Shea skorja r-raba' gowl meta qabbeż fuq il-gowlkiper ta' Arsenal <ref target="https://mt.wikipedia.org/wiki/Manuel_Almunia">Manuel Almunia</ref> minn tarf il-kaxxa.</p>
<p>Iż-żmien barra mil-logħob ta' <ref target="https://mt.wikipedia.org/wiki/Gary_Neville">Gary Neville</ref>, taw lil O'Shea aktar opportunitajiet mal-ewwel tim fl-<ref target="https://mt.wikipedia.org/wiki/Premier_League_2005–06">istaġun 2005–06</ref>. Hu kien ikkritikat għall-prestazzjonijiet negattivi, u kien hemm xniegħat li seta' kien wieħed mill-plejers li kienu ġew ikkritikati mill-veteran ta' United, <ref target="https://mt.wikipedia.org/wiki/Roy_Keane">Roy Keane</ref>, f'intervista kontroversjali fuq l-istazzjon televiż tal-klabb <ref target="https://mt.wikipedia.org/wiki/Manchester_United_TV">MUTV</ref>.</p>
<p>Fl-4 ta' Frar 2007, waqt il-logħba tal-kampjonat kontra <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, O'Shea ħa post <ref target="https://mt.wikipedia.org/wiki/Edwin_van_der_Sar">Edwin van der Sar</ref> bejn il-lasti hekk kif van der Sar kellu joħroġ barra mill-grawnd minħabba li kien kiser imnieħru u Manchester United kienu diġà wżaw it-tliet sostituzzjonijiet kollha. Matul dan il-ħin hu rnexxielu jopponi lill-kompatrijott fit-tim oppost, <ref target="https://mt.wikipedia.org/wiki/Robbie_Keane">Robbie Keane</ref>, milli jiskorja b'salvataġġ bi ftit minuti mit-tmiem. Wara dan l-inċident, il-partitarji ta' United kantaw fuq it-tribuni tal-istadju "<hi rend="italic">Ireland's number one</hi>" ("In-numru wieħed tal-Irlanda") ad unur ta' O'Shea.</p>
<p>Xahar wara hu rebaħ bil-kbir fuq il-partitarji ta' United wara li skorja gowl fil-ħin miżjud kontra r-rivali eterni <ref target="https://mt.wikipedia.org/wiki/Liverpool_FC">Liverpool</ref> f'<ref target="https://mt.wikipedia.org/wiki/Anfield">Anfield</ref> f'partita mill-kampjonat, wara li kien daħal bħala sostitut għal <ref target="https://mt.wikipedia.org/wiki/Wayne_Rooney">Wayne Rooney</ref>. Dan il-gowl kien importanti għal United fi triqithom biex jiksbu t-trofew tal-Premiership għall-<ref target="https://mt.wikipedia.org/wiki/Premier_League_2006–07">istaġun 2006–07</ref>. Hu wkoll salva lit-tim kontra <ref target="https://mt.wikipedia.org/wiki/Everton_FC">Everton</ref> fl-aħħar partita tal-istaġun meta l-gowlkiper ta' Everton <ref target="https://mt.wikipedia.org/wiki/Iain_Turner">Iain Turner</ref> ma kkontrollax il-ballun minn <hi rend="italic">corner</hi> ta' <ref target="https://mt.wikipedia.org/wiki/Ryan_Giggs">Ryan Giggs</ref>, u hu tefa' l-ballun fix-xibka. United ħarġu rebbieħa 4–2. Dan kien gowl aktar deċiżiv, hekk kif <ref target="https://mt.wikipedia.org/wiki/Bolton_Wanderers_FC">Bolton</ref> kienu qegħdin pari ma' <ref target="https://mt.wikipedia.org/wiki/Chelsea_FC">Chelsea</ref> fl-istess ħin u telfa kien jerġa' jitfa' lil Chelsea fit-tellieqa għar-rebħ tat-titlu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Matul l-<ref target="https://mt.wikipedia.org/wiki/Premier_League_2007–08">istaġun 2007–08</ref>, Manchester United użaw lil O'Shea bħala attakkant ta' emerġenza minħabba problemi ta' plejers barra minħabba li kienu mweġġa. L-użu tiegħu bħala attakkant tatu d-distinzjoni li lagħab f'kull pożizzjoni għal Manchester United.</p>
<p>Fit-23 ta' Novembru 2007, John O'Shea estenda l-kuntratt ma' Manchester United, li b'hekk se jżommu mal-klabb sal-2012. O'Shea ingħata l-faxxa ta' <ref target="https://mt.wikipedia.org/wiki/Kaptan_(futbol)">kaptan</ref> għall-ewwel darba fit-telfa li Manchester United sofrew kontra <ref target="https://mt.wikipedia.org/wiki/Coventry_City_FC">Coventry City</ref> fir-raba' rawnd tal-<ref target="https://mt.wikipedia.org/wiki/Football_League_Cup">League Cup</ref> bl-iskor ta' 2–0 biż-żewġ gowls jaslu mill-internazzjonali Malti <ref target="https://mt.wikipedia.org/wiki/Michael_Mifsud">Michael Mifsud</ref>.</p>
<p>Matul l-<ref target="https://mt.wikipedia.org/wiki/Premier_League_2008–09">istaġun 2008–09</ref>, O'Shea sar regulari fi ħdan it-tim, fejn kien is-sostitut ideali għal <ref target="https://mt.wikipedia.org/wiki/Wes_Brown">Wes Brown</ref> u <ref target="https://mt.wikipedia.org/wiki/Gary_Neville">Gary Neville</ref>, li t-tnejn kienu mweġġgħin b'mod regulari. O'Shea beda l-finali tal-<ref target="https://mt.wikipedia.org/wiki/Football_League_Cup">League Cup</ref> 2009, qabel ma' <ref target="https://mt.wikipedia.org/wiki/Nemanja_Vidić">Nemanja Vidić</ref> ħadlu post fis-76 minuta, b'United joħorġu rebbieħa 4–1 bil-<ref target="https://mt.wikipedia.org/wiki/Għoti_tal-penalties">penalties</ref>. Fid-29 ta' April 2009, O'Shea skorja l-ewwel gowl tal-partita mill-ewwel leg tas-semifinali tal-<ref target="https://mt.wikipedia.org/wiki/UEFA_Champions_League_2008–09">UEFA Champions League</ref> kontra <ref target="https://mt.wikipedia.org/wiki/Arsenal_FC">Arsenal</ref>, li ħejja t-triq għall-progress għall-finali, wara skor aggregat ta' 4–1 wara t-tieni leg. Fil-finali tal-istess kompetizzjoni, O'Shea lagħab id-disgħin minuta fil-konfront kontra <ref target="https://mt.wikipedia.org/wiki/Barcelona_FC">Barcelona</ref>, li rriżultat f'telfa ta' 2–0 għat-tim Ingliż.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>O'Shea libes il-faxxa ta' <ref target="https://mt.wikipedia.org/wiki/Kaptan_(futbol)">kaptan</ref> għat-tieni darba fl-ewwel partita tal-<ref target="https://mt.wikipedia.org/wiki/Premier_League_2009–10">istaġun 2009–10</ref> kontra <ref target="https://mt.wikipedia.org/wiki/Birmingham_City_FC">Birmingham City</ref>, waqt li ċċelebra t-350 logħba tiegħu bil-flokk tal-United kontra <ref target="https://mt.wikipedia.org/wiki/Stoke_City_FC">Stoke City</ref> fid-29 ta' Settembru 2009, bl-ewwel gowl tiegħu f'iktar minn sentejn.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Sunderland
<p>Fis-7 ta' Lulju 2011, O'Shea ingħaqad ma' <ref target="https://mt.wikipedia.org/wiki/Sunderland_AFC">Sunderland</ref> fejn iffirma kuntratt ta' erba' snin.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Internazzjonali
<p>John O'Shea deher għall-ewwel darba mat-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">tim nazzjonali Irlandiż</ref> fil-15 ta' Awissu 2001 meta daħal bħala sostitut fl-84 minuta kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kroazja">Kroazja</ref>. Id-debutt kien wieħed diżappuntanti minħabba li rregala penalty fil-ħin miżjud, li rriżulta bl-Irlanda titlef il-vantaġġ u l-partita tispiċċa 2–2. Fid-19 ta' Awwissu, O'Shea skorja l-ewwel gowl internazzjonali meta skorja l-ewwel gowl fir-rebħa tal-Irlanda kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstralja">Awstralja</ref>.</p>
Unuri
Klabb
Manchester United
<list type="unordered"><item><ref target="https://mt.wikipedia.org/wiki/FA_Premier_League">FA Premier League</ref>: 2002–03, 2006–07, 2007–08, 2008–09, 2010–11</item>
<item><ref target="https://mt.wikipedia.org/wiki/FA_Cup">FA Cup</ref>: 2003–04</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2005–06, 2008–09, 2009–10</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 2003, 2007, 2008, 2010</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>