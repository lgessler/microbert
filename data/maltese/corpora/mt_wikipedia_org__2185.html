<html><body><text id="wikipedia_mt_wikipedia_org__2185.html" ns="0" revid="250158" sourceurl="https://mt.wikipedia.org/wiki/Akkademja_tal-Malti" title="Akkademja tal-Malti" type="wikipedia">Akkademja tal-Malti<figure><caption>L-emblema tal-Akkademja tal-Malti</caption></figure>
<p>L-<hi rend="bold">Akkademja tal-Malti</hi> hija għaqda li taħdem favur it-tixrid tal-<ref target="https://mt.wikipedia.org/wiki/Lingwa_Maltija">lingwa Maltija</ref>. Din twaqqfet fl-14 ta' Novembru, 1920, bħala <hi rend="italic">L-Għaqda tal-Kittieba tal-Malti</hi>.</p>
<p>L-ewwel ħsieb tal-Għaqda tal-Kittieba tal-Malti kien li jintagħżel <ref target="https://mt.wikipedia.org/wiki/Alfabett_Malti">alfabett</ref> li jkun imħaddem mill-kittieba kollha tal-Malti. L-alfabett ġie stabbilit b'mod finali fit-18 ta' Diċembru, 1921.</p>
Manwal tal-ortografija
<p>Inħasset ukoll il-ħtieġa li barra alfabett ikun hemm manwal tal-ortografija tal-Malti. Dan il-manwal deher fl-1924, u kien jismu <hi rend="italic">Tagħrif fuq il-Kitba Maltija</hi>. Kien ktieb li fl-ewwel taqsima kellu regoli tal-ortografija u fit-tieni taqsima grammatika qasira li tiswa wkoll biex wieħed jifhem u jħaddem tajjeb ir-regoli tal-ortografija. It-<hi rend="italic">Tagħrif</hi> inħadem minn <ref target="https://mt.wikipedia.org/wiki/Ninu_Cremona">Ninu Cremona</ref>. Kien stampat mill-Gvern fl-istamperija tiegħu, u kien meqjus bħala l-manwal uffiċjali tal-ortografija tal-Malti mill-membri tal-Għaqda tal-Kittieba tal-Malti u dawk li jaqblu magħhom.</p>
<p>Fl-1934, l-ortografija tal-Għaqda tal-Kittieba tal-Malti saret l-ortografija uffiċjali tal-Gvern u, bil-mod il-mod, ħafna kittieba bdew jimxu fuqha.</p>
<p>Wara l-1934 l-ortografija mgħallma fl-iskejjel kienet dik tal-Għaqda tal-Kittieba tal-Malti, iżda billi t-<hi rend="italic">Tagħrif</hi> qatt ma reġa' ġie stampat, il-manwali l-aktar komuni kienu ż-żewg grammatiki ta' Cremona, waħda qasira għall-klassijiet iż-żgħar, u l-oħra itwal għall-klassijiet il-kbar.</p>
<p>Fl-1984 inħasset il-ħtieġa li l-Akkademja tal-Malti tagħti xi regoli dwar kliem ta' nisel Rumanz jew <ref target="https://mt.wikipedia.org/wiki/Lingwa_Ingliża">Ingliż</ref> li dwaru kważi xejn ma kien hemm fit-<hi rend="italic">Tagħrif</hi>. B'hekk ħarġet iż-<hi rend="italic">Żieda mat-Tagħrif</hi>. Imbagħad fl-1992 l-Akkademja ħarġet l-<hi rend="italic">Aġġornament tat-Tagħrif</hi>.  </p>
<p>Kemm iż-<hi rend="italic">Żieda</hi> kif ukoll l-<hi rend="italic">Aġġornament</hi> kienu dokumenti qosra. It-tnejn kisbu l-approvazzjoni tal-gvern taż-żmien li fih ħarġu, iżda mhux dejjem waslu f'idejn dawk kollha li jiktbu bil-Malti.</p>
<p>Minħabba f'hekk, u billi t-<hi rend="italic">Tagħrif</hi> qatt ma kien stampat mill-ġdid, l-Akkademja ħasbet li tiġbor ir-regoli kollha tal-kitba li jinsabu fit-tliet dokumenti li semmejna fi ktieb wieħed għall-kumdità ta' kulħadd. Għalhekk, fl-1998, ħarġet din il-ġabra f'forma ta' ktejjeb.</p>
Ara wkoll
<list type="unordered"><item>Akkademja tal-Malti. <hi rend="italic">Regoli tal-Kitba tal-Malti</hi>. (1998) Klabb Kotba Maltin. <ref target="https://mt.wikipedia.org/wiki/Speċjali:SorsiKotba/99909-75-44-2">ISBN99909-75-44-2</ref>.</item></list>
Ħoloq esterni
<list type="unordered"><item><ref target="http://www.akkademjatalmalti.org">Is-sit tal-Akkademja tal-Malti</ref></item></list>
</text></body></html>