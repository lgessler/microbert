<html><body><text id="wikipedia_mt_wikipedia_org__25676.html" ns="0" revid="261076" sourceurl="https://mt.wikipedia.org/wiki/G%C5%BCejjer_Galapagos" title="Gżejjer Galapagos" type="wikipedia">Gżejjer Galapagos<figure><caption>Mappa tal-Gżejjer Galapagos</caption></figure>
<p>Il-<hi rend="bold">Gżejjer Galapagos</hi> jew <hi rend="bold">il-Galapagos</hi> (magħrufa wkoll bħala <hi rend="italic">Archipiélago de Colón</hi> jew <hi rend="italic">Las Islas Galápagos)</hi>, parti mir-Repubblika tal-<ref target="https://mt.wikipedia.org/wiki/Ekwador">Ekwador</ref>, huma <ref target="https://mt.wikipedia.org/wiki/Arċipelagu">arċipelagu</ref> ta’ gżejjer vulkaniċi mferrxin fuq iż-żewġ naħat tal-<ref target="https://mt.wikipedia.org/wiki/Ekwatur">ekwatur</ref> fl-<ref target="https://mt.wikipedia.org/wiki/Oċean_Paċifiku">Oċean Paċifiku</ref> qrib iċ-ċentru tal-Emisferu tal-Punent. Il-gżejjer jinsabu 906 kilometru fil-Punent tal-Ekwador kontinentali u huma magħrufa għan-numru kbir ta’ speċijiet endemiċi li ġew studjati minn <ref target="https://mt.wikipedia.org/wiki/Charles_Darwin">Charles Darwin</ref> matul it-tieni vjaġġ tiegħu bl-<ref target="https://mt.wikipedia.org/wiki/HMS_Beagle"><hi rend="italic">HMS</hi> <hi rend="italic">Beagle</hi></ref>. L-osservazzjonijiet u l-kollezzjonijiet tiegħu kkontribwew għat-teorija tal-<ref target="https://mt.wikipedia.org/wiki/Evoluzzjoni">evoluzzjoni</ref> ta’ Darwin permezz tas-selezzjoni naturali.</p>
<p>Il-Gżejjer Galapagos u l-baħar ta’ madwarhom jiffurmaw il-Provinċja tal-Galapagos tal-Ekwador, il-Park Nazzjonali tal-Galapagos, u r-Riżerva tal-Baħar tal-Galapagos. Il-lingwa prinċipali fuq il-gżejjer hija l-<ref target="https://mt.wikipedia.org/wiki/Lingwa_Spanjola">Ispanjol</ref>. Il-popolazzjoni tal-gżejjer hija kemxejn iktar minn 25,000 ruħ.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<figure><caption>Iljun tal-baħar tal-Galapagos f’Punta Pitt, San Cristóbal</caption></figure>
<p>L-ewwel żjara li qatt ma ġiet irreġistrata seħħet b’ċikka fl-1535, meta <ref target="https://mt.wikipedia.org/wiki/Fray_Tomás_de_Berlanga">Fray Tomás de Berlanga</ref>, l-Isqof tal-<ref target="https://mt.wikipedia.org/wiki/Panama">Panama</ref>, waqt vjaġġ tiegħu lejn il-<ref target="https://mt.wikipedia.org/wiki/Perù">Perù</ref> biex jaqdi r-rwol ta’ arbitru f’diżgwid bejn <ref target="https://mt.wikipedia.org/wiki/Francisco_Pizarro">Francisco Pizarro</ref> u <ref target="https://mt.wikipedia.org/wiki/Diego_de_Almagro">Diego de Almagro</ref>, baqa’ sorpiż b’din l-art li kienet għadha ma ġietx skoperta. De Berlanga eventwalment irritorna fl-Imperu Spanjol u ddeskriva l-kundizzjonijiet tal-gżejjer u l-annimali li kienu jgħixu fuqhom. Il-grupp ta’ gżejjer intwerew bl-isem ta’ "Insulae de los Galopegos" (Gżejjer tal-Fkieren tal-Art) fl-atlas ta’ <ref target="https://mt.wikipedia.org/wiki/Abraham_Ortelius">Abraham Ortelius</ref> li ġie ppubblikat fl-1570. L-ewwel <ref target="https://mt.wikipedia.org/wiki/Mappa">mappa</ref> approssimattiva tal-gżejjer saret fl-1684 mill-furban <ref target="https://mt.wikipedia.org/wiki/Ambrose_Cowley">Ambrose Cowley</ref>, li semma l-gżejjer individwali f’isem sħabu l-pirati jew f’isem xi <ref target="https://mt.wikipedia.org/wiki/Renju_Unit">Brittaniċi</ref> rjali u nobbli. Dawn l-ismijiet intużaw fil-mapep awtoritattivi tan-navigazzjoni tal-gżejjer li tħejjew matul l-isħarriġ tal-<hi rend="italic">Beagle</hi> taħt il-kaptan <ref target="https://mt.wikipedia.org/wiki/Robert_FitzRoy">Robert FitzRoy</ref>, u fil-ktieb popolari ta’ Darwin <hi rend="italic">The Voyage of the Beagle</hi> (Il-Vjaġġ tal-Beagle). Ir-Repubblika tal-Ekwador, li kienet għadha kemm kisbet l-<ref target="https://mt.wikipedia.org/wiki/Indipendenza">indipendenza</ref>, ħadet il-gżejjer mis-sjieda tal-<ref target="https://mt.wikipedia.org/wiki/Spanja">Ispanjoli</ref> fl-1832, u sussegwentement tathom ismijiet Spanjoli uffiċjali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-ismijiet antiki baqgħu jintużaw fil-pubblikazzjonijiet bl-<ref target="https://mt.wikipedia.org/wiki/Lingwa_Ingliża">Ingliż</ref>, inkluż f’<hi rend="italic">The Encantadas</hi> ta’ <ref target="https://mt.wikipedia.org/wiki/Herman_Melville">Herman Melville</ref> fl-1854. Amministrattivament, il-Galapagos jikkostitwixxu waħda mill-provinċji tal-Ekwador. Il-provinċja hija maqsuma fi tlieta bl-ismijiet tal-iktar gżejjer li jgħixu nies fuqhom, jiġifieri <ref target="https://mt.wikipedia.org/wiki/San_Cristóbal">San Cristóbal</ref>, <ref target="https://mt.wikipedia.org/wiki/Santa_Cruz">Santa Cruz</ref> u <ref target="https://mt.wikipedia.org/wiki/Isabela">Isabela</ref>.</p>
Ġeoloġija
<figure><caption>Id-depressjoni vulkanika (caldera) tal-vulkan Fernandina</caption></figure>
<p>L-attività vulkanika jew <ref target="https://mt.wikipedia.org/wiki/Vulkaniżmu">vulkaniżmu</ref> fil-Gżejjer Galapagos ilha għaddejja kontinwament għal mill-inqas 20 miljun sena u x’aktarx anke iktar minn hekk. Il-konvezzjoni vulkanika taħt il-qoxra tal-<ref target="https://mt.wikipedia.org/wiki/Plakka_ta’_Nazca">Plakka ta’ Nazca</ref> li miexja lejn il-Lvant (51 km/myr) wasslet biex tinħoloq pjattaforma ħoxna tliet kilometri taħt il-katina ta’ gżejjer u l-għoljiet f’qiegħ il-baħar. Apparti l-Arċipelagu tal-Galapagos, karatteristiċi tettoniċi ewlenin oħra fir-reġjun jinkludu l-Provinċja Vulkanika tat-Tramuntana tal-Galapagos bejn l-arċipelagu u ċ-<ref target="https://mt.wikipedia.org/wiki/Ċentru_tat-Tifrix_tal-Galapagos">Ċentru tat-Tifrix tal-Galapagos</ref> (GSC) xi 200 kilometru fit-Tramuntana lejn il-konfini tal-Plakka ta’ Nazca u tal-<ref target="https://mt.wikipedia.org/wiki/Plakka_tal-Gżejjer_Cocos">Plakka tal-Gżejjer Cocos</ref>. Dan iċ-ċentru tat-tifrix jieqaf ħesrem fit-<ref target="https://mt.wikipedia.org/wiki/Tlugħ_tal-Paċifiku_tal-Lvant">Tlugħ tal-Paċifiku tal-Lvant</ref> fil-Punent u huwa kkonfinat bil-<ref target="https://mt.wikipedia.org/wiki/Quċċata_tal-Cocos">Quċċata ta’ Taħt il-Gżejjer Cocos</ref> u bil-<ref target="https://mt.wikipedia.org/wiki/Quċċata_ta’_Carnegie">Quċċata ta’ Carnegie</ref> fil-Lvant. Barra minn hekk, il-Hotspot tal-Galapagos jinsab fil-konfini tat-Tramuntana tal-<ref target="https://mt.wikipedia.org/wiki/Provinċja_l-Kbira_tal-Paċifiku_tal-Mewġ_Trasversali_Baxx">Provinċja l-Kbira tal-Paċifiku tal-Mewġ Trasversali Baxx</ref> (magħrufa wkoll bħala <hi rend="italic">superplume</hi>) filwaqt li l-Hotspot tal-<ref target="https://mt.wikipedia.org/wiki/Gżira_tal-Għid">Gżira tal-Għid</ref> jew ta’ <ref target="https://mt.wikipedia.org/wiki/Rapa_Nui">Rapa Nui</ref> tinsab fil-konfini tan-Nofsinhar.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-Arċipelagu tal-Galapagos huwa kkaratterizzat minn diversi <ref target="https://mt.wikipedia.org/wiki/Vulkan_(diżambigwazzjoni)">vulkani</ref> kontemporanji, uħud b’sorsi tal-<ref target="https://mt.wikipedia.org/wiki/Magma">magma</ref> b’konvezzjoni vulkanika minn taħt il-qoxra, oħrajn mill-<ref target="https://mt.wikipedia.org/wiki/Astenosfera">astenosfera</ref>, possibbilment minħabba l-qoxra oċeanika rqiqa u pjuttost reċenti. Il-GSC ikkawża dgħufijiet strutturali f’din il-<ref target="https://mt.wikipedia.org/wiki/Litosfera">litosfera</ref> rqiqa li jwasslu għall-iżbruffar li fforma l-Pjattaforma tal-Galapagos. Il-gżejjer <ref target="https://mt.wikipedia.org/wiki/Fernandina">Fernandina</ref> u Isabela b’mod partikolari huma allinjati tul dawn id-dgħufijiet. Minħabba n-nuqqas ta’ żona definita sew b’qasma kkaġunata minn ċediment fil-qoxra tad-<ref target="https://mt.wikipedia.org/wiki/Id-Dinja">Dinja</ref>, il-gżejjer għandhom rata għolja ta’ inflazzjoni qabel ma jseħħ xi żbruffar. </p>
<figure><caption>Sula ta’ saqajh blu</caption></figure>
<p>Il-vulkan <ref target="https://mt.wikipedia.org/wiki/Sierra_Negra">Sierra Negra</ref> fuq Isabela ġie olzat b’240 cm bejn l-1992 u l-1998, u l-iżjed żbruffar reċenti seħħ fl-2005, filwaqt li l-vulkan Fernandina fuq il-gżira ta’ Fernandina ġie olzat b’90 cm, u l-iżjed żbruffar reċenti seħħ fl-2009. Il-vulkan Alcedo fuq il-gżira ta’ Isabela ġie olzat b’iktar minn 90 cm, u l-iżjed żbruffar reċenti seħħ fl-1993. Karatteristiċi oħra tal-Arċipelagu tal-Galapagos huma l-ispazjar iktar qrib tal-vulkani, id-daqsijiet iżgħar tal-vulkani, u d-depressjonijiet vulkaniċi (<hi rend="italic">calderas</hi>) ikbar mis-soltu. Pereżempju, il-gżira ta’ Isabela fiha 6 vulkani kbar: Ekwador, <ref target="https://mt.wikipedia.org/wiki/Wolf">Wolf</ref>, Darwin, Alcedo, Sierra Negra u <ref target="https://mt.wikipedia.org/wiki/Cerro_Azul">Cerro Azul</ref>, u l-iktar żbruffar reċenti seħħ bejn l-1813 u l-2008. Il-gżejjer ġirien ta’ <ref target="https://mt.wikipedia.org/wiki/Santiago">Santiago</ref> u Fernandina żbruffaw l-aħħar fl-1906 u fl-2009, rispettivament. B’mod kumplessiv, id-disa’ vulkani attivi fl-arċipelagu żbruffaw 24 darba bejn l-1961 u l-2011. L-għamla ta’ dawn il-vulkani qisha “skutella tas-soppa bil-kontra” meta mqabbla mal-għamla ta’ “plattina bil-kontra” tal-Gżejjer ta’ <ref target="https://mt.wikipedia.org/wiki/Hawaii">Hawaii</ref>. L-għamla tal-Gżejjer Galapagos hija hekk minħabba kif inhuma x-xquq radjali u ċirkonferenzjali tagħhom; jiġifieri radjali fil-ġnub, iżda ċirkonferenzjali qrib il-qċaċet tal-calderas. Minħabba dawn ix-xquq ċirkonferenzjali, xi kultant ifeġġu qishom munzelli li jiffurmaw minn flussi qosra tal-lava.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Il-<ref target="https://mt.wikipedia.org/wiki/Granċ">granċ</ref> ikkulurit <hi rend="italic">Grapsus grapsus</hi> tal-Galapagos</caption></figure>
<p>Il-vulkani fit-tarf nett tal-Punent tal-arċipelagu, inġenerali huma itwal, iffurmaw iktar reċentement, għandhom calderas żviluppati sew, u huma komposti l-iktar mill-<ref target="https://mt.wikipedia.org/wiki/Bażalt">bażalt</ref> tolejitiku, filwaqt li dawk lejn il-Lvant huma iqsar, iktar antiki, m’għandhomx calderas, u għandhom kompożizzjoni iktar varjata. L-etajiet tal-gżejjer, mill-Punent għal-Lvant huma 0.05 Ma għal Fernandina, 0.65 Ma għal Isabela, 1.10 Ma għal Santiago, 1.7 Ma għal Santa Cruz, 2.90 Ma għal Santa Fe, u 3.2 Ma għal San Cristobal. Il-calderas tal-vulkani Sierra Negra u Alcedo għandhom sistemi ta’ qsim attivi. Il-qasma ta’ Sierra Negra fault hija assoċjata ma’ qisu ħoġor xi żewġ kilometri taħt il-caldera. Fil-caldera tal-vulkan Fernandina seħħ l-ikbar kollass vulkaniku bażaltiku fl-istorja, bl-iżbruffar freatomagmatiku tal-1968. Il-vulkan Fernandina kien ukoll l-iktar vulkan attiv mill-1790 ’l hawn, bi żbruffar reċenti fl-1991, fl-1995, fl-2005, u fl-2009, u s-superfiċe kollha ġiet mgħottija b’diversi flussi minn 4.3 Ka. Il-vulkani tal-Punent għandhom ukoll diversi koni vulkaniċi tat-<ref target="https://mt.wikipedia.org/wiki/Tufu">tufu</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Ġeografija fiżika
<p>Il-Gżejjer Galapagos jinsabu fil-Lvant tal-Oċean Paċifiku, 973 kilometru lil hinn mill-kosta tal-Punent tal-<ref target="https://mt.wikipedia.org/wiki/L-Amerika_t'Isfel">Amerka t’Isfel</ref>. L-iktar massa ta’ art fil-qrib hija dik tal-Ekwador kontinentali.</p>
<p>Il-gżejjer jinsabu fil-koordinati 1°40'N–1°36'S, 89°16'–92°01'W. Il-gżejjer tal-arċipelagu jinsabu tul l-ekwatur fiż-żewġ emisferi, u l-vulkani Wolf u Ekwador fuq il-gżira Isabela jinsabu eżatt fuq l-ekwatur. Il-gżira ta’ <ref target="https://mt.wikipedia.org/wiki/Española">Española</ref>, l-iktar gżejra fin-Nofsinhar tal-arċipelagu, u Darwin, l-iktar waħda fit-Tramuntana, huma mifruxa fuq distanza ta’ 220 kilometru. Madankollu, l-Organizzazzjoni Idrografika Internazzjonali (IHO) tikkunsidrahom kollha kemm huma fin-Nofsinhar tal-Oċean Paċifiku.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> L-arċipelagu tal-Galapagos fih 7,880 km2 ta’ art mifruxa fuq 45,000 km2 ta’ oċean. L-ikbar gżira tal-arċipelagu, Isabela, għandha erja ta’ 5,800 km2<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> u tirrappreżenta kważi tliet kwarti tal-erja totali ta’ art tal-Galapagos. L-ogħla punt huwa l-vulkan Wolf fuq il-gżira Isabela, b’elevazzjoni ta’ 1,707 metru ’l fuq mil-livell tal-baħar.</p>
<figure><caption>Ritratt satellitari tal-Gżejjer Galapagos bl-ismijiet tagħhom fuqu</caption></figure>
<p>L-arċipelagu huwa magħmul minn 18-il gżira prinċipali, tliet gżejjer iżgħar, kif ukoll 107 blatiet u gżejriet. Il-gżejjer jinsabu fil-punt fejn jiltaqgħu tliet plakek tettoniċi (magħruf bħala Galapagos Triple Junction). L-arċipelagu jinsab fuq il-Plakka ta’ Nazca, li qed timxi lejn il-Lvant/ix-Xlokk, u li qed togħdos taħt il-Plakka tal-Amerka t’Isfel b’rata ta’ madwar 2.5 pulzieri (6.4 cm) fis-sena.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> L-arċipelagu jinsab fuq il-Hotspot tal-Galapagos, li huwa post fejn il-qoxra tad-Dinja qed iddub minn taħt, minħabba l-fenomenu ta’ konvezzjoni vulkanika taħt il-qoxra (magħruf bħala mantle plume), u li l-ħin kollu qed joħloq vulkani ġodda. L-ewwel gżejjer iffurmat hawnhekk mill-inqas tmien miljun sena ilu u possibbilment sa 90 miljun sena ilu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Filwaqt li l-gżejjer iktar antiki għebu taħt il-baħar hekk kif imxew lil hinn mill-konvezzjoni vulkanika taħt il-qoxra, l-iżgħar gżejjer f’termini ta’ età, Isabela u Fernandina, għadhom qed jiffurmaw. F’April 2009, il-lava mill-gżira vulkanika ta’ Fernandina bdiet tiżbroffa kemm lejn il-kosta tal-gżira kif ukoll fil-caldera ċentrali.</p>
<p>Fl-aħħar ta’ Ġunju 2018, Sierra Negra, wieħed mill-ħames vulkani fuq il-gżira ta’ Isabela u wieħed mill-iktar attivi fl-arċipelagu, beda jiżbroffa għall-ewwel darba fl-2005. Il-flussi tal-lava waslu sal-kosta, u għalhekk xi ħamsin resident li kienu jgħixu fil-qrib kellhom jiġu evakwati u l-aċċess tat-turisti kellu jiġi ristrett.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Gżejjer prinċipali
<p>Dawn huma t-18-il gżira prinċipali<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> (u kull gżira b’erja tal-art ta’ mill-inqas 1 km2) tal-arċipelagu (bl-ismijiet bl-Ingliż li kienu ngħataw fi żmien Darwin fil-parentesi):</p>
<list type="unordered"><item><hi rend="bold"><ref target="https://mt.wikipedia.org/wiki/Baltra">Baltra</ref></hi> (South Seymour/Seymour ta’ Fuq) – il-gżira ta’ Baltra hija gżira żgħira ċatta li tinsab fiċ-ċentru tal-Galapagos. Inħolqot permezz ta’ olzar ġeoloġiċi. Il-gżira hija arida ħafna, u l-veġetazzjoni tikkonsisti minn arbuxelli marittimi, <ref target="https://mt.wikipedia.org/wiki/Bajtar_tax-xewk">bajtar tax-xewk</ref> u s-siġar magħrufa bħala <hi rend="italic">palo santo</hi>. Sal-1986, l-Ajruport ta’ Baltra (Seymour) kien l-uniku ajruport li kien qed jaqdi lill-Gżejjer Galapagos. Illum il-ġurnata, hemm żewġ ajruporti li jirċievu titjiriet mill-kontinent; l-ajruport l-ieħor jinsab fuq San Cristóbal. L-ajruplani privati li jtiru lejn il-Galapagos iridu jużaw l-ajruport ta’ Baltra, għaliex huwa l-uniku ajruport b’faċilitajiet għalihom lejl u nhar. Malli l-viżitaturi jaslu Baltra, jiġu ttrasportati minnufih b’xarabank lejn wieħed miż-żewġ mollijiet. L-ewwel moll jinsab f’bajja żgħira, fejn id-dgħajjes tat-turisti jistennew lill-passiġġieri jaslu. Mit-tieni moll, jitilqu wkoll il-laneċ li jikkollegaw il-gżejjer ta’ Baltra u Santa Cruz. Matul is-snin 40 tas-seklu 20, ix-xjentisti ddeċidew li jċaqilqu 70 <ref target="https://mt.wikipedia.org/wiki/Igwana_tal-art">igwana tal-art</ref> ta’ Baltra għal fuq il-gżira ta’ Seymour ta’ Fuq bħala parti minn esperiment. Din il-mossa inzertat kienet waħda f’utli għaliex wara ftit l-igwani nattivi li kien għad fadal fuq Baltra saru estinti, b’riżultat tal-okkupazzjoni militari tal-gżira fit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>. Matul is-snin 80 tas-seklu 20, l-igwani minn Seymour ta’ Fuq ittieħdu fl-Istazzjon tar-Riċerka Charles Darwin bħala parti minn proġett ta’ tnissil u ta’ ripopolazzjoni, u fid-disgħinijiet tas-seklu 20, l-igwani tal-art reġgħu ġew introdotti fuq Baltra. Mill-1997 ’l hawn, ix-xjentisti sabu li hemm 97 igwana tal-art jgħixu fuq Baltra; 13 minnhom kienu faqqsu fuq il-gżira stess.</item>
<item><ref target="https://mt.wikipedia.org/wiki/Bartolomé"><hi rend="bold">Bartolomé</hi></ref> (Bartholomew) – il-gżira ta’ Bartolomé hija gżejra vulkanika tefgħa ta’ ġebla bogħod mill-kosta tal-Lvant tal-gżira ta’ Santiago. Hija waħda mill-gżejjer l-inqas antiki fl-arċipelagu. Din il-gżira u l-<ref target="https://mt.wikipedia.org/wiki/Bajja_Sullivan">Bajja Sulivan</ref> f’Santiago, issemmew wara l-ħabib kbir ta’ Charles Darwin, Sir <ref target="https://mt.wikipedia.org/wiki/Bartholomew_James_Sulivan">Bartholomew James Sulivan</ref>, li kien logutenent abbord l-<hi rend="italic">HMS</hi> <hi rend="italic">Beagle</hi>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Illum il-ġurnata, isem il-bajja Sulivan spiss jiġi spellut ħażin, b’s doppja minflok waħda. Din il-gżira hija waħda mill-ftit li fuqhom jgħix il-<ref target="https://mt.wikipedia.org/wiki/Pingwin">pingwin</ref> tal-Galapagos, li huwa l-uniku speċi ta’ pingwin fis-selvaġġ li jgħix fl-ekwatur. Il-<ref target="https://mt.wikipedia.org/wiki/Fekruna_tal-baħar">fekruna tal-baħar</ref> ħadra hija annimal ieħor li jgħix qrib il-kosta ta’ din il-gżira.</item>
<item><hi rend="bold">Darwin</hi> (Culpepper) – din il-gżira hija msemmija għal Charles Darwin u għandha erja ta’ 1.1 km2 u altitudni massima ta’ 168 metru. Hawnhekk jgħixu l-<ref target="https://mt.wikipedia.org/wiki/Foka">foki</ref> tal-Galapagos, il-<ref target="https://mt.wikipedia.org/wiki/Frigata">frigati</ref> (<hi rend="italic">Fregatidae</hi>) tal-Galapagos, l-<ref target="https://mt.wikipedia.org/wiki/Igwana_tal-baħar">igwani tal-baħar</ref>, il-<ref target="https://mt.wikipedia.org/wiki/Gawwija">gawwijiet</ref> ta’ denbhom wiesa’ (<hi rend="italic">Creagrus furcatus</hi>), l-iljuni tal-baħar, il-<ref target="https://mt.wikipedia.org/wiki/Baliena">balieni</ref>, il-fkieren tal-baħar, is-<ref target="https://mt.wikipedia.org/wiki/Suli">suli</ref> ta’ saqajhom ħomor (<hi rend="italic">Sula sula</hi>) u s-suli ta’ Nazca (<hi rend="italic">Sula granti</hi>).</item>
<item><hi rend="bold">Española</hi> (Hood) – il-gżira ssemmiet hekk biex tagħti ġieħ lil Spanja. L-isem bl-Ingliż <hi rend="italic">Hood</hi>, ingħata f’isem il-Viskonti <ref target="https://mt.wikipedia.org/wiki/Samuel_Hood">Samuel Hood</ref>. Għandha erja ta’ 60 km2 u altitudni massima ta’ 206 metri. Española hija l-iktar ġżira antika u għandha madwar 3.5 miljun sena, u hija l-iktar waħda fin-Nofsinhar. Minħabba l-pożizzjoni remota tagħha, Española għandha għadd kbir ta’ speċijiet endemiċi, fosthom <ref target="https://mt.wikipedia.org/wiki/Gremxula">gremxula</ref> tal-lava, l-<ref target="https://mt.wikipedia.org/wiki/Għasfur">għasfur</ref> <hi rend="italic">Mimus macdonaldi</hi>, u sottospeċi endemika tal-<ref target="https://mt.wikipedia.org/wiki/Fekruna_tal-art_tal-Galapagos">fekruna tal-art tal-Galapagos</ref>. L-igwani tal-baħar ta’ Española jibdlu l-kulur ta’ ġisimhom għal aħmar partikolari bejn staġun tat-tnissil u ieħor. Española hija l-unika gżira li fuqha jbejjet l-<ref target="https://mt.wikipedia.org/wiki/Albatru">albatru</ref> tal-Galapagos (<hi rend="italic">Phoebastria irrorata</hi>). Xi pari ppruvaw jitnisslu fuq il-gżira ta’ Genovesa iżda mingħajr suċċess. L-albatru tal-Galapagos jużaw l-irdumijiet wieqfa ta’ Española bħala mitjar perfett minn fejn itiru lejn l-oċean biex isibu l-ikel qrib l-art kontinentali tal-Ekwador u tal-Perù. Española għandha żewġ punti li jilqgħu lill-viżitaturi. Il-<ref target="https://mt.wikipedia.org/wiki/Bajja_ta’_Gardner">Bajja ta’ Gardner</ref> hija bajja bir-ramel li hi perfetta għall-għawm u għall-isnorkelling. <ref target="https://mt.wikipedia.org/wiki/Punta_Suarez">Punta Suarez</ref> għandha organiżmi selvaġġi migranti, residenti, u endemiċi, inkluż igwani tal-baħar b’kuluri tassew jgħajtu, gremxul tal-lava, għasafar <hi rend="italic">Mimus macdonaldi</hi>, gawwijiet ta’ denbhom wiesa’, <ref target="https://mt.wikipedia.org/wiki/Suli_ta’_saqajhom_blu">suli ta’ saqajhom blu</ref>(<hi rend="italic">Sula nebouxii</hi>), suli ta’ Nazca, <ref target="https://mt.wikipedia.org/wiki/Fetonti">fetonti</ref> tal-munqar aħmar (<hi rend="italic">Phaethon aethereus</hi>), isqra tal-Galapagos, tliet speċijiet ta’ <ref target="https://mt.wikipedia.org/wiki/Sponsun">sponsuni</ref> ta’ Darwin, u l-albatru tal-Galapagos.</item>
<item><hi rend="bold">Fernandina</hi> (Narborough) – isem il-gżira ngħata biex jagħti ġieħ lir-Re Ferdinandu II ta’ Aragona, li sponsorja l-vjaġġ ta’ <ref target="https://mt.wikipedia.org/wiki/Kristofru_Kolombu">Kristoforu Kolombu</ref>. Fernandina għandha erja ta’ 642 km2 u altitudni massima ta’ 1,494 metru. Din hija l-iktar gżira fil-Punent u l-iktar gżira reċenti. Fit-13 ta’ Mejju 2005, beda proċess ta’ żbruffar qawwi ħafna fil-gżira, li ġġenerat sħaba ta’ <ref target="https://mt.wikipedia.org/wiki/Rmied">rmied</ref> u ta’ fwar tal-ilma li laħqet għoli ta’ seba’ kilometri u l-lava gelglet mill-quċċata tal-vulkan sal-baħar. <ref target="https://mt.wikipedia.org/wiki/Punta_Espinosa">Punta Espinosa</ref> hija biċċa art dejqa bi blat tal-lava fejn jinġabru mijiet ta’ igwani tal-baħar. Il-marguni tant famużi li ma jtirux jgħixu fuq din il-gżira, flimkien mal-pingwini tal-Galapagos, il-<ref target="https://mt.wikipedia.org/wiki/Pellikan">pellikani</ref>, l-iljuni tal-baħar u l-foki tal-Galapagos. Il-gżira fiha tipi differenti ta’ flussi tal-lava kif ukoll <ref target="https://mt.wikipedia.org/wiki/Foresta">foresti</ref> ta’ <ref target="https://mt.wikipedia.org/wiki/Mangrovja">mangrovji</ref>.</item>
<item><hi rend="bold">Floreana</hi> (Charles jew Santa María) – isem il-gżira ngħata biex jagħti ġieħ lil <ref target="https://mt.wikipedia.org/wiki/Juan_José_Flores">Juan José Flores</ref>, l-ewwel President tal-Ekwador, li taħt l-amministrazzjoni tiegħu, il-gvern tal-Ekwador ħa l-arċipelagu bħala parti mill-pajjiż. L-isem Santa Maria ngħata wara wieħed mill-karavelli ta’ Kolombu. Il-gżira għandha erja ta’ 173 km2 u elevazzjoni massima ta’ 640 metru. Din hija waħda mill-gżejjer bl-iktar storja umana interessanti, u l-ewwel waħda li bdew jgħixu nies fiha. Fuq din il-gżira jbejtu l-fjamingi u l-fkieren tal-baħar ħodor (minn Diċembru sa Mejju). Il-<hi rend="italic">patapegada</hi> jew il-kanġu tal-Galapagos huwa għasfur tal-baħar li jbejjet fuq din il-gżira għalkemm iqatta’ l-biċċa l-kbira ta’ ħajtu fuq il-baħar. Fil-<ref target="https://mt.wikipedia.org/wiki/Bajja_tal-Uffiċċju_Postali">Bajja tal-Uffiċċju Postali</ref>, il-kaċċaturi tal-balieni tas-seklu 19 kienu kkonvertew bettija tal-injam f’uffiċċju postali, minn fejn il-posta kienet tinġabar u tintbagħat lejn id-destinazzjonijiet mixtieqa, l-iktar fl-<ref target="https://mt.wikipedia.org/wiki/Ewropa">Ewropa</ref> u fl-<ref target="https://mt.wikipedia.org/wiki/Stati_Uniti">Istati Uniti</ref>, mill-vapuri fi triqithom lura minn fejn ġew. Fil-“<ref target="https://mt.wikipedia.org/wiki/Kuruna_tax-Xitan">Kuruna tax-Xitan</ref>”, hemm konu vulkaniku taħt il-baħar b’ħafna formazzjonijiet ta’ <ref target="https://mt.wikipedia.org/wiki/Qroll">qroll</ref>.</item>
<item><hi rend="bold">Genovesa</hi> (Tower) – isem il-gżira ġej minn <ref target="https://mt.wikipedia.org/wiki/Genova">Genova</ref>, l-<ref target="https://mt.wikipedia.org/wiki/Italja">Italja</ref>, il-belt fejn twieled Kristoforu Kolombu. Għandha erja ta’ 14 km2 u altitudni massima ta’ 76 metru. Din il-gżira ffurmat mit-tarf li kien fadal ta’ caldera kbira li kienet tinsab taħt il-baħar. Għandha l-laqam tal-“gżira tal-għasafar” li huwa tassew iġġustifikat. Fil-Bajja ta’ Darwin, wieħed jista’ jara l-frigati u l-gawwijiet ta’ denbhom wiesa’, l-unika speċi ta’ gawwijiet fid-dinja li jkunu attivi billejl. Is-suli ta’ saqajhom ħomor, iċ-<ref target="https://mt.wikipedia.org/wiki/Ċirlewwa">ċirlewwi</ref> tal-Galapagos, il-gawwijiet tal-lava, il-fetonti, il-<ref target="https://mt.wikipedia.org/wiki/Ħamiema">ħamiem</ref> tal-Galapagos, il-kanġu tal-Galapagos u l-isponsuni ta’ Darwin. Wieħed mill-aqwa punti biex wieħed josserva l-għasafar tal-gżira huwa magħruf bħala t-<ref target="https://mt.wikipedia.org/wiki/Taraġ_tal-Prinċep_Filippu">Taraġ tal-Prinċep Filippu</ref> fejn jgħixu ħafna suli ta’ saqajhom ħomor u suli ta’ Nazca. Barra minn hekk, hemm foresta tas-siġar magħrufa bħala palo santo.</item>
<item><hi rend="bold">Isabela</hi> (Albemarle) – isem il-gżira ngħata biex jagħti ġieħ lir-Reġina <ref target="https://mt.wikipedia.org/wiki/Isabella_I">Isabella I</ref> ta’ Kastilja.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> B’erja ta’ 4,640 km2, din hija l-ikbar gżira tal-Galapagos. L-ogħla punt tagħha huwa l-vulkan Wolf, b’altitudni ta’ 1,707 metru. L-għamla tal-gżira qisha ta’ <ref target="https://mt.wikipedia.org/wiki/Żiemel_il-baħar">żiemel il-baħar</ref> hija l-prodott tal-fużjoni ta’ sitt vulkani kbar f’massa unika ta’ art. Fuq din il-gżira, jgħixu ħafna pingwini tal-Galapagos, marguni li ma jtirux, igwani tal-baħar, pellikani u granċijiet ikkuluriti. Fit-truf u fil-calderas tal-vulkani ta’ Isabela, jgħixu igwani tal-art u fkieren tal-art tal-Galapagos, kif ukoll sponsuni ta’ Darwin, isqra tal-Galapagos, ħamiem tal-Galapagos u veġetazzjoni interessanti ħafna fil-pjanura. It-tielet l-ikbar raħal tal-arċipelagu, <ref target="https://mt.wikipedia.org/wiki/Puerto_Villamil">Puerto Villamil</ref>, jinsab fix-Xlokk tal-gżira.</item>
<item><hi rend="bold">Marchena</hi> (Bindloe) – il-gżira hija msemmija għal Fray Antonio Marchena. Għandha erja ta’ 130 km2 u altitudni massima ta’ 343 metru. Fuq il-gżira jgħixu l-isqra tal-Galapagos, l-iljuni tal-baħar u l-gremxul tal-lava endemiċi ta’ Marchena.</item>
<item><hi rend="bold">Seymour ta’ Fuq</hi> (North Seymour) – isem il-gżira oriġina minn isem nobbli Brittaniku, <ref target="https://mt.wikipedia.org/wiki/Lord_Hugh_Seymour">Lord Hugh Seymour</ref>. Il-gżira għandha area ta’ 1.9 km2 u altitudni massima ta’ 28 metru. Din il-gżira għandha popolazzjoni kbira ta’ suli ta’ saqajhom blu u ta’ gawwijiet ta’ denbhom wiesa’. Tospita wkoll waħda mill-ikbar popolazzjonijiet ta’ frigati. Il-gżira ffurmat minn olzar ġeoloġiku.</item>
<item><hi rend="bold">Pinzón</hi> (Duncan) – isem il-gżira ngħata f’isem l-aħwa Pinzón, il-kaptana tal-karavelli Pinta u Niña. Il-gżira għandha erja ta’ 18 km2 u altitudni massima ta’ 458 metru.</item>
<item><hi rend="bold">Pinta</hi> (Louis) – l-isem ġej mill-karavell Pinta. Il-gżira għandha erja ta’ 60 km2 u altitudni massima ta’ 777 metru. Hawnhekk wieħed jista’ jara l-iljuni tal-baħar, l-isqra tal-Galapagos, il-fkieren tal-art tal-Galapagos, l-igwani tal-baħar u d-dniefel. Il-gżira kellha speċi endemika ta’ fkieren tal-art li issa hija estinta. Din l-ispeċi hija l-istess waħda tal-aħħar fekruna tal-art ta’ din l-ispeċi mlaqqam <hi rend="italic">Lonesome George</hi>. Kien ġie mċaqlaq lejn l-Istazzjoni tar-Riċerka Charles Darwin f’Santa Cruz, fejn ix-xjentisti ppruvaw inisslu fkieren oħra tal-istess speċi minnu. Madankollu, Lonesome George miet f’Ġunju 2012 mingħajr nisel ġdid.</item>
<item><hi rend="bold">Rábida</hi> (Jervis) – l-isem tal-gżira joriġina minn isem il-kunvent ta’ Rábida, fejn Kolombu ħalla lil ibnu matul il-vjaġġ tiegħu lejn l-Amerki. Il-gżira għandha erja ta’ 4.95 km2 u altitudni massima ta’ 367 metru. L-ammont kbir ta’ <ref target="https://mt.wikipedia.org/wiki/Ħadid">ħadid</ref> fil-lava ta’ Rábida jagħti l-kulur ħamrani lill-gżira. Qrib il-bajja hemm laguna bl-ilma baħar fejn jgħixu u jbejtu <ref target="https://mt.wikipedia.org/wiki/Silfjun">silfjuni</ref> tal-Galapagos (<hi rend="italic">Anas bahamensis galapagensis</hi>), pellikani kannella u suli. Sa ftit żmien ilu, kien ikun hemm fjamingi wkoll fil-laguna, iżda dan l-aħħar iċċaqilqu lejn gżejjer oħra, x’aktarx minħabba nuqqas ta’ ikel f’Rábida. F’din il-gżira ġew irrappurtati li hemm saħansitra disa’ sponsuni.</item>
<item><hi rend="bold">San Cristóbal</hi> (Chatham) – isem il-gżira joriġina minn isem San Kristoforu, il-qaddis patrun tal-baħħara. L-isem bl-Ingliż ingħata għal <ref target="https://mt.wikipedia.org/wiki/William_Pitt">William Pitt</ref>, l-Earl ta’ Chatham. Il-gżira għandha erja ta’ 558 km2 u altitudni massima ta’ 730 metru. Din kienet l-ewwel gżira fl-arċipelagu tal-Galapagos li żar Charles Darwin matul il-vjaġġ tiegħu abbord il-<hi rend="italic">Beagle</hi>. Il-gżira tospita l-frigati, l-iljuni tal-baħar, il-fkieren tal-art tal-Galapagos, is-suli ta’ saqajhom ħomor jew blu, il-fetonti, l-igwani tal-baħar, id-dniefel u l-gawwijiet ta’ denbhom wiesa’. Il-veġetazzjoni l-iktar interessanti tal-gżira tinkludi l-<hi rend="italic">Calandrinia galapagos</hi>, il-<hi rend="italic">Lecocarpus darwinii</hi>, u s-siġar bħal-<hi rend="italic">Lignum vitae</hi>. L-ikbar lag tal-ilma ħelu fl-arċipelagu, <ref target="https://mt.wikipedia.org/wiki/Laguna_El_Junco">Laguna El Junco</ref>, tinsab fil-partijiet għoljin tal-gżira. Il-kapitali tal-provinċja tal-Galapagos hija <ref target="https://mt.wikipedia.org/wiki/Puerto_Baquerizo_Moreno">Puerto Baquerizo Moreno</ref>, li tinsab fin-Nofsinhar tal-gżira, qrib l-Ajruport ta’ San Cristóbal.</item>
<item><hi rend="bold">Santa Cruz</hi> (Indefatigable) – il-gżira ngħatat l-isem tal-Kurċifiss Imqaddes bl-Ispanjol. Oriġinarjament Cowley kien semmiha l-gżira ta’ Norfolk, iżda mbagħad il-gżira ngħata isem il-frigata Brittanika <hi rend="italic">HMS</hi> <hi rend="italic">Indefatigable</hi> li żaret il-gżira fl-1812.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Santa Cruz għandha erja ta’ 986 km2 u altitudni massima ta’ 864.5 metru. Il-gżira tospita l-ikbar popolazzjoni umana fl-arċipelagu fil-belt ta’ Puerto Ayora. L-Istazzjon tar-Riċerka Charles Darwin u l-kwartieri ġenerali tas-Servizz tal-Park Nazzjonali tal-Galapagos jinsabu hawnhekk. Dawn joperaw ċentru tat-tnissil, fejn fkieren tal-art żgħar ifaqqsu, jiġu mitmugħa, u jitħejjew biex jiġu introdotti mill-ġdid fil-ħabitat naturali tagħhom. L-artijiet b’altitudni għolja ta’ Santa Cruz għandhom flora eżuberanti, u huma famużi għall-mini tal-lava u għall-popolazzjonijiet kbar ta’ fkieren tal-art tal-Galapagos li jinsabu hemmhekk. Il-Qala s-Sewda tal-Fkieren hija mdawra bil-mangrovji, li l-fkieren tal-baħar, ir-raj u l-klieb il-baħar żgħar xi kultant jużaw bħala post tat-tgħammir. Cerro Dragón hija laguna famuża għall-fjamingi u hemm mogħdija fejn wieħed faċilment jinzerta l-igwani tal-art ifittxu għall-ikel.</item>
<item><hi rend="bold">Santa Fe</hi> (Barrington) – Named after a city in Spain, it has an area of 24 km2 (9.3 sq mi) and a maximum altitude of 259 m (850 ft). Santa Fe hosts a forest of Opuntia cactus, which are the largest of the archipelago, and Palo Santo. Weathered cliffs provide a haven for swallow-tailed gulls, red-billed tropic birds and shearwater petrels. Santa Fe species of land iguanas are often seen, as well as lava lizards.</item>
<item><hi rend="bold">Santiago</hi> (San Salvador, James) – l-isem huwa l-ekwivalenti Spanjol ta’ San Ġakbu. Il-gżira hija magħrufa wkoll bħala San Salvador, għal isem l-ewwel gżira skoperta minn Kolombu fil-<ref target="https://mt.wikipedia.org/wiki/Baħar_Karibew">Baħar Karibew</ref>. Il-gżira għandha erja ta’ 585 km2 u altitudni massima ta’ 907 metru. Hawnhekk jgħixu igwani tal-baħar, iljuni tal-baħar, foki tal-Galapagos, fkieren tal-art u tal-baħar, fjamingi, dniefel u <ref target="https://mt.wikipedia.org/wiki/Kelb_il-baħar">klieb il-baħar</ref>. Il-<ref target="https://mt.wikipedia.org/wiki/Ħanżir">ħnieżer</ref> u l-<ref target="https://mt.wikipedia.org/wiki/Mogħża">mogħoż</ref> li kienu ġew introdotti mill-bniedem ikkawżaw ħafna ħsara lill-ispeċijiet endemiċi u tneħħew għalkollox (il-ħnieżer fl-2002; il-mogħoż fl-aħħar tal-2006). Xi kultant jiġu osservati sponsuni ta’ Darwin u isqra tal-Galapagos, kif ukoll kolonja ta’ foki tal-Galapagos. Fil-Bajja Sulivan, wieħed jista’ josserva fluss tal-lava tat-tip <hi rend="italic">pahoehoe</hi> ta’ xi 100 sena ilu.</item>
<item><hi rend="bold">Wolf</hi> (Wenman) – din il-gżira hija msemmija għall-ġeologu Ġermaniż Theodor Wolf. Għandha erja ta’ 1.3 km2 u altitudni massima ta’ 253 metru. Hawnhekk jgħixu foki tal-Galapagos, frigati, suli ta’ Nazca u ta’ saqajhom ħomor, igwani tal-baħar, klieb il-baħar, balieni, dniefel u gawwijiet ta’ denbhom wiesa’. L-iktar speċi endemika famuża huwa l-isponsun vampir, li jgħix parzjalment bis-saħħa tad-demm ta’ għasafar oħra li jnaqqar b’munqaru.</item></list>
Gżejjer minuri
<list type="unordered"><item><hi rend="bold">Daphne Major</hi> – gżira żgħira fit-Tramuntana ta’ Santa Cruz u fil-Punent ta’ Baltra. Din il-gżira tassew inaċċessibbli tidher fuq il-mappa tan-navigazzjoni ta’ Ambrose Cowley tal-1684, għalkemm bla isem. Hija importanti bħala l-post fejn għal għexieren ta’ snin saru studji fuq il-popolazzjonijiet ta’ sponsuni minn Peter u Rosemary Grant.</item>
<item><hi rend="bold">Plaza t’Isfel/South Plaza</hi> (Plaza Sur) – isem il-gżira ngħata biex jagħti ġieħ lill-eks President tal-Ekwador, il-Ġeneral <ref target="https://mt.wikipedia.org/wiki/Leónidas_Plaza">Leónidas Plaza</ref>. Il-gżira għandha erja ta’ 0.13 km2 u altitudni massima ta’ 23 m. Il-flora tal-Plaza t’Isfel tinkludi l-kaktus <hi rend="italic">Opuntia</hi> u l-pjanti <hi rend="italic">Sesuvium</hi>, li jiffurmaw qisu tapit ħamrani li jiksi l-formazzjonijiet tal-lava. Hemm popoplazzjonijiet abbundanti ta’ igwani (tal-art, tal-baħar u xi ibridi taż-żewġ speċijiet), u għadd kbir ta’ għasafar speċjalment fl-irdumijiet fin-naħa tan-Nofsinhar tal-gżira, fosthom il-fetonti u l-gawwijiet ta’ denbhom wiesa’.</item>
<item><hi rend="bold">Gżira Bla Isem</hi>/Nameless Island – gżejra żgħira li tintuża l-iktar għall-għadis biċ-ċilindri tal-arja.</item>
<item><hi rend="bold">Roca Redonda</hi> – gżejra ta’ madwar 25 km fil-Majjistral ta’ Isabela. Herman Melville jiddedika t-tielet u r-raba’ abbozzi ta’ <hi rend="italic">The Encantadas</hi> biex jiddeskrivi din il-gżera (li hu jsejjaħ “Rock Rodondo”) u l-veduta minnha.</item></list>
Sit ta’ Wirt Dinji
<p>Il-Gżejjer Galapagos ġew iddeżinjati fost l-ewwel <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fil-1978 u fl-2001 iż-żona marittima ta’ lqugħ tagħhom ġiet estiża. </p>
<figure><caption>Veduta tal-gżira ta’ Bartolomé</caption></figure>
<p>Il-valur naturali universali straordinarju tagħhom ġie rrikonoxxut mill-UNESCO abbażi ta’ erba’ kriterji tal-għażla: il-kriterju (vii) “Post fejn iseħħu fenomeni naturali tal-għaġeb jew fejn hemm żoni ta’ ġmiel naturali u ta’ importanza estetika eċċezzjonali”; il-kriterju (viii) “Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta’ art, jew il-karatteristiċi ġeomorfiċi jew fiżjografiċi sinifikanti”; il-kriterju (ix) “Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta’ ekosistemi u ta’ komunitajiet ta’ pjanti u ta’ annimali terrestri, tal-ilma ħelu, kostali u tal-baħar”; u l-kriterju (x) “Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta’ valur universali straordinarju mill-perspettiva tax-xjenza jew tal-konservazzjoni”.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
</text></body></html>