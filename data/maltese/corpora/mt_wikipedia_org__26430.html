<html><body><text id="wikipedia_mt_wikipedia_org__26430.html" ns="0" revid="265052" sourceurl="https://mt.wikipedia.org/wiki/Mystras" title="Mystras" type="wikipedia">Mystras<figure><caption>Wieħed mill-monasteri ta’ Mystras</caption></figure>
<p><hi rend="bold">Mystras</hi> jew <hi rend="bold">Mistras</hi> (bil-Grieg: Μυστρᾶς/Μιστρᾶς)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, magħruf ukoll bħala <hi rend="bold">Myzithras</hi> (Μυζηθρᾶς) fil-<hi rend="italic">Ġrajja tal-Morea</hi>, huwa raħal iffortifikat u eks muniċipalità f’Laconia, il-Peloponnesos, il-<ref target="https://mt.wikipedia.org/wiki/Greċja">Greċja</ref>. Ir-raħal antik ta’ Mystras jinsab fuq l-Għolja ta’ Taygetos, ħdejn <ref target="https://mt.wikipedia.org/wiki/Sparta">Sparta</ref> tal-qedem, u kien il-belt kapitali tad-Despotat <ref target="https://mt.wikipedia.org/wiki/Biżantini">Biżantin</ref> tal-Morea fis-sekli 14 u 15. Mystras esperjenza perjodu ta’ prosperità u tkattir kulturali matul dak iż-żmien. Is-sit baqa’ diżabitat matul il-perjodu <ref target="https://mt.wikipedia.org/wiki/Imperu_Ottoman">Ottoman</ref>, meta bi żball xi vjaġġaturi mill-Punent ħasbuha Sparta tal-qedem. Fis-snin 30 tas-seklu 19, ir-raħal ġie abbandunat u nbena r-raħal il-ġdid ta’ <ref target="https://mt.wikipedia.org/wiki/Sparti">Sparti</ref>, bejn wieħed u ieħor xi tmien kilometri fil-Lvant.</p>
<p>Mir-riforma tal-gvern lokali tal-2011, Mystras jagħmel parti mill-muniċipalità ta’ Sparti bħala unità muniċipali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<figure><caption>Mystras fl-1686</caption></figure>
<p>Lejn l-aħħar tal-1248, <ref target="https://mt.wikipedia.org/wiki/William_II_ta’_Villehardouin">William II ta’ Villehardouin</ref>, il-mexxej tal-Prinċipat Frank ta’ <ref target="https://mt.wikipedia.org/wiki/Achaea">Achaea</ref>, ħakem lil <ref target="https://mt.wikipedia.org/wiki/Monemvasia">Monemvasia</ref>, l-aħħar qawwa Biżantina li kien għad fadal fil-Morea. Dan is-suċċess malajr ġie segwit bis-sottomissjoni tat-Tsakones fuq l-Għolja ta’ Parnon, tat-tribù Slavika tal-Melingoi tal-Għolja ta’ Taygetos, u tal-abitanti tal-<ref target="https://mt.wikipedia.org/wiki/Peniżola">peniżola</ref> ta’ Mani, u b’hekk kabbar is-setgħa tiegħu fuq il-Laconia bil-ħakma tal-peniżola kollha, li kienet bdiet fl-1205, wara r-Raba’ <ref target="https://mt.wikipedia.org/wiki/Kruċjata">Kruċjata</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Laconia ġiet inkorporata fil-Prinċipat, u l-prinċep żagħżugħ qatta’ x-xitwa tal-1248-1249 hemmhekk, iżur il-pajjiż u jagħżel is-siti għal fortifikazzjonijiet ġodda bħall-Grand Magne u Leuktron. Finalment, ħdejn ir-residenza tiegħu ta’ Lacedaemon (Sparta tal-qedem), fil-quċċata tal-Għolja ta’ Taygetos, huwa bejna l-fortizza li saret magħrufa bħala Mystras.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Il-kastell ta’ Mystras fil-quċċata tal-għolja</caption></figure>
<p>F’Settembru 1259, William ta’ Villehardouin tilef il-Battalja ta’ Pelagonia u ġie maqbud flimkien ma’ ħafna min-nies nobbli tiegħu, mill-forzi tal-imperatur ta’ Niċea <ref target="https://mt.wikipedia.org/wiki/Mikiel_VIII_Palaiologos">Mikiel VIII Palaiologos</ref>. Sentejn wara, in-Niċej reġgħu ħatfu lil Kostantinopli, temmew l-Imperu Latin u reġgħu wittew it-triq għall-Imperu Biżantin. F’dak il-punt, l-imperatur ikkonkluda ftehim mal-prinċep maqbud: William u niesu setgħu jinħelsu jekk jagħmel ġurament ta’ fedeltà u jċedi lil Monemvasia, lil Grand Magne, u lil Mystras.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref> Hekk sar u t-territorji ġew ittrasferiti fl-1262, u b’hekk Mystras saret is-sede tal-gvernatur tat-territorji Biżantini fil-Morea. Inizjalment, dan il-gvernatur (<hi rend="italic">kephale</hi>) kien jinbidel kull sena, iżda wara l-1308 bdew jinħatru għal mandati itwal. Kważi mill-ewwel, malli reġa’ lura fil-Morea, William ta’ Villehardouin irrinunzja l-ġurament tiegħu lill-imperatur, u faqqgħet gwerra bejn il-Biżantini u l-<ref target="https://mt.wikipedia.org/wiki/Franki">Franki</ref>. L-ewwel tentattivi Biżantini biex idgħajfu l-Prinċipat ta’ Achaea fallew fil-battalji ta’ Prinitsa u ta’ Makryplagi, iżda l-Biżantini kienu stabbiliti sew fil-Laconia. Il-gwerra saret endemika, u l-Biżantini bil-mod il-mod ħelsu mill-Franki. In-nuqqas ta’ sigurtà minħabba l-attakki u l-kontroattakki ħesrem wasslet biex l-abitanti ta’ Lacedaemon jabbandunaw mill-belt esposta tagħhom u jinsedjaw lil Mystras, f’raħal ġdid li nbena taħt il-fortizza.</p>
<p>Mill-1348 sa meta l-Ottomani arrendew fil-31 ta’ Mejju 1460, ir-raħal ta’ Mystras kien ir-residenza ta’ Despota li kien il-mexxej tal-Morea Biżantina, magħrufa bħala d-“Despotat tal-Morea”. Din kienet epoka tad-deheb għar-raħal; skont l-<hi rend="italic">Oxford Dictionary of Byzantium</hi>, ir-raħal ta’ Mystras “għadda minn rinaxximent kulturali notevoli, inkluż it-tagħlim ta’ <ref target="https://mt.wikipedia.org/wiki/Georgius_Gemistus_Pletho">Georgius Gemistus Pleton</ref> [..], u attira għadd ta’ artisti u arkitetti tal-ogħla kwalità”.</p>
<figure><caption>Waħda mill-knejjes antiki ta’ Mystras</caption></figure>
<p>L-affreski fil-Knisja u Monasteru ta’ Peribleptos, li jmorru lura għal bejn l-1348 u l-1380, huma rari ħafna u huma ta’ żmien l-aħħar ċiklu tal-Biżantini; għalhekk, huma kruċjali biex l-istudjużi jkunu jistgħu jifhmu <ref target="https://mt.wikipedia.org/wiki/L-Arti">l-arti</ref> Biżantina.</p>
<p>Mystras kien ukoll l-aħħar ċentru ta’ studji tal-Biżantini; il-<ref target="https://mt.wikipedia.org/wiki/Filosofija">filosfu</ref> Neoplatonist Georgius Gemistus Pleton għex hemmhekk sa mewtu fl-1452. Hu u studjużi oħra bbażati f’Mystras influwenzaw ir-<ref target="https://mt.wikipedia.org/wiki/Rinaxximent">Rinaxximent</ref> <ref target="https://mt.wikipedia.org/wiki/Italja">Taljan</ref>, speċjalment wara li akkumpanja lill-imperatur <ref target="https://mt.wikipedia.org/wiki/Ġwanni_VIII_Palaiologos">Ġwanni VIII Palaiologos</ref> sa <ref target="https://mt.wikipedia.org/wiki/Firenze">Firenze</ref> fl-1439.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>L-aħħar imperatur Biżantin, <ref target="https://mt.wikipedia.org/wiki/Kostantinu_XI_Palaiologos">Kostantinu XI Palaiologos</ref>, kien despota f’Mystras qabel ma tela’ fuq it-tron. <ref target="https://mt.wikipedia.org/wiki/Demetrius_Palaeologus">Demetrius Palaeologus</ref>, l-aħħar despota tal-Morea, arrenda u ta r-raħal lill-imperatur Ottoman <ref target="https://mt.wikipedia.org/wiki/Mehmed_II">Mehmed II</ref> fl-1460. Bħala Mezistre, ir-raħal kien is-sede ta’ <hi rend="italic">sanjak</hi> Tork. Il-<ref target="https://mt.wikipedia.org/wiki/Venezja">Venezjani</ref> okkupaw ir-raħal mill-1687 sal-1715, għalkemm l-Ottomani kellhom il-kontroll tar-raħal sal-1821 u sal-bidu tal-Gwerra Griega għall-Indipendenza. Ir-raħal ġie abbandunat taħt ir-<ref target="https://mt.wikipedia.org/wiki/Re_Otto">Re Otto</ref> u minflok ġie popolat ir-raħal il-ġdid ta’ Sparti.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Sit ta’ Wirt Dinji
<figure><caption>Wieħed mill-affreski ta’ Mystras</caption></figure>
<p>Fl-1989, il-fdalijiet, inkluż il-fortizza, il-palazz, il-knejjes u l-monasteri, tas-sit arkeoloġiku ta’ Mystras, ġew iddeżinjati bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref></p>
Ġeografija
<p>Ir-raħal antik ta’ Mystras jinsab fuq l-Għolja ta’ Taygetos. Is-sit arkeoloġiku jinsab ferm iktar fil-għoli mill-villaġġ modern ta’ Mystras u mill-belt ta’ Sparti. Il-ħdura tal-madwar hija magħmula l-iktar minn siġar taż-żnuber u ċipressi. Fir-reġjun hemm ukoll xi xmajjar u lagi żgħar.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Sottodiviżjonijiet
<p>L-unità muniċipali ta’ Mystras hija sottodiviża fil-komunitajiet li ġejjin:</p>
<list type="unordered"><item>Agia Eirini</item>
<item>Agios Ioannis Lakedaimonas</item>
<item>Anavryti</item>
<item>Barsinikos</item>
<item>Longastra</item>
<item>Magoula</item>
<item>Mystras</item>
<item>Paroreio</item>
<item>Soustianoi</item>
<item>Trypi</item></list>
<p>Is-sede tal-muniċipalità ta’ Mystras tinsab f’Magoula.</p>


Nies notevoli
<figure><caption><ref target="https://mt.wikipedia.org/wiki/Pittura">Pittura</ref> ta’ Georgius Gemistus Pleton</caption></figure>
Nies li twieldu f’Mystras
<list type="unordered"><item>Georgius Gemistus Pleton (magħruf l-iktar bħala Pleton) (1355-1452), filosfu u studjuż</item>
<item>Manuel Kantakouzenos, l-ewwel despota tal-Morea</item></list>
Nies li ndifnu f’Mystras
<list type="unordered"><item>Ġwanni VI Kantakouzenos</item>
<item>Manuel Kantakouzenos</item>
<item>Georgius Gemistus Pleton</item>
<item><ref target="https://mt.wikipedia.org/wiki/Theodora_Tocco">Theodora Tocco</ref></item>
<item><ref target="https://mt.wikipedia.org/wiki/Cleofe_Malatesta">Cleofe Malatesta</ref></item></list>
Pjanta
<list type="unordered"><item><figure><caption>Mappa ta’ Mystras</caption></figure>1. Daħla prinċipali;</item>
<item>2. Metropoli;</item>
<item>3. Knisja Evanġelista;</item>
<item>4. Knisja ta’ San Teodoru;</item>
<item>5. Hodigitria-Afendiko;</item>
<item>6. Bieb ta’ Monemvasia;</item>
<item>7. Knisja ta’ San Nikola;</item>
<item>8. Palazz tad-despota u pjazza;</item>
<item>9. Bieb ta’ Nauplia;</item>
<item>10. Daħla ta’ fuq taċ-ċittadella;</item>
<item>11. Knisja ta’ Hagia Sophia;</item>
<item>12. Palazz żgħir;</item>
<item>13. Ċittadella;</item>
<item>14. Mavroporta;</item>
<item>15. Pantanassa;</item>
<item>16. Knisja tat-Tassjarki;</item>
<item>17. Residenza ta’ Ġwanni Phrangopoulos;</item>
<item>18. Monasteru ta’ Peribleptos;</item>
<item>19. Knisja ta’ San Ġorġ;</item>
<item>20. Dar Krevatas;</item>
<item>21. Marmara (daħla);</item>
<item>22. Aï-Yannakis;</item>
<item>23. Dar Laskaris;</item>
<item>24. Knisja ta’ San Kristofru;</item>
<item>25. Fdalijiet;</item>
<item>26. Knisja ta’ San Kyriaki.</item></list>
</text></body></html>