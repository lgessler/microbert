<html><body><text id="wikipedia_mt_wikipedia_org__26268.html" ns="0" revid="264411" sourceurl="https://mt.wikipedia.org/wiki/Kastell_ta%E2%80%99_Malbork" title="Kastell ta’ Malbork" type="wikipedia">Kastell ta’ Malbork<figure><caption>Il-Kastell ta’ Malbork</caption></figure>
<p>Il-<hi rend="bold">Kastell ta’</hi> <hi rend="bold">Malbork</hi> (bil-<ref target="https://mt.wikipedia.org/wiki/Lingwa_Pollakka">Pollakk</ref>: <hi rend="italic">Zamek w Malborku</hi>; bil-Ġermaniż: Ordensburg Marienburg) huwa kastell u fortizza tal-<ref target="https://mt.wikipedia.org/wiki/Ordni_Tewtonika">Ordni Tewtonika</ref> tas-seklu 13, li jinsab ħdejn il-belt ta’ <ref target="https://mt.wikipedia.org/wiki/Malbork">Malbork</ref>, il-<ref target="https://mt.wikipedia.org/wiki/Polonja">Polonja</ref>. Huwa l-ikbar kastell tal-brikks fid-dinja bħala erja tal-art u huwa mniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:2-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Deskrizzjoni
<p>Oriġinarjament il-kastell inbena mill-Kavallieri Tewtoniċi, ordni reliġjuża <ref target="https://mt.wikipedia.org/wiki/Knisja_Kattolika">Kattolika</ref> Ġermaniża li kienet twettaq il-<ref target="https://mt.wikipedia.org/wiki/Kruċjata">kruċjati</ref>, u nbena f’għamla ta’ fortizza tal-ordni. L-Ordni Tewtonika semmiet il-fortizza <hi rend="italic">Marienburg</hi> biex tagħti ġieħ lil <ref target="https://mt.wikipedia.org/wiki/Santa_Marija">Marija</ref>, omm <ref target="https://mt.wikipedia.org/wiki/Ġesù">Ġesù</ref>. Fl-1457, matul il-Gwerra ta’ Tlettax-il Sena, il-fortizza nbigħet minn merċenarji tal-Boemja lir-Re <ref target="https://mt.wikipedia.org/wiki/Casimir_IV_Jagiellon">Casimir IV</ref> tal-Polonja bħala parti mill-indennizzi u minn dak iż-żmien intużat bħala waħda mid-diversi residenzi rjali Pollakki u s-sede ta’ uffiċċji u istituzzjonijiet Pollakki, b’interruzzjoni biss ta’ diversi snin ta’ okkupazzjoni <ref target="https://mt.wikipedia.org/wiki/Żvezja">Żvediża</ref>. Il-fortizza baqgħet taqdi l-funzjoni tagħha sal-Ewwel Diviżjoni tal-Polonja fl-1772. Minn dak iż-żmien ’il quddiem, il-kastell spiċċa taħt il- ħakma Ġermaniża għal iktar minn 170 sena sal-1945.<ref target="https://mt.wikipedia.org/wiki/Il-Paġna_prinċipali#cite_note-:3-3">[3]</ref></p>
<p>Il-kastell huwa eżempju klassiku ta’ fortizza <ref target="https://mt.wikipedia.org/wiki/Medjuevu">Medjevali</ref> u, meta tlesta fl-1406, kien l-ikbar kastell tal-brikks fid-dinja.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>  L-UNESCO ddeżinjat il-Kastell tal-Ordni Tewtonika f’Malbork u l-Mużew tal-Kastell ta’ Malbork bħala Sit ta’ Wirt Dinji f’Diċembru 1997.  Huwa wieħed minn żewġ Siti ta’ Wirt Dinji fir-reġjun (it-Tramuntana tal-Polonja Ċentrali), flimkien mar-Raħal Medjevali ta’ <ref target="https://mt.wikipedia.org/wiki/Toruń">Toruń</ref>, li twaqqaf fl-1231.<ref target="https://mt.wikipedia.org/wiki/Il-Paġna_prinċipali#cite_note-:3-3">[3]</ref></p>
<p>Il-Kastell ta’ Malbork huwa wkoll wieħed mill- Monumenti Storiċi (<hi rend="italic">Pomnik historii</hi>) nazzjonali uffiċjali tal-Polonja, skont kif ġie stabbilit fis-16 ta’ Settembru 1994. Il-kastell jiġi amministrat mill-Bord tal-Wirt Nazzjonali tal-Polonja.</p>
Storja
Oriġini
<figure><caption>Dettalji tal-istil Gotiku bil-brikks tal-kastell</caption></figure>
<p>Il-kastell inbena mill-Ordni Tewtonika wara l- konkwista tal-<ref target="https://mt.wikipedia.org/wiki/Prussja">Prussja</ref> l-Antika. L-iskop ewlieni tiegħu kien li l-Kavallieri jsaħħu l-kontroll tagħhom taż-żona wara t-trażżin tal-1274 mill-Ordni tar-Rewwixta l-Kbira tal-Prussja mit-tribujiet Baltiċi. Ma jeżisti l-ebda dokument kontemporanju relatat mal-kostruzzjoni tiegħu. Minflok, ġew analizzati l-fażijiet tal-kostruzzjoni tal-kastell permezz tal-istudju tal-arkitettura u tar-rekords amministrattivi tal-Ordni u l-istorja iktar reċenti. Ix-xogħol tal-kostruzzjoni dam sal-1300, taħt il-patroċinju tal-Kmandant <ref target="https://mt.wikipedia.org/wiki/Heinrich_von_Wilnowe">Heinrich von Wilnowe</ref>.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Il-kastell jinsab fuq ix-xatt tax-Xlokk tax-xmara <ref target="https://mt.wikipedia.org/wiki/Nogat">Nogat</ref>. Ingħata l-isem ta’ <hi rend="italic">Marienburg</hi> wara Marija, il-patruna tal-Ordni reliġjuża.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-Ordni kienet inħolqot f’<ref target="https://mt.wikipedia.org/wiki/Acre">Acre</ref> (illum f’<ref target="https://mt.wikipedia.org/wiki/Iżrael">Iżrael</ref>). Meta din l-aħħar fortizza tal-Kruċjati spiċċat f’idejn l-Għarab Musulmani, l-Ordni ċaqilqet is-sede tagħha lejn <ref target="https://mt.wikipedia.org/wiki/Venezja">Venezja</ref> qabel ma waslet fil-Prussja.<ref target="https://mt.wikipedia.org/wiki/Il-Paġna_prinċipali#cite_note-:3-3">[3]</ref></p>
<p>Ir-raħal ta’ Malbork sar iktar u iktar importanti wara l-konkwista ta’ <ref target="https://mt.wikipedia.org/wiki/Gdańsk">Gdańsk</ref> (Danzig) u tal-Pomeranja tal-Lvant fl-1308 mill-Kavallieri Tewtoniċi. Iċ-ċentru amministrattiv tal-Ordni ġie mċaqlaq lejn Marienburg minn Elbing (issa <ref target="https://mt.wikipedia.org/wiki/Elbląg">Elbląg</ref>). Il-Gran Mastru tal-Kavallieri Tewtoniċi, <ref target="https://mt.wikipedia.org/wiki/Siegfried_von_Feuchtwangen">Siegfried von Feuchtwangen</ref>, li wasal Marienburg minn Venezja, wettaq il-fażi li jmiss tal-kostruzzjoni tal-fortizza. Fl-1309, fid-dawl tal-persegwitazzjoni Papali tal-Kavallieri Templari u tal-ħakma ta’ Danzig mill-Kavallieri Tewtoniċi, Feuchtwangen ċaqlaq is-sede tiegħu fil-parti Prussjana tal-istat monastiku tal-Ordni. Huwa għażel is-sit ta’ Marienburg minħabba l-pożizzjoni konvenjenti tiegħu max-xatt tax-xmara Nogat fid-Delta tal-<ref target="https://mt.wikipedia.org/wiki/Vistula">Vistula.</ref> Bħal fil-biċċa l-kbira tal-bliet ta’ dak iż-żmien, iċ-ċentru l-ġdid kien jiddependi fuq l-ilma għat-trasport.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<figure><caption>Il-bitħa interna tal-kastell b’wirja ta’ ġellieda tal-<ref target="https://mt.wikipedia.org/wiki/Ħadid">ħadid</ref></caption></figure>
<p>Il-kastell ġie estiż diversi drabi biex jakkomoda n-numru dejjem jikber ta’ Kavallieri. F’qasir żmien, sar l-ikbar bini Gotiku ffortifikat fl-<ref target="https://mt.wikipedia.org/wiki/Ewropa">Ewropa</ref>, b’erja tal-art ta’ kważi 21 ettaru.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-kastell għandu diversi suddiviżjonijiet u bosta saffi ta’ ħitan difensivi. Fil-fatt jikkonsisti minn tliet kastelli separati - il-Kastelli Għoli, Nofsani u Baxx, isseparati minn diversi ħniedaq mingħajr ilma u torrijiet.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Il-kastell darba kien fih madwar 3,000 “aħwa armati”. Il-ħitan l-iktar ta’ barra tal-kastell jikkonfinaw 21 ettaru, jiġifieri erba’ darbiet l-art ikkonfinata tal-<ref target="https://mt.wikipedia.org/wiki/Kastell_ta’_Windsor">Kastell ta’ Windsor</ref>. Il-parti żviluppata tas-Sit ta’ Wirt Dinji fiha ftit iktar minn 18-il ettaru.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Il-pożizzjoni favorevoli tal-kastell qrib ix-xmara Nogat ippermettiet l-aċċess faċli ta’ barkuni u ta’ vapuri kummerċjali li kienu jaslu mill-Vistula u mill-<ref target="https://mt.wikipedia.org/wiki/Baħar_Baltiku">Baħar Baltiku</ref>. Matul il-governanza tagħhom, il-Kavallieri Tewtoniċi kienu jiġbru n-nollijiet mill-vapuri li riedu jgħaddu mir-rotta kummerċjali tax-xmara Nogat, l-istess bħalma kienu jagħmlu kastelli oħra qrib ix-xmajjar dak iż-żmien. Huma kkontrollaw monopolju tal-kummerċ tal-<ref target="https://mt.wikipedia.org/wiki/Ambra">ambra</ref>. Meta r-raħal sar membru tal-<ref target="https://mt.wikipedia.org/wiki/Lega_Anżejatika">Lega Anseatika</ref>, saru ħafna laqgħat Anseatiċi fil-Kastell ta’ Malbork.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Fl-1361, il-Gran Duka futur tal-<ref target="https://mt.wikipedia.org/wiki/Litwanja">Litwanja</ref> <ref target="https://mt.wikipedia.org/wiki/Kęstutis">Kęstutis</ref> inżamm ħabsi għal żmien qasir fil-kastell. Fl-1365, ir-Re Pollakk Casimir III l-Kbir żar il-kastell.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
<figure><caption>Il-Vorburg bi swar li ġie miżjud taħt Hochmeister <ref target="https://mt.wikipedia.org/wiki/Heinrich_von_Plauen">Heinrich von Plauen</ref> fis-seklu 15</caption></figure>
<p>Fis-sajf tal-1410, il-kastell ġie assedjat wara t-telfa tal-Ordni mġarrba mill-armati ta’ <ref target="https://mt.wikipedia.org/wiki/Jogaila">Władysław II Jagiełło</ref> u <ref target="https://mt.wikipedia.org/wiki/Vytautas_il-Kbir">Vytautas il-Kbir</ref> (Witold) fil-<ref target="https://mt.wikipedia.org/wiki/Battalja_ta_'Grunwald">Battalja ta’ Grunwald</ref>. Heinrich von Plauen mexxa b’suċċess id-difiża fl-<ref target="https://mt.wikipedia.org/wiki/Assedju_ta’_Marienburg">Assedju ta’ Marienburg</ref> tal-1410, li matulu r-raħal madwar il-kastell ġie meqrud għalkollox.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
<p>Fl-1456, matul il-Gwerra ta’ Tlettax-il Sena, l-Ordni – li kienet qed tiffaċċja oppożizzjoni mill-bliet tagħha minħabba li għolliet it-taxxi biex tħallas ir-rahan għal spejjeż assoċjati mal-gwerer tagħha kontra r-Renju tal-Polonja – ma setgħetx tkampa iktar finanzjarjament. Sadanittant, il-Ġeneral Pollakk <ref target="https://mt.wikipedia.org/wiki/Stibor_de_Poniec_ta’_Ostoja">Stibor de Poniec ta’ Ostoja</ref> ġabar fondi minn Danzig għal kampanja ġdida kontrihom.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Billi sar jaf li l-merċenarji tal-Boemja tal-Ordni ma tħallsux, Stibor ikkonvinċiehom jitilqu. Huwa rrimborżhom bil-flus li kien ġabar f’Danzig.  Wara t-tluq tal-merċenarji, ir-Re <ref target="https://mt.wikipedia.org/wiki/Casimir_IV_Jagiellon">Casimir IV Jagiellon</ref> daħal fil-kastell b’mod trijonfali fl-1457, u f’Mejju, ta diversi privileġġi lil Danzig bħala ħajr għall-assistenza u għall-involviment tal-belt fil-Gwerra ta’ Tlettax-il Sena (1454-66) kif ukoll għall-fondi miġbura għall-merċenarji li b’hekk telqu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Is-sindku tar-raħal ta’ Malborg qrib il-kastell, <ref target="https://mt.wikipedia.org/wiki/Bartholomäus_Blume">Bartholomäus Blume</ref>, irreżista l-forzi Pollakki għal tliet snin oħra, iżda l-Pollakki qabduh u kkundannawh għall-mewt fl-1460.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> <ref target="https://mt.wikipedia.org/wiki/Monument">Monument</ref> għal Blume nbena fl-1864.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Residenza tar-rejiet Pollakki
<p>Fl-1466 kemm il-kastell kif ukoll ir-raħal saru parti mid-Distrett (Voivodeship) Pollakk ta’ Malbork fil-provinċja tal-</p>
<figure><caption>Torri tal-loki (<hi rend="italic">dansker</hi>)</caption></figure>
<p>Prussja Rjali. Mill-1457, il-kastell intuża bħala waħda mid-diversi residenzi rjali Pollakki, u wettaq din il-funzjoni għal iktar minn 300 sena (iktar mid-doppju tat-tul ta’ żmien li kien intuża bħala s-sede tal-Ordni Tewtonika) sad-Diviżjonijiet tal-Polonja fl-1772.<ref target="https://mt.wikipedia.org/wiki/Il-Paġna_prinċipali#cite_note-:3-3">[3]</ref> Matul dan il-perjodu, il-Kastell l-Għoli serva bħala l-maħżen tal-provvisti tal-kastell, filwaqt li r-Refettorju l-Kbir kien jintuża bħala post għall-balli, għall-festi, u għal avvenimenti rjali oħra. Ir-rejiet Pollakki spiss kienu joqogħdu fil-kastell, speċjalment meta kienu jivvjaġġaw lejn il-belt ta’ Gdańsk/Danzig fil-qrib. Uffiċjali Pollakki lokali kienu joqogħdu wkoll fil-kastell. Mill-1568, il-kastell kien jintuża wkoll mill-Ammiraljat Pollakk (<hi rend="italic">Komisja Morska</hi>), u fl-1584 ġiet stabbilita fih waħda miz-Zekki Rjali Pollakki. Barra minn hekk, l-ikbar arsenal tal-Commonwealth Pollakk-Litwan kien jinsab fil-kastell. Bid-deċiżjoni tar-Re <ref target="https://mt.wikipedia.org/wiki/Ġwanni_II_Casimir_Vasa">Ġwanni II Casimir Vasa</ref> tal-1652, il-<ref target="https://mt.wikipedia.org/wiki/Ġiżwiti">Ġiżwiti</ref> ħadu ħsieb il-kappelli tal-kastell iddedikati lil Santa Marija u lil Sant’Anna.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
<p>Matul il-Gwerra ta’ Tletin Sena, fl-1626 u fl-1629, il-forzi Żvediżi okkupaw il-kastell. Huma invadewh u okkupawh mill-ġdid mill-1656 sal-1660 matul id-Dulluvju (sensiela ta’ kampanji militari tal-Commonwealth Pollakka-Litwana fis-<ref target="https://mt.wikipedia.org/wiki/Seklu_XVII">seklu 17</ref>).<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Imbagħad il-kastell żaruh ir-rejiet Żvediżi <ref target="https://mt.wikipedia.org/wiki/Gustavus_Adolphus_tal-Iżvezja">Gustav Adolf</ref> fl-1626 u <ref target="https://mt.wikipedia.org/wiki/Karlu_X_Gustav">Karlu X Gustav</ref> fl-1656.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
Wara d-Diviżjonijiet tal-Polonja
<figure><caption>Il-kastell fl-1890/1905, matul l-Imperu Ġermaniż</caption></figure>
<p>Wara li l-Prussja u l-Imperu Russu għamlu l- Ewwel Diviżjoni tal-Polonja fl-1772, ir-raħal ġie anness mir-Renju tal-Prussja u fl-1773 sar parti mill-provinċja l-ġdida li ġiet stabbilita tal-Prussja tal-Punent. Dak iż-żmien, l-uffiċjali kienu jużaw il-kastell pjuttost traskurat bħala dar għall-foqra u barrakki għall-Armata Prussjana. L-aħħar Ġiżwiti telqu mill-kastell fl-1780.<ref target="https://mt.wikipedia.org/wiki/Il-Paġna_prinċipali#cite_note-:3-3">[3]</ref> Fl-1794, <ref target="https://mt.wikipedia.org/wiki/David_Gilly">David Gilly</ref>, arkitett Prussjan u kap tal-Oberbaudepartement, għamel stħarriġ strutturali tal-kastell, biex jiddeċiedi dwar l-użu tiegħu jew it-twaqqigħ tiegħu fil-futur.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> It-tifel ta’ Gilly, <ref target="https://mt.wikipedia.org/wiki/Friedrich_Gilly">Friedrich Gilly</ref>, ipproduċa bosta inċiżjonijiet tal-kastell u tal-arkitettura tiegħu, li wera f’<ref target="https://mt.wikipedia.org/wiki/Berlin">Berlin</ref> u li ġew ippubblikati minn <ref target="https://mt.wikipedia.org/wiki/Friedrich_Frick">Friedrich Frick</ref> mill-1799 sal-1803. Dawn l-inċiżjonijiet wasslu biex il-pubbliku Prussjan “jiskopri mill-ġdid” il-kastell u l-istorja tal-Kavallieri Tewtoniċi.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p><ref target="https://mt.wikipedia.org/wiki/Johann_Dominicus_Fiorillo">Johann Dominicus Fiorillo</ref> ppubblika edizzjoni oħra tal-inċiżjonijiet fit-12 ta’ Frar 1803, sabiex huwa wkoll iqanqal l-interess pubbliku. <ref target="https://mt.wikipedia.org/wiki/Max_von_Schenkendorf">Max von Schenkendorf</ref> ikkritika l-qagħda tal-kastell. Matul il-perjodu ta’ <ref target="https://mt.wikipedia.org/wiki/Napuljun_I_ta'_Franza">Napuljun</ref>, l-armata użat il-kastell bħala sptar u arsenal. Napuljun żar il-kastell fl-1807 u fl-1812.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref> Wara l-<ref target="https://mt.wikipedia.org/wiki/Gwerra_tas-Sitt_Koalizzjoni">Gwerra tas-Sitt Koalizzjoni</ref>, il-kastell sar simbolu tal-istorja Prussjana u tal-kuxjenza nazzjonali. Ir-restawr tal-kastell inbeda fl-1816 minn <ref target="https://mt.wikipedia.org/wiki/Theodor_von_Schön">Theodor von Schön</ref>, Oberpräsident tal-Prussja tal-Punent.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>  Fl-1910 inbniet l-Akkademja Navali ta’ Mürwik fi <ref target="https://mt.wikipedia.org/wiki/Flensburg">Flensburg.</ref> Il-Marienburg kien mudell għal dan il-<hi rend="italic">Kastell l-Aħmar</hi> il-ġdid.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Ir-restawr tal-Marienburg sar fi stadji sakemm bdiet <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Bil-wasla ta’ <ref target="https://mt.wikipedia.org/wiki/Adolf_Hitler">Adolf Hitler</ref> fil-poter fil-bidu tas-snin tletin tas-seklu 20, in-Nażisti użaw il-kastell bħala destinazzjoni għal pellegrinaġġi annwali kemm taż-Żgħażagħ ta’ Hitler kif ukoll tal-Lega tal-Bniet Ġermaniżi. Il-Kastell Tewtoniku ta’ Marienburg intuża bħala mudell għall-Kastelli tal-Ordni tat-Tielet Reich li nbnew taħt it-tmexxija ta’ Hitler.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Fl-1945, matul il-ġlied tat-Tieni Gwerra Dinjija fiż-żona, iktar minn nofs il-kastell inqered.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Wara t-Tieni Gwerra Dinjija
<figure><caption>Fdalijiet tal-kastell wara t-Tieni Gwerra Dinjija. Il-biċċa l-kbira tal-ħitan ta’ barra tal-brikks baqgħu intatti</caption></figure>
<p>Malli l-gwerra ntemmet, ir-raħal ta’ Malbork u l-kastell reġgħu saru parti mill-Polonja. Il-kastell ġie rikostruwit kif kien qabel il-gwerra, permezz tar-restawr li baqa’ għaddej mill-1962 wara n-nirien fl-1959 li kkawżaw iktar ħsarat.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>Fl-1961 twaqqaf il-Mużew tal-Kastell (<hi rend="italic">Muzeum Zamkowe</hi>) u fl-1965 infetħet wirja tal-ambra. Il-Kastell ta’ Malbork għadu l-ikbar kumpless tal-brikks fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p>Sforz sinifikanti ta’ restawr reċenti seħħ fil-knisja ewlenija tal-kastell (jiġifieri, il-Knisja ta’ Santa Marija). Wara li ġiet irrestawrata eżatt qabel it-Tieni Gwerra Dinjija u mbagħad inqerdet għalkollox fil-gwerra, il-knisja kienet tinsab fi stat ta’ telqa, iżda fis-snin 10 tas-seklu 20 sar restawr ġdid ieħor li ntemm f’April 2016.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Sit ta’ Wirt Dinji
<p>Il-Kastell tal-Ordni Tewtonika ta’ Malbork ġie ddeżinjat bħala Sit ta’ Wirt Dinji tal-UNESCO fl-1997.<ref target="https://mt.wikipedia.org/wiki/Il-Paġna_prinċipali#cite_note-:2-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:2-1">[1]</ref></p>
<figure></figure>
Midfuna fil-mawżolew taħt il-Kappella ta’ Sant’Anna
<list type="unordered"><item>Dietrich von Altenburg</item>
<item>Heinrich Dusemer</item>
<item>Winrich von Kniprode</item>
<item>Konrad von Jungingen</item>
<item>Michael Küchmeister von Sternberg</item>
<item>Konrad von Erlichshausen</item></list>
</text></body></html>