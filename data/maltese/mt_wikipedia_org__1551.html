<html><body><text id="wikipedia_mt_wikipedia_org__1551.html" ns="0" revid="273463" sourceurl="https://mt.wikipedia.org/wiki/Ir-Rabat_(Malta)" title="Ir-Rabat (Malta)" type="wikipedia">Ir-Rabat (Malta)
Introduzzjoni Storika
<p><hi rend="bold">Ir-Rabat</hi> [ɪrˈrɐbɐt] huwa wieħed mill-aktar lokalitajiet storiċi ta' importanza f'Malta. Fi żmien ir-Rumani, hawn kien jagħmel parti mill-belt kapitali ta' Malta, Melita, li kienet tinkludi <ref target="https://mt.wikipedia.org/wiki/L-Imdina">l-Imdina</ref>. Fi żmien ir-<ref target="https://mt.wikipedia.org/wiki/Imperu_Ruman">Rumani</ref> is-swar tal-belt kienu jaslu sa ħdejn, fejn illum hemm il-knisja tal-parroċċa tar-Rabat, iddedikata lil <ref target="https://mt.wikipedia.org/wiki/Pawlu_l-Appostlu">San Pawl</ref>. Fl-istess żmien, barra s-swar tħaffru bosta katakombi. Taħt bosta mit-toroq tar-Rabat hemm mħaffra numru kbir ta' katakombi kif ukoll partijiet mis-swar li xi darba kienu jduru mal-belt kapitali, Melita. Biż-żmien, ir-Rabat spiċċa qiesu s-subborg tal-Imdina, jew aħjar estensjoni 'l barra mill-belt difiża mis-swar. F'dan  iż-żmien Ruman, u Ruman Tardiv, bdew jitħaffru bosta katakombi li kollha kien barra s-swar. Fil-fatt,il-katakombi kollha jinsabu lil hinn mill-knisja parrokkjali ta' San Pawl. L-eqreb katakombi huma dawk li jagħmlu parti mill-Grotta ta' San Pawl.    </p>
<p>Kien fi żmien l-Għarab li l-belt Melita, jiġifieri, l-Imdina u r-Rabat flimkien, ġiet imċekkna fl-istat li hi llum l-Imdina. Il-parti tar-Rabat spiċċat barra l-belt. Fi żmien il-medjuevu, lr-Rabat kien parzjalment urban u mdawra minn bosta naħat bl-għelieqi u kampanja. il-popolazzjoni tar-Rabat kienet kemxejn ikbar minn dik tal-Imdina. Fir-Reġistru tal-Militia (1417-1421) jidhru l-ismijiet ta' 226 raġel li kienu eliġibbli biex ikunu koskritti mad-<ref target="https://mt.wikipedia.org/wiki/Dejma">Dejma</ref>. Dan jibbilanċja tajjeb man-numru ta' ismijiet li nġabru fl-Imdina, li kien bejn wieħed u ieħor ta' 200 ruħ. Matul is-seklu ħmistax, possibilment anki qabel, bdew jistabblixxu ruħhom diversi gruppi ta' patrijiet fil-kunventi tagħhom, fosthom dawk tal-Franġiskani konventwali, tal-Agostinjani, tad-Dumnikani u tal-Franġiskani Minuri. Dan minħabba li dawn il-komunitajiet reliġjużi kienu jħossuhom aktar siguri minħabba li kienu ftit 'il bogħod mill-Imdina, fejn f'każ ta' żbark mill-kursara kienu jistgħu jiġru kemm jifilħu għal ġewwa l-belt iddefenduta mis-swar. Raġuni oħra hi li l-madwar kien hemm fejn taħdem r-raba' u hekk setgħu ikabbru l-uċuħ   għalihom infushom. It-tielet raġuni hi li minħabba li dawn il-patrijiet kienu mendikanti, kienu jinħtieġu anki jserħu rashom li xi ħaġa min-nies tar-Rabat u l-Imdina kienu ser idaħħlu biex jgħixu. Dan apparti li fil-każ tal-evanġelizazzjoni tal-poplu hawn kienet tinsab l-akbar parti mill-popolazzjoni.           </p>
<p><hi rend="bold">Pożizzjoni</hi></p>
<p>Ir-Rabat hi belt fir-reġjun tat-nofs ta’Malta, b’popolazzjoni ta’ 11,497 (Marzu 2014) ruħ. Ir-Rabat flimkien mal-Imdina jinsab fuq l-aktar parti għolja tal-gżejjer Maltin. Din il-belt tmiss min-naħa mal-Imdina waqt li fuq in-naħat l-oħra testendi naħa minnhom lejn <ref target="https://mt.wikipedia.org/wiki/Ħad-Dingli">Ħad-Dingli</ref> u <ref target="https://mt.wikipedia.org/wiki/L-Imtarfa">l-Imtarfa</ref> u naħa oħra lejn <ref target="https://mt.wikipedia.org/wiki/Il-Buskett">il-Buskett</ref> u lejn bosta widien ta' madwar dik l-għolja. Il-Kunsill Lokali tar-Rabat huwa wkoll l-amministratur tal-Baħrija. L-Imtarfa li kienet tagħmel mar-Rabat kellha l-Kunsill Lokali tagħha, f'Diċembru tal-1999, bl-Att XXI, emenda għall-Att tal-Kunsill Lokali tal-1993 (Att XV) sar amministrat separatament mill-Kunsill Lokali tiegħu. Fir-Rabat tinsab s-sede tan- Nunzjatura Appostolika tas-Santa Sede għar-Repubblika ta’Malta.      </p>
<p><hi rend="bold">Postijiet ta’ Interess miftuħa għall-pubbliku</hi></p>
<list type="unordered"><item>Il-Grotta ta’ San Pawl, (tagħmel mal-Kollġjata ta’ San Pawl). Dħul mill-Mużew Wignacourt</item>
<item>Il-Mużew tal-Parroċċa (Wignacourt)</item>
<item>Il-Katakombi ta’ San Pawl (Heritage Malta)</item>
<item>Il-Katakombi ta’ Sant’Agata, il-Kripta u l-Mużew (MSSP)</item>
<item>Il-Katakombi ta’ San Katald (jaqa' taħt il-Mużew Wignacourt)</item>
<item>Id-Domus Romana  (Heritage Malta)</item>
<item>Casa Bernard (Dar privata mżejna b’bosta għamara u pitturi, eċċ., li wieħed jista’ jżur b’appuntament)</item>
</list>
<p><hi rend="bold">Monasteri</hi></p>
<list type="unordered"><item>Tal-Agostinjani</item>
<item>Tad-Dumnikani</item>
<item>Tal-Karmelitani  (Il-Lunzjata)</item>
<item>Tal-Franġiskani Minuri  </item>
<item>Tal-Franġiskani Konventwali</item>
</list>
<p><hi rend="bold">Knejjes</hi></p>
<list type="unordered"><item>San Pawl  (Bażilika Kolleġjata - il-Parroċċa) u l-Oratorju San Pubbliju</item>
<item>San Franġisk (Franġiskani Konventwali)</item>
<item>Madonna ta’ Ġieżu (Franġiskani Minuri)</item>
<item>San Mark (Agostinjani)</item>
<item>Madonna tal-Għar (Dumnikani)</item>
<item>Sant’Agata</item>
<item>San Bastjan</item>
</list>
<p><hi rend="bold">Kappelli</hi></p>
<list type="unordered"><item>San Bartilmew - Miftuħa u fiha s-Sagrament</item>
<item>San Katald - Miftuħa għal pubbliku bil-katakombi taħtha</item>
<item>Ta' Casha (Għeriexem)</item>
<item>Madonna tal-Virtu</item>
<item>Tas-Settifika</item>
<item>It-twelid ta' Ġesù (Ta' Xerri)</item>
<item> <hi rend="bold">Postijiet oħra ta’ interess</hi></item></list>
<list type="unordered"><item>Howard Gardens u s-Salib tad-Dejma</item>
<item>Monument tal-Gwerra u Monument ta' Pawlu Xuereb, kittieb u politiku</item>
<item>Chadwick Lakes / Wied Qlejjgħa</item>
<item>Niċċa ta’ San Pawl, (Is-Saqqajja)</item>
<item>It-Tribuna tal-Gran Mastru</item>
<item>Il-Każin tal-Banda L’Isle Adam</item>
<item>Il-Każin tal-Banda, Konti Ruġġieru</item>
<item>Il-Buskett</item>
<item>Il-Palazz tal-Verdala (Residenza uffiċjali tal-President ta' Malta)</item>
<item>Ċimiterju u Kappella Santa Margerita</item></list>
<p><hi rend="bold">Żoni urbani u fil-kampanja li jaqgħu taħt l-istess Kunsill Lokali</hi></p>
<p>Il-Landrijiet - Għajn Qajjet - Kunċizzjoni - Fomm ir-Riħ - Miġra il-Ferħa -Tas-Salvatur - Tas-Salib - id-Dwejra - in-Nadur - Bieb ir-Ruwa - Il-Lunzjata - Baħrija - Għemieri -Għajn Klieb - Il-Ħemżija - Misraħ Suffara - Mtaħleb- Nigret - Nigret tal-Ħarruba - Ras ir-Raħheb - Rdum tal-Lunzjata  Rdum tal-Vigarju - Ħal-Bajjada  - Santa Katarina - Saqqajja  - Ta' Busugrilla - Ta' Cassia - Ta' Fantin - Ta' Gerżuma -Ta' Lawrenti - Ta' Manduca - Ta' Namura - Ta' Sirena - Tal-Infetti -Tabja - Tal-Forok - Tal-Marġa  </p>
<p><hi rend="bold">Biblijografija</hi></p>
<p>Pauline Dingli, Rabat - <hi rend="italic">Discover Historic Treasures, Mystic Legends, Culture and Folklore</hi>. 2007.</p>
<p>Pauline Dingli, <hi rend="italic">Rabat - Mdina</hi>. Best Print. 2009.</p>
Ħoloq esterni
<p><ref target="https://www.rabatmalta.com/">L-Informazzjoni ġiet miġbura minn Rabatmalta.com</ref></p>
<p><ref target="https://www.facebook.com/groups/rabatmalta/">Ingħaqdu magħna fuq <hi rend="italic">facebook</hi> billi tagħfsu hawn.</ref></p>
</text></body></html>