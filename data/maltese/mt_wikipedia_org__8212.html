<html><body><text id="wikipedia_mt_wikipedia_org__8212.html" ns="0" revid="249686" sourceurl="https://mt.wikipedia.org/wiki/Patrice_Evra" title="Patrice Evra" type="wikipedia">Patrice Evra
<p><hi rend="bold">Patrice Evra</hi> (<ref target="https://mt.wikipedia.org/wiki/Dakar">Dakar</ref>, <ref target="https://mt.wikipedia.org/wiki/15_ta'_Mejju">15 ta' Mejju</ref> <ref target="https://mt.wikipedia.org/wiki/1991">1991</ref>) huwa <ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Franza">Franċiż</ref> li l-aħħar lagħab mal-klabb ta' <ref target="https://mt.wikipedia.org/wiki/Olympique_de_Marseille">Marseille</ref>.</p>
<p>Tifel ta' diplomat, Evra wasal fl-<ref target="https://mt.wikipedia.org/wiki/Ewropa">Ewropa</ref> fi <ref target="https://mt.wikipedia.org/wiki/Brussell">Brussell</ref> mis-<ref target="https://mt.wikipedia.org/wiki/Senegal">Senegal</ref> meta kellu sitt snin. Hu kien jgħix f'<ref target="https://mt.wikipedia.org/wiki/Les_Ulis">Les Ulis</ref>, <ref target="https://mt.wikipedia.org/wiki/Esonne">Esonne</ref>, fi <ref target="https://mt.wikipedia.org/wiki/Franza">Franza</ref> fejn għex ma' familtu bejn l-1984 u l-1998 qabel ma kiseb l-ewwel opportunitajiet tal-futbol mat-tim <ref target="https://mt.wikipedia.org/wiki/Sqallija">Sqalli</ref> ta' <ref target="https://mt.wikipedia.org/wiki/SC_Marsala_1912">Marsala</ref>. Hu kien jilgħab fl-ewwel snin mal-plejer famuż <ref target="https://mt.wikipedia.org/wiki/Thierry_Henry">Thierry Henry</ref>, fejn huma jikkunsidraw lilhom infushom bħala ħbieb tat-tfulija.</p>
Karriera
Bidu tal-karriera
<p>Matul iż-żgħożija tiegħu, Evra beda l-karriera tiegħu bħala attakkant mas-sistemà ġovanili ta' <ref target="https://mt.wikipedia.org/wiki/Paris_Saint-Germain_FC">Paris Saint-Germain</ref>. Minkejja li qatt ma rċieva kuntratt professjonali, hu ġie fl-attenzjoni ta' tim Taljan żgħir ta' <ref target="https://mt.wikipedia.org/wiki/SC_Marsala_1912">Marsala</ref>, fejn hemmhekk irċieva kuntratt mal-klabb. B'total ta' 27 apparenza mat-tim, Evra skorja 6 gowls. L-istaġun ta' wara hu sab lilu nnifsu mat-tim ta' <ref target="https://mt.wikipedia.org/wiki/AC_Monza_Brianza_1912">Monza</ref> fis-<ref target="https://mt.wikipedia.org/wiki/Serie_B">Serie B</ref>, imma għamel biss 3 apparenzi.</p>
Nice
<p>Evra irritorna Franza ma' <ref target="https://mt.wikipedia.org/wiki/OGC_Nice">OGC Nice</ref> fil-<ref target="https://mt.wikipedia.org/wiki/Ligue_2">Ligue 2</ref>. Fl-ewwel partiti hu lagħab bħala attakkant ċentrali. Minħabba plejers nieqsa fil-klabb, hu ntlagħab fil-pożizzjoni xellugija tad-difiża fil-logħba kontra <ref target="https://mt.wikipedia.org/wiki/Stade_Lavallois">Stade Lavallois</ref>. Il-partiti li segwew wara, il-kowċ <ref target="https://mt.wikipedia.org/wiki/Sandro_Salvioni">Sandro Salvioni</ref> uża' lil Evra fid-difiża. Matul il-kumplament tal-istaġun, Salvioni baqa' jalterna lil Evra bejn iż-żewġ pożizzjonijiet. Evra ġie magħżul bħala l-aqwa difensur xellugi ta' Ligue 2.</p>
Monaco
<p><ref target="https://mt.wikipedia.org/wiki/AS_Monaco">AS Monaco</ref> kienu impressjonati bil-ħiliet difensivi ta' Evra, u b'hekk huma xtrawh minn Nice għal somma indiskussa mill-kowċ <ref target="https://mt.wikipedia.org/wiki/Didier_Deschamps">Didier Deschamps</ref>. Hu sar mal-ewwel plejer regulari fid-difiża flimkien ma' <ref target="https://mt.wikipedia.org/wiki/Lucas_Bernardi">Lucas Bernardi</ref>, <ref target="https://mt.wikipedia.org/wiki/Gaël_Givet">Gaël Givet</ref>, u <ref target="https://mt.wikipedia.org/wiki/Julien_Rodriguez">Julien Rodriguez</ref>. Fl-ewwel staġun mal-klabb, Monaco laħqu l-finali tal-<ref target="https://mt.wikipedia.org/wiki/UEFA_Champions_League_2003–04">UEFA Champions League</ref>, però tilfu 3–0 kontra <ref target="https://mt.wikipedia.org/wiki/FC_Porto">FC Porto</ref>. Il-prestazzjonijiet tiegħu tawh sejħa mat-<ref target="https://mt.wikipedia.org/wiki/Tim_nazzjonali_tal-futbol_ta'_Franza">tim nazzjonali Franċiż</ref>.</p>
<p>Fl-2005, Evra kien imsejjaħ biex ikun kaptan għal diversi okkażżjonijiet. Monaco batew fl-istaġun li segwa fejn kienu eliminati fil-fażi ta' kwalifikazzjoni tal-<ref target="https://mt.wikipedia.org/wiki/UEFA_Champions_League_2005–06">UEFA Champions League 2005–06</ref> u kienu viċin l-aħħar postijiet ta' Ligue 1 għall-biċċa l-kbira tal-istaġun.</p>
Manchester United
<figure><caption>Patrice Evra wara partita kontra <ref target="https://mt.wikipedia.org/wiki/Arsenal_FC">Arsenal</ref></caption></figure>
<p>Evra iffirma kuntratt ta' 3 snin u nofs ma' <ref target="https://mt.wikipedia.org/wiki/Manchester_United_FC">United</ref> fl-10 ta' Jannar 2006, fejn ingħaqad għal somma ta' madwar <ref target="https://mt.wikipedia.org/wiki/Lira_sterlina">£</ref>5.5 miljun minn <ref target="https://mt.wikipedia.org/wiki/AS_Monaco_FC">AS Monaco</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ftit jiem qabel kien għadu kemm iffirma mat-tim ta' <ref target="https://mt.wikipedia.org/wiki/Old_Trafford">Old Trafford</ref>, <ref target="https://mt.wikipedia.org/wiki/Nemanja_Vidić">Nemanja Vidić</ref>. Il-wasla ta' Evra għenet lid-difiża ta' <ref target="https://mt.wikipedia.org/wiki/Alex_Ferguson">Sir Alex Ferguson</ref> li kienet sofriet wara li <ref target="https://mt.wikipedia.org/wiki/Gabriel_Heinze">Gabriel Heinze</ref> kien barra mil-logħob. </p>
<p>Hu ddebutta għal Manchester United fl-14 ta' Jannar 2006 fit-telfa ta' 3–1 kontra <ref target="https://mt.wikipedia.org/wiki/Manchester_City_FC">Manchester City</ref> fil-Premier League. Hu għamel l-ewwel dehra f'Old Trafford kontra <ref target="https://mt.wikipedia.org/wiki/Liverpool_FC">Liverpool</ref> fit-22 ta' Jannar 2006 f'rebħa ta' 1-0. Evra inizzjalment kellu problemi biex jadatta għal-logħba Ingliża, imma man-nofs tal-istaġun 2006–07 il-forma tiegħu tjiebet u stabbilixxa lilu nnifsu bħala plejer regulari mat-tim. Fid-29 ta' Novembru 2006, hu skorja l-ewwel gowl mal-klabb fil-partita tal-Premiership kontra <ref target="https://mt.wikipedia.org/wiki/Everton_FC">Everton</ref> f'Old Trafford. Wara xi żmien barra mill-iskwadra, Evra irritorna mat-tim fl-10 ta' April 2007 fil-partita taċ-<ref target="https://mt.wikipedia.org/wiki/UEFA_Champions_League">Champions League</ref> kontra <ref target="https://mt.wikipedia.org/wiki/AS_Roma">AS Roma</ref>, fejn ikkontribwixxa għal rebħa kbira ta' 7–1. Minħabba l-prestazzjoni solida fl-istaġun 2006–07, hu kien magħżul fost it-Tim tas-Sena tal-PFA.</p>
<p>Matul l-istaġun 2007–08, Evra sar figura importanti fid-difiża ta' Manchester United. Minkejja li għamel 46 apparenza fil-kompetizzjonijiet kollha, l-akbar numru fil-karriera, hu ma rnexxielux jiskorja gowl. United kisbu t-tieni titlu konsekuttiv tal-Premier League fl-aħħar ġurnata tal-kampjonat. Hu għamel 10 apparenzi għal United fiċ-<ref target="https://mt.wikipedia.org/wiki/UEFA_Champions_League_2007–08">Champions League</ref>, fosthom preżenza fil-finali mirbuħa minn United kontra <ref target="https://mt.wikipedia.org/wiki/Chelsea_FC">Chelsea</ref>. Fit-12 ta' Ġunju 2008, Evra iffirma estinzjoni tal-kuntratt għal erba' snin, fejn b'hekk se jżommu f'<ref target="https://mt.wikipedia.org/wiki/Old_Trafford">Old Trafford</ref> sal-<ref target="https://mt.wikipedia.org/wiki/2012">2012</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Nhar il-5 ta' Diċembru 2008, Evra ingħata sospensjoni ta' erba' logħbiet — li kellha tibda mit-22 ta' Diċembru — flimkien ma' multa ta' £15,000 wara li nstab ħati ta' kondotta mhux xierqa mill-<ref target="https://mt.wikipedia.org/wiki/Football_Association">Football Association</ref>. Din il-multa ngħatat minħabba disgwit li qam wara l-partita kontra <ref target="https://mt.wikipedia.org/wiki/Chelsea_FC">Chelsea</ref> ta' nhar is-26 ta' April 2008.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Internazzjonali
<p>Fil-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> Evra ma pparteċipax fl-ewwel partita tat-tim Franċiż kontra r-<ref target="https://mt.wikipedia.org/wiki/Tim_nazzjonali_tal-futbol_tar-Rumanija">Rumanija</ref> fejn akkomoda lill-plejer ta' <ref target="https://mt.wikipedia.org/wiki/FC_Barcelona">Barcelona</ref> <ref target="https://mt.wikipedia.org/wiki/Eric_Adibal">Eric Adibal</ref>. Fit-tieni partita kontra l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>, wara pari deludanti ta' 0–0 kontra r-Rumanija, Franza tilfu bl-iskor ta' 4–1 f'konfront emozzjonanti. L-aħħar logħba tal-grupp kienet kontra l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>. Franza tilfu 2–0 u sfaw eliminati fil-fażi tal-gruppi.</p>
Unuri
Klabb
 AS Monaco
<list type="unordered"><item><ref target="https://mt.wikipedia.org/wiki/Coupe_de_la_Ligue">Coupe de la Ligue</ref>: 2002–03</item></list>
 Manchester United
<list type="unordered"><item><ref target="https://mt.wikipedia.org/wiki/FA_Premier_League">FA Premier League</ref>: 2006–07, 2007–08, 2008–09, 2010–11, 2012–13</item>
<item><ref target="https://mt.wikipedia.org/wiki/Football_League_Cup">League Cup</ref>: 2005–06, 2008–09, 2009–10</item>
<item><ref target="https://mt.wikipedia.org/wiki/FA_Community_Shield">Community Shield</ref>: 2007, 2008, 2010, 2011, 2013</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>
 Juventus
<list type="unordered"><item><ref target="https://mt.wikipedia.org/wiki/Serie_A">Serie A</ref>: 2014–15, 2015–16</item>
<item><ref target="https://mt.wikipedia.org/wiki/Coppa_Italia">Coppa Italia</ref>: 2014–15, 2015–16</item>
<item><ref target="https://mt.wikipedia.org/wiki/Supercoppa_Italiana">Supercoppa Italiana</ref>: 2015</item></list>


Ħoloq esterni
<list type="unordered"><item><ref target="https://www.soccerbase.com/players/player.sd?player_id=33416">Il-Paġna prinċipali</ref> fuq Soccerbase</item></list>
</text></body></html>