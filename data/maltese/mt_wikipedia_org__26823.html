<html><body><text id="wikipedia_mt_wikipedia_org__26823.html" ns="0" revid="267468" sourceurl="https://mt.wikipedia.org/wiki/Kinderdijk" title="Kinderdijk" type="wikipedia">Kinderdijk<figure><caption>L-imtieħen tar-riħ ta’ Kinderdijk f’inżul ix-<ref target="https://mt.wikipedia.org/wiki/Xemx">xemx</ref></caption></figure>
<p><hi rend="bold">Kinderdijk</hi> (pronunzjata bl-<ref target="https://mt.wikipedia.org/wiki/Lingwa_Olandiża">Olandiż</ref>: [ˌkɪndərˈdɛi̯k]) huwa villaġġ fil-muniċipalità ta’ <ref target="https://mt.wikipedia.org/wiki/Molenlanden">Molenlanden</ref>, fil-provinċja tan-Nofsinhar tal-Olanda, in-<ref target="https://mt.wikipedia.org/wiki/Pajjiżi_l-Baxxi">Netherlands</ref>. Il-villaġġ jinsab madwar 15-il kilometru fil-Lvant ta’ <ref target="https://mt.wikipedia.org/wiki/Rotterdam">Rotterdam</ref>.</p>
<p>Kinderdijk jinsab fl-art bassasa (bl-Olandiż u bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">polder</hi>) imsejħa Alblasserwaard fil-konfluwenza tax-xmajjar <ref target="https://mt.wikipedia.org/wiki/Lek">Lek</ref> u <ref target="https://mt.wikipedia.org/wiki/Noord">Noord</ref>. Sabiex jitwettaq id-drenaġġ tal-art bassasa, li fl-imgħoddi kien qiegħ ta’ xmara, inbniet sistema ta’ 19-il <ref target="https://mt.wikipedia.org/wiki/Mitħna_tar-riħ">mitħna tar-riħ</ref> għall-ħabta tal-1740. Dan il-grupp ta’ mtieħen tar-riħ huwa l-ikbar konċentrazzjoni ta’ mtieħen tar-riħ antiki fin-Netherlands. L-imtieħen tar-riħ ta’ Kinderdijk huma wieħed mill-iktar siti turistiċi Olandiżi magħrufa u ilhom fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> mill-1997.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Etimoloġija
<figure><caption>L-imtieħen tar-riħ ta’ Kinderdijk jirriflettu fl-ilma</caption></figure>
<p>L-isem “Kinderdijk” bl-Olandiż ifisser “diga tat-tfal”. Matul l-għargħar ta’ Santa Eliżabetta tal-1421, il-Grote Hollandse Waard spiċċa taħt l-ilma, iżda l-art bassasa ta’ Alblasserwaard ma batietx mill-għargħar. Spiss jingħad li wara li battiet il-maltempata terribbli, wieħed li kien jgħix fil-villaġġ mar jispezzjona d-diga bejn iż-żewġ żoni msemmija hawn fuq biex jara x’seta’ jiġi salvat. ’Il bogħod minnu lemaħ nieqa tal-<ref target="https://mt.wikipedia.org/wiki/Injam">injam</ref> f’wiċċ l-ilma. Kif qorbot lejh, innota xi ċaqliq, u wara li ħares iktar mill-qrib, fiha sab li kien hemm qattus li kien qed jipprova jżomm il-bilanċ billi jaqbeż minn naħa għall-oħra biex kemm jista’ jkun l-ilma ma jfurx fin-nieqa. Meta n-nieqa eventwalment waslet qrib biżżejjed lejn id-diga biex wieħed jiġborha, ra li kien hemm tarbija rieqda ġo fiha wkoll, li baqgħet niexfa u għall-irdoss. Il-qattus kien żamm il-bilanċ tan-nieqa u żammha f’wiċċ l-ilma. Din il-ġrajja folkloristika u leġġenda hija magħrufa bħala dik ta’ “Il-Qattus u n-Nieqa”.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Storja
<figure><caption>Kinderdijk</caption></figure>
Snin bikrin
<p>Fl-art bassasa ta’ Alblasserwaard, il-problemi bl-ilma bdew ifeġġ iktar spiss fis-seklu 13. Ġew imħaffra kanali kbar, li bl-Olandiż jissejħu <hi rend="italic">weteringen</hi>, sabiex jiġi żvujtat l-eċċess ta’ ilma mill-artijiet bassasa. Madankollu, wara d-drenaġġ tal-ilma, il-livell tal-ħamrija xorta waħda baqa’ nieżel, filwaqt li l-livell tax-xmara għola minħabba d-depożiti tar-ramel tax-xmara. Wara ftit sekli, kien meħtieġ mod ieħor kif l-artijiet bassasa jibqgħu nexfin.</p>
Kostruzzjoni
<p>Ġie deċiż li jinbnew serje ta’ mtieħen tar-riħ, b’kapaċità limitata li jagħmlu tajjeb għad-differenzi fil-livell tal-ilma, iżda xorta waħda kapaċi jippumpjaw l-ilma f’ġibjun f’livell intermedju bejn il-ħamrija fl-art bassasa u x-xmara.</p>
<p>L-ilma tal-ġibjun seta’ jiġi ppumpjat ’il barra fix-xmara minn imtieħen tar-riħ oħra kull meta l-livell tax-xmara kien baxx biżżejjed; il-livell tax-xmara jkollu varjazzjonijiet skont l-istaġuni u l-<ref target="https://mt.wikipedia.org/wiki/Marea">marea</ref>. Għalkemm uħud mill-imtieħen tar-riħ għadhom jintużaw, dan il-proċess ta’ kontroll tal-livell tal-ilma issa jsir l-iktar minn żewġ stazzjonijiet tal-ippumpjar li jaħdmu bid-diżil u li jinsabu ħdejn waħda mid-daħliet tal-imtieħen tar-riħ ta’ Kinderdijk.</p>
Sit ta’ Wirt Dinji
<figure><caption>Waħda mill-imtieħen tar-riħ iddur</caption></figure>
<p>In-network ta’ 19-il mitħna tar-riħ f’Kinderdijk-Elshout ġie ddeżinjat bħala Sit ta’ Wirt Dinji tal-UNESCO fl-1997.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba n-network tal-imtieħen tar-riħ juri l-ħila tal-bniedem tul kważi millenju fid-drenaġġ u l-protezzjoni ta’ żona permezz tal-iżvilupp u l-applikazzjoni tat-teknoloġija idrawlika; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-imtieħen tar-riħ flimkien mal-kanali, id-digi, eċċ. huma eżempju tal-iżvilupp tat-tekniki tad-drenaġġ Olandiżi li mbagħad ġew ikkupjati u adattati f’ħafna nħawi tad-dinja; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba bis-saħħa tas-sistema idrawlika tal-imtieħen tar-riħ li għadha taħdem sa llum, kienu possibbli l-insedjament u l-kultivazzjoni ta’ żona kbira ta’ torbiera.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Veduta panoramika ta’ Kinderdijk</caption></figure>
Kultura popolari
<list type="unordered"><item>Fl-2005, fil-logħba elettronika tal-PlayStation 2, <hi rend="italic">Sly 3: Honor Among Thieves</hi>, Kinderdijk huwa tielet post li tista’ tilgħab fih. Diversi missjonijiet jinkludu l-użu tal-imtieħen tar-riħ ikoniċi biex jgħinu lill-protagonista tal-logħba, Sly, fi ġlieda bl-inġenji tal-ajru fuq il-villaġġ.</item>
<item>Kinderdijk huwa l-isfond fil-logħba elettronika tal-ġlied <hi rend="italic">Capcom vs. SNK 2: Mark of the Millennium 2001</hi>. Min jilgħab il-logħba jiġġieled quddiem l-imtieħen tar-riħ f’għalqa bil-ħaxix aħdar.</item></list>
</text></body></html>