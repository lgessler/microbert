<html><body><text id="wikipedia_mt_wikipedia_org__26761.html" ns="0" revid="267046" sourceurl="https://mt.wikipedia.org/wiki/Antoine_de_Jussieu" title="Antoine de Jussieu" type="wikipedia">Antoine de Jussieu

<p><hi rend="bold">Antoine de Jussieu</hi> (twieled fis-6 ta’ Lulju 1686 – miet fit-22 ta’ April 1758) kien naturalista, botaniku u fiżiku Franċiż. L-abbrevjazzjoni standard tal-awtur <hi rend="bold">Ant.Juss.</hi> tintuża biex tindika din il-persuna bħala l-awtur meta jiġi kkwotat xi isem botaniku.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Jussieu twieled f’<ref target="https://mt.wikipedia.org/wiki/Lyon">Lyon</ref>, iben <ref target="https://mt.wikipedia.org/wiki/Christophe_de_Jussieu">Christophe de Jussieu</ref> (jew Dejussieu), spiżjar ta’ ċertu reputazzjoni, li ppubblika n-<hi rend="italic">Nouveau traité de la theriaque</hi> (1708). De Jussieu studja fl-Università ta’ <ref target="https://mt.wikipedia.org/wiki/Montpellier">Montpellier</ref>, u vvjaġġa ma’ ħuh Bernard fi <ref target="https://mt.wikipedia.org/wiki/Spanja">Spanja</ref>, fil-<ref target="https://mt.wikipedia.org/wiki/Portugall">Portugall</ref> u fin-Nofsinhar ta’ <ref target="https://mt.wikipedia.org/wiki/Franza">Franza</ref>. Huwa mar f’Pariġi fl-1708. <ref target="https://mt.wikipedia.org/wiki/Joseph_Pitton_de_Tournefort">Joseph Pitton de Tournefort</ref>, il-predeċessur tiegħu fil-Jardin du Roi<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li iktar ’il quddiem sar magħruf bħala l-Jardin des Plantes, miet dik is-sena.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Il-pubblikazzjonijiet oriġinali ta’ de Jussieu mhumiex ta’ importanza notevoli, iżda huwa wettaq l-editjar ta’ edizzjoni tal-<hi rend="italic">Institutions rei herbariae</hi> (tliet volumi, 1719) ta’ Tournefort, u pubblikazzjoni <hi rend="italic">post-mortem</hi> ta’ <ref target="https://mt.wikipedia.org/wiki/Jacques_Barrelier">Jacques Barrelier</ref>, <hi rend="italic">Plantae per Galliam, Hispaniam, et Italiam observatae, &amp;c.</hi> (1714).</p>
<p>Huwa pprattika l-<ref target="https://mt.wikipedia.org/wiki/Mediċina">mediċina</ref>, u ddedika lilu nnifsu l-iktar lin-nies li kienu l-iktar foqra.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> It-tagħlim tiegħu ġie ppubblikat wara <ref target="https://mt.wikipedia.org/wiki/Mewt">mewtu</ref>, fl-1772, bit-titlu <hi rend="italic">Traité des vertus des plantes.</hi><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ħuh <ref target="https://mt.wikipedia.org/wiki/Bernard_de_Jussieu">Bernard de Jussieu</ref> huwa magħruf iktar minnu.</p>
</text></body></html>