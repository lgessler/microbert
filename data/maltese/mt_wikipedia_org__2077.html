<html><body><text id="wikipedia_mt_wikipedia_org__2077.html" ns="0" revid="267614" sourceurl="https://mt.wikipedia.org/wiki/G%C4%A7awdex" title="Għawdex" type="wikipedia">Għawdex
<figure><caption>Mappa tal-arċipelagu Malti, b'Għawdex  immarkati bl-oranġjo.</caption></figure><p><hi rend="bold">Għawdex</hi> tifforma parti mill-<ref target="https://mt.wikipedia.org/wiki/Arċipelagu">arċipelagu</ref> <ref target="https://mt.wikipedia.org/wiki/Malti">Malti</ref>, u hi t-tieni fid-daqs wara <ref target="https://mt.wikipedia.org/wiki/Malta">Malta</ref>. Għawdex għandu ambjent aktar rurali.</p>
<p>Għawdex hu magħruf bħala l-<ref target="https://mt.wikipedia.org/wiki/Gżira">Gżira</ref> tat-Tliet Għoljiet, kif ukoll bħala l-Gżira ta' Kalipso, isem meħud mil-leġġenda ta' <ref target="https://mt.wikipedia.org/wiki/Omeru">Omeru</ref> fl-<ref target="https://mt.wikipedia.org/wiki/Odissea">Odissea</ref>, li tirrakkonta kif <ref target="https://mt.wikipedia.org/wiki/Ulisse">Ulisse</ref> żbarka fuq il-gżira ta' <ref target="https://mt.wikipedia.org/wiki/Ogigia">Ogigia</ref> (maħsuba li hi Għawdex), fejn Ulisse għex man-ninfa <ref target="https://mt.wikipedia.org/wiki/Kalipso">Kalipso</ref>.</p>
Storja
<p>Bħal Malta, l-<ref target="https://mt.wikipedia.org/wiki/Storja">istorja</ref> ta' Għawdex tmur lura sebat elef sena. Hawn instabu siti arkeoloġiċi antiki li xi wħud minnhom huma magħrufa sew, bħalma hu t-<ref target="https://mt.wikipedia.org/wiki/Tempji_Megalitiċi_ta’_Malta_u_Għawdex">tempju megalitiku</ref> tal-<ref target="https://mt.wikipedia.org/wiki/Ġgantija">Ġgantija</ref> fix-<ref target="https://mt.wikipedia.org/wiki/Xagħra">Xagħra</ref>. Hu possibli ħafna li l-ewwel nies li għexu fuq il-Gżejjer Maltin l-ewwel ma għexu kien f'Għawdex minħabba li din hi l-ewwel gżira li tintlaħaq minn <ref target="https://mt.wikipedia.org/wiki/Sqallija">Sqallija</ref>, minn fejn ġew l-eqdem abitanti tal-Gżejjer Maltin. L-istudjużi jaħsbu li l-ewwel abitanti tal-gżira kienu joqogħdu f'għerien u f'giren.</p>
<p>Fi żmien ir-Rumani, Għawdex sar muniċipju għalih, bi flus u tmexxija differenti minn dik ta' <hi rend="italic">Melita</hi>.      </p>
Ic-Ċittadella
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Ċittadella">Ċittadella</ref></hi>.
<p>Matul iż-żminijiet, iċ-Ċittadella jew kif l-Għawdxin għadhom isejħula, “il-Kastell”, kienet isservi bħala refuġju għall-Għawdxin, l-istess bħalma l-<ref target="https://mt.wikipedia.org/wiki/Mdina">Imdina</ref> kienet isservi għall-<ref target="https://mt.wikipedia.org/wiki/Maltin">Maltin</ref>, kull meta l-gżejjer tagħna kienu jigu attakkati mill-furbani. Mhux l-ewwel darba li dawn kienu jiżbarkaw u jattakkaw lil Għawdex. Ma ninsewx li meta Dragut ma setax jieħu dak li ried minn Malta fl-iżbark li għamel f’Malta fl-1551, kien dar lejn Għawdex u kaxkar miegħu mal-5,000 ruħ bħala <ref target="https://mt.wikipedia.org/wiki/Skjavitù">skjavi</ref>, anke jekk dawn kienu qed jistkennu ġewwa s-swar tal-Kastell.</p>
<p>Nafu li ċ-ċitadella kienet abitata, kemm fiż-żmien il-<ref target="https://mt.wikipedia.org/wiki/Preistorja">preistorja</ref> (2000-750 Q.K.), kif ukoll fiż-żmien ir-Rumani (madwar it-218 ’il quddiem). F’dan l-aħħar perjodu nstab li kienu nbnew diversi binjiet pubbliċi, bħal pereżempju tempji lill-allat pagani, kif ukoll <ref target="https://mt.wikipedia.org/wiki/Monument">monumenti</ref> li ġew mibnija f’ġieħ persunaġġi distinti tal-familji imperjali. Dak iż-żmien il-parti ffortifikata taċ-ċittadella kienet twassal aktar ’l isfel milli hija llum, dan biex tkopri u tipproteġi parti kbira mir-<ref target="https://mt.wikipedia.org/wiki/Rabat_(Għawdex)">Rabat</ref>.</p>
<p>Meta wieħed iżur iċ-Ċittadella<hi rend="italic">,</hi> wieħed jinduna li llum din hija kważi vojta mill-abitanti. Biss, il-monumenti storiċi li fiha, jindikaw passat u ħajja oħra aktar vivaċi. Żgur li l-iżjed monument impressjonanti fiċ-Ċittadella huwa l-<ref target="https://mt.wikipedia.org/wiki/Katidral">Katidral</ref> li kien imbena bħala knisja ewlenija mill-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Lorenzo_Gafà">Lorenzo Gafà</ref>, bejn l-1697 u l-1711. Fiċ-ċokon tiegħu, dan il-katidral xorta jispikka u jagħti xeħta maestuża, mibni kif inhu fuq taraġ wieqaf. L-istatura tiegħu tesprimi d-devozzjoni tal-Għawdxin lejn il-<ref target="https://mt.wikipedia.org/wiki/Santa_Marija">Madonna</ref> u l-fidi tagħhom f’<ref target="https://mt.wikipedia.org/wiki/Alla_l-Missier">Alla</ref>. Dan it-tempju nbena wara li ta’ qablu beda jitlef l-istabbilità tiegħu wara t-terremot tal-1693. L-istess kien ġara lill-Katidral tal-Imdina, u bħalu din il-knisja kellha tinħatt u tinbena mill-ġdid. Il-Katidral huwa ddedikat lill-Assunzjoni (il-Madonna Tiela’ s-Sema’) u l-festa titulari hi ċċelebrata fil-15 ta’ Awissu. Il-Katidral għandu koppla taparsi, fis-sens li, minflok ġiet mibnija, il-koppla ġiet impinġija minn ġewwa b’tali mod u manjiera li meta tħares lejha minn taħt, taħsibha koppla ta’ veru. Dan l-affresk huwa xogħol kapulavur tal-<ref target="https://mt.wikipedia.org/wiki/Pittura">pittur</ref> <ref target="https://mt.wikipedia.org/wiki/Taljan">Taljan</ref> <ref target="https://mt.wikipedia.org/wiki/Antonio_Pippi">Antonio Pippi</ref>. Ma’ dan il-katidral hemm <ref target="https://mt.wikipedia.org/wiki/Mużew">mużew</ref> żgħir tal-knisja li huwa ta’ ċertu interess. Quddiem il-Katidral naraw <ref target="https://mt.wikipedia.org/wiki/Statwa">statwi</ref> ta’ żewġ Papiet: dik ta’ <ref target="https://mt.wikipedia.org/wiki/Papa_Piju_IX">Piju IX</ref>, li kien stabilixxa lil Għawdex bħala djoċesi fl-1864, u dik ta’ <ref target="https://mt.wikipedia.org/wiki/Papa_Ġwanni_Pawlu_II">Ġwann Pawlu II</ref>, li kien żar il-Katidral fis-26 ta’ Mejju 1990.</p>
<p>Iċ-Ċittadella llum għandha ħafna binjiet imfarrka, biss għad fadlilha wkoll ħafna monumenti storiċi li jsebbħuha. Hawn jinsabu l-Palazz tal-Isqof u l-Qorti li ilhom hemm minn ħafna żmien. Insibu wkoll il-mużew tal-<ref target="https://mt.wikipedia.org/wiki/Arkeoloġija">arkeoloġija</ref> f’Casa Bondì. Hemm ukoll il-Mużew tal-Folklor ġo dar antika u ħelwa, kif ukoll jeżisti mużew wkoll tax-<ref target="https://mt.wikipedia.org/wiki/Xjenza_Naturali">xjenza naturali</ref>.</p>
Gvernatur ta' Għawdex
<figure><caption>Fl-1551 il-parti l-kbira tal-popolazzjoni ta' Għawdex inħatfet u ttieħdet mill-qawwa ta' Dragut Rais bħala lsiera. </caption></figure><p>Fl-1551, l-awtorità tal-ħakem ta’ Għawdex, jiġifieri dak li kien jippresiedi l-ġurati fil-Kunsill Popolari (jew l-<ref target="https://mt.wikipedia.org/wiki/Università_ta'_Malta">Università</ref>), kienet abolita mill-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta’ San Ġwann</ref>. Floku l-Gran Mastru appunta uffiċċjal tal-Ordni biex jagħmilha ta’ Gvernatur tal-gżira. L-ewwel gvernatur li kien appuntat f’din il-kariga kien Fra Galazjan de Sesse, uffiċjal tal-Ordni ta’ Aragona. Dan l-ewwel gvernatur spiċċa ħażin ħafna għax safa mkaxkar bħala skjav mal-bqija tal-popolazzjoni, meta fl-istess sena li kien maħtur kien seħħ l-iżbark ta’ Dragut. Il-gvernatur ta’ Għawdex kellu s-sede tiegħu fiċ-ċittadella ta’ Għawdex. Dan kien imexxi b’mod awtokratiku, megħjun mill-ġurati tal-Kunsill. Il-gvernatur kien jagħmilha ta’ mħallef (Kastellan) ta’ Għawdex. F’kawżi ta’ importanza iżgħar kien hemm il-ġurati u l-kuntistabbli. Normalment, il-gvernatur kien iżomm il-kariga tiegħu għal madwar sena, biss kien hemm bosta li damu aktar minn hekk f’din il-kariga. Fir-rigward tad-difiża tal-gżira, il-Gvernatur kien jiddelega lil-Logutenent-Kmandant tiegħu biex imexxi r-riġment tal-Infanterija u mad-disgħin muskettier. Il-gvernatur kellu salarju bażiku ta’ 300 skud fis-sena. Hu kien igawdi wkoll minn taxxi dovuti lilu mill-bdiewa. Fil-knisja ewlenija tal-Kastell, hu kellu siġġu u inġinokkjatur magħmula apposta għalih. Dawn kienu jitqiegħdu fuq il-presbiterju, fuq in-naħa tal-ambone. Il-gvernatur ta’ Għawdex dejjem kien jieħu sehem fil-purċissjonijiet li kienu joħorġu minn din il-knisja. </p>
Agrikoltura
<p>Għawdex hu magħruf għall-prodotti tal-biedja li ħafna minnhom ikunu kkunsmati f'Malta.  </p>
Ġeografija
<figure><caption>Il-Gżejjer Maltin</caption></figure>
<p>Għawdex hu 'l bogħod madwar sitt kilometri fil-Majjistral mill-eqreb art ta' Malta. Għawdex għandu erja ta' 67 km², b’tul ta’ 14-il km u b’wisa’ ta’ 7.25 km. Il-gżira għandha popolazzjoni ta' 30,000 ruħ, li 6,000 elef minnhom jgħixu r-Rabat.</p>
Ħoloq esterni
<list type="unordered"><item><ref target="http://www.gozo.us/">Ritratti u Webcam ta' Għawdex</ref></item>
<item><ref target="http://www.coolgozo.com/index.html">CoolGozo.com</ref></item>
<item><ref target="http://www.gozo.gov.mt/">Ministeru Għal-Għawdex</ref></item>
<item><ref target="http://www.gozobusinesschamber.org/">Kamra tal-Kummerċ Għawdxija</ref></item>
<item><ref target="http://www.photoglobe.info/gozo/index.html">PhotoGlobe: Għawdex</ref></item>
<item><ref target="http://www.gozoprideholidays.com/map.php">Mappa t'Għawdex</ref></item>
<item><ref target="http://www.gozoweather.com/">It-Temp f'Għawdex</ref></item>
<item><ref target="http://www.coolgozo.com/tourist_info/villages/index.html">Irħula Għawdxin</ref></item></list>
</text></body></html>