<html><body><text id="wikipedia_mt_wikipedia_org__15254.html" ns="0" revid="268548" sourceurl="https://mt.wikipedia.org/wiki/%C4%A0or%C4%A1_Borg_Olivier" title="Ġorġ Borg Olivier" type="wikipedia">Ġorġ Borg Olivier
<p><hi rend="bold">Ġorġ Borġ Olivier</hi> (<ref target="https://mt.wikipedia.org/wiki/Belt_Valletta">Valletta</ref>, <ref target="https://mt.wikipedia.org/wiki/5_ta'_Lulju">5 ta' Lulju</ref> <ref target="https://mt.wikipedia.org/wiki/1911">1911</ref> – <ref target="https://mt.wikipedia.org/wiki/Tas-Sliema">Sliema</ref>, <ref target="https://mt.wikipedia.org/wiki/29_ta'_Ottubru">29 ta' Ottubru</ref> <ref target="https://mt.wikipedia.org/wiki/1980">1980</ref>) kien politiku <ref target="https://mt.wikipedia.org/wiki/Malta">Malti</ref>, magħruf l-aktar għall-kariga tiegħu bħala <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref>, li fl-1964 ġab l-<ref target="https://mt.wikipedia.org/wiki/Jum_l-Indipendenza_(Malta)">Indipendenza ta' Malta</ref>.</p>
Tfulija u żgħożija
<p>Ġorġ Borg Olivier twieled il-Belt Valletta, iben Olivier Borg Olivier de Puget Paleologo (1866–1939) u Rosa Amato-Pace. Ħa l-edukazzjoni tiegħu fil-<ref target="https://mt.wikipedia.org/wiki/Liċeo">Liċeo</ref> u fl-Università Rjali ta' Malta, minn fejn iggradwa bħala avukat fl-1937.</p>
Il-ħajja politika
<p>Fl-1939 Borg Olivier ġie elett fil-<ref target="https://mt.wikipedia.org/wiki/Kunsill_tal-Gvern">Kunsill tal-Gvern</ref>. Fl-1947 kien elett fl-Assemblea Leġislattiva f'isem il-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>.</p>
Prim Ministru (1950–1955)
<p>Meta l-Partit Nazzjonalista, immexxi minn <ref target="https://mt.wikipedia.org/wiki/Enrico_Mizzi">Enrico Mizzi</ref>, fl-1950 intalab imexxi gvern ta' minoranza, Borg Olivier inħatar Ministru tax-Xogħol u Rikostruzzjoni u Ministru tal-Edukazzjoni. Wara l-mewt ta' <ref target="https://mt.wikipedia.org/wiki/Enrico_Mizzi">Nerik Mizzi</ref> tliet xhur biss wara li dan sar Prim Ministru, f'Diċembru tal-1950 Borg Olivier, ta' 39 sena, inħatar Prim Ministru u Ministru tal-Ġustizzja. Wara l-elezzjonijiet ġenerali tal-1951, Borg Olivier ifforma Gvern ta' koalizzjoni mal-<ref target="https://mt.wikipedia.org/wiki/Malta_Workers_Party">Malta Workers Party</ref> ta' <ref target="https://mt.wikipedia.org/wiki/Pawlu_Boffa">Pawlu Boffa</ref>. Borg Olivier reġa' sar Prim Ministru u kien ukoll il-Ministeru tax-Xogħol u Rikostruzzjoni. Fl-1953, huwa reġa' mexxa l-Gvern ta' koalizzjoni flimkien mal-Malta Workers Party.</p>
Kap tal-Oppożizzjoni (1955–1958)
<p>L-elezzjoni tal-1955 intrebħet mill-<ref target="https://mt.wikipedia.org/wiki/Partit_Laburista_(Malta)">Partit Laburista</ref> mmexxi minn <ref target="https://mt.wikipedia.org/wiki/Dom_Mintoff">Dom Mintoff</ref>. Mill-1955 sal-1958 Borg Olivier kien Kap tal-Oppożizzjoni. Bejn Ġunju u Settembru tal-1955 hu mexxa delegazzjonijiet fil-Malta Round Table Conference u f'Novembru tal-1958 mexxa delegazzjoni għal taħdidiet f'<ref target="https://mt.wikipedia.org/wiki/Londra">Londra</ref> biex Malta terġa' tingħata d-dritt li tiggverna lilha nnifisha.</p>
Prim Ministru (1962–1971)
<p>Wara l-elezzjoni ta' Frar tal-1962, iddominata mill-<ref target="https://mt.wikipedia.org/wiki/Kwistjoni_Politiko-Reliġjuża">Kwistjoni Politiko-Reliġjuża</ref> bejn il-Knisja u l-Partit Laburista, Borg Olivier reġa' sar Prim Ministru fi gvern ta' koalizzjoni. Kellu wkoll f'idejh il-Ministeru tal-Ippjanar Ekonomiku u Finanzi. </p>
L-Indipendenza ta' Malta
<p>F'Ġunju tas-sena 1962, hu għamel talba formali biex Malta ssir indipendenti u f'Settembru 1962 attenda l-laqgħa tal-Prim Ministri tal-<ref target="https://mt.wikipedia.org/wiki/Commonwealth">Commonwealth</ref>. Fit-13 ta' Lulju, 1963, Borg Olivier mexxa delegazzjoni tal-Gvern Malti fil-Konferenza dwar l-Indipendenza ta' Malta u li fi tmiemha tħabbar li Malta ser issir <ref target="https://mt.wikipedia.org/wiki/Jum_l-Indipendenza_(Malta)">indipendenti</ref>. Kellu diversi taħdidiet mal-Gvern Ingliż. Il-Kostituzzjoni għal Malta Indipendenti għaddiet mill-<ref target="https://mt.wikipedia.org/wiki/Kamra_tad-Deputati_ta'_Malta">Parlament</ref>, u approvata mill-poplu f'referendu fi Frar tal-1964. Nhar il-21 ta' Settembru, 1964, Malta saret pajjiż indipendenti. Dakinhar Borg Olivier tkellem hekk fl-Arena tal-Indipendenza, il-<ref target="https://mt.wikipedia.org/wiki/Furjana">Furjana</ref>, huwa u jindirizza lill-<ref target="https://mt.wikipedia.org/wiki/Prinċep_Filippu">Prinċep Filippu</ref>, Duka ta' Edinbera:</p>
<p><hi rend="bold">“</hi>Jekk jogħġob lill-Altezza Irjali tiegħek għan-nom tal-Gvern u tal-Poplu ta' Malta jien noffri r-ringrazzjamenti sinċieri tiegħi talli bl-ordni tal-Maesta' Tagħha tajtni d-dokumenti kostituzzjonali li jiġbru fihom l-Indipendenza ta' Malta.</p>
<p>Din is-siegħa solenni tibqa' tiġi mfakkra għal dejjem minna, sudditi leali tal-Maestà Tagħha r-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref> b'sodisfazzjon kbir u bi kburija u tiġi reġistrata fl-annali ta' l-istorja tagħna. L-imħabba sinċiera tal-poplu tagħna lejn il-Maestà Tagħha ġiet murija biżżejjed fil-passat u r-rabtiet illi jgħaqqdu l-poplu tagħna mat-tron tabilfors jissaħħu meta wieħed jaf illi bħala pajjiż indipendenti aħna ma għandniex lealtà oħra ħlief lejn il-Maestà Tagħha bħala r-Reġina tagħna.</p>
<p>Bir-rispett kollu jiena nitlob lill-Altezza Irjali Tiegħek biex twassal lill-Maestà Tagħha l-gratitudni l-aktar sinċiera tagħna talli ġentilment għoġobha tkun ir-Reġina tagħna. Aħna noffru t-talb umli tagħna biex hija tirrenja fuqna għal żmien twil u fil-prosperità. Bil-permess ta' l-Altezza Irjali Tiegħek jiena issa sejjer ngħid xi ftit kelmiet bil-Malti lill-poplu maħbub tiegħi.</p>
<p>Ħuti Maltin u Għawdxin. Il-programm uffiċjali jippermettili ftit minuti biex jien l-lum, meta qed naraw il-bandiera tagħna tperper fuq gżira indipendenti nifraħ magħkom, nifraħ magħkom u niftakar f'dawk kollha illi qabilna min ftit u min wisq, min b'mod u min b'ieħor ħadem biex jara dil-ġurnata. </p>
<p>Nirringrazzjaw 'il Alla illi tana x-xorti nkunu aħna illi flimkien qegħdin naraw ir-rappreżentant speċjali tal-Maestà Tagħha jagħtina dokument ta' kostituzzjoni li tagħmel Malta indipendenti u sovrana. Dokument illi jtina kostituzzjoni irrevokabbli, ma jista' jeħodilna ħadd, ma jista' ħadd ineħħilna l-indipendenza tagħna, kostituzzjoni illi ħdimna għaliha kemm flaħna u għandna s-sodisfazzjon ngħidu illi meta snin ilu wieħed kien isemmi Malta barra minn pajjiżna konna nieħdu d-diżappunt li naraw ħafna nies tista' tgħid tal-pajjiżi kollha anke viċin illi ma kienu jafu xejn fuq Malta, lanqas jafu fejn hi Malta jekk kienu jafu li kienet teżisti. Il-lum intom u jiena u sħabi tal-kabinett poġġejna Malta fuq il-mappa darba għal dejjem.</p>
<p>Għandna s-sodisfazzjon naraw delegati minn kull naħa tad-dinja illi ġew jieħdu pjaċir magħna u aħna nirringrazzjawhom, nibqgħulhom grati talli ġew juru l-ferħ tagħhom magħna f'din il-ġurnata hekk storika, hekk għażiża li ma ninsewha qatt. Dawn id-delegati kollha qed jixhdu l-lum illi Malta ħadet l-indipendenza tagħha u jridu jixhdu 'l quddiem għaliex il-lum raw Malta x'inhija, il-lum raw id-determinazzjoni u l-kuraġġ; jeħtieġ jibqgħu jixhdulna illi aħna nimmeritaw, aħna denji ta' l-indipendenza u tas-sovranità illi akkwistajna għal pajjiżna.
L-indipendenza ma tfissirx illi se ġġibna pajjiż li ma għandu bżonn 'l ħadd, illi n-nies tiegħu ma għandhomx bżonn jaħdmu, illi ma għandhomx bżonn għajnuna ta' ħbieb.</p>
<p>L-indipendenza tfisser illi rridu naħdmu forsi aktar u aktar bil-qalb għaliex irridu nagħtu prova lid-dinja illi l-indipendenza li ksibna aħna verament nimmeritawha, nafu naħdmu demokratikament, nafu lill-poplu tagħna mmexxuh lejn il-bon ordni u l-liġi fil-pajjiż, lejn il-prosperità ekonomika, lejn il-ġid tagħna, ta' wliedna u ta' wlied uliedna.<hi rend="bold">”</hi></p>
<p>F'Marzu tal-1965, Borg Olivier ħa f'idejh ukoll il-Ministeru tal-Commonwealth u l-Affarijiet Barranin. </p>
L-elezzjonijiet tal-1966
<p>Fl-elezzjonijiet ġenerali li saru f' Marzu 1966, il-Partit Nazzjonalista reġa' tela' fil-Gvern, u Borg Olivier inħatar Prim Ministru u Ministru tal-Commonwealth u l-Affarijiet Barranin.</p>
Kap tal-Oppożizzjoni (1971–1976)
<p>Fl-1971 u fl-1976, il-Partit Laburista rebaħ l-elezzjonijiet ġenerali. Fl-1974, Borg Olivier ivvota kontra fil-Parlament li Malta ssir Repubblika, b'differenza mill-pożizzjoni li ħadet il-maġġoranza tad-deputati Nazzjonalisti. Wara t-telfa elettorali tal-1976, il-Partit Nazzjonalista għażel lil <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref> bħala Kap minfloku.</p>
Titoli u unuri
<list type="unordered"><item>F'Jum l-Indipendenza, il-21 ta' Settembru 1964, Borg Olivier ingħata Dottorat fil-Letteratura (Honoris Causa) mill-Università Rjali ta' Malta.</item>
<item>Fil-25 ta' Ġunju 1964, <ref target="https://mt.wikipedia.org/wiki/Papa_Pawlu_VI">Papa Pawlu VI</ref> tah it-titolu ta' Kavallier tas-Salib tal-Ordni ta' San Silvestru.</item>
<item>F'Novembru tal-1964, kellu udjenza mal-Papa Pawlu VI fejn ingħata t-titolu ta' Kavallier tas-Salib tal-Papa Piju IX.</item>
<item>Fl-14 ta' Ġunju 1968, Borg Olivier ingħata l-midalja tal-mertu tas-Salib tal-Ordni ta' Malta mill-<ref target="https://mt.wikipedia.org/wiki/Gran_Mastru">Gran Mastru</ref> tal-<ref target="https://mt.wikipedia.org/wiki/Ordni_ta'_San_Ġwann">Ordni Sovrana Militari Ospitalieri ta' San Ġwann ta' Ġerusalemm, Rodi u Malta</ref>.</item></list>
Ħajja personali
<p>Borg Olivier iżżewweġ lil Alexandra Mattei (mietet nhar il-25 ta' Frar 2009) fl-1943. Huma kellhom tlett itfal: Angela (mietet 18 ta' Frar 2008), Alexander u Peter. Il-Gvern Laburista ta' Mintoff ta lil Ġorġ Borg Olivier funeral statali fl-1980.</p>
<p>F'Ġunju 2010, iż-żewġ ulied subien ta' Borg Olivier iddeċiedew li jagħmlu irkant ta' diversi oġġetti ta' missierhom, fosthom kwadri, għamara, pitturi, mapep, u affarijiet dekorattivi. Fosthom kien hemm l-iskrivanija personali ta' Borg Olivier li nbiegħet għal 25,000 ewro.</p>
Ħoloq esterni

<list type="unordered"><item><ref target="http://www.doi.gov.mt/en/islands/prime_ministers/borg_olivier_george.asp">Bijografija fuq is-sit tad-Dipartiment tal-Informazzjoni</ref></item>
<item><ref target="http://www.allmalta.com/folklore/p_003.html">Paġna fuq allmalta.com</ref></item>
<item><ref target="http://public.di-ve.com/streaming/on_demand_media_streamer.aspx?id=3461&amp;encoding=8&amp;backUrl=streaming%2fon_demand_event_encoding.aspx%3fid%3d3461">Bijografija ta' Ġorġ Borg Olivier</ref> waqt is-serje "Bijografiji" trażmessa fuq <ref target="https://mt.wikipedia.org/wiki/Television_Malta">TVM</ref></item></list>
</text></body></html>