<html><body><text id="wikipedia_mt_wikipedia_org__5912.html" ns="0" revid="268708" sourceurl="https://mt.wikipedia.org/wiki/Isaac_Newton" title="Isaac Newton" type="wikipedia">Isaac Newton
<figure></figure>
<p><hi rend="bold">Sir Isaac Newton</hi> (<ref target="https://mt.wikipedia.org/wiki/Woolsthorpe-by-Colsterworth">Woolsthorpe-by-Colsterworth</ref>, <ref target="https://mt.wikipedia.org/wiki/4_ta'_Jannar">4 ta' Jannar</ref> <ref target="https://mt.wikipedia.org/wiki/1643">1643</ref> – <ref target="https://mt.wikipedia.org/wiki/Londra">Londra</ref>, <ref target="https://mt.wikipedia.org/wiki/31_ta'_Marzu">31 ta' Marzu</ref> <ref target="https://mt.wikipedia.org/wiki/1727">1727</ref>)<ref target="https://mt.wikipedia.org/wiki/Il-Paġna_prinċipali#cite_note-data-1">[1]</ref> kien <ref target="https://mt.wikipedia.org/wiki/Matematiku">matematiku</ref>, <ref target="https://mt.wikipedia.org/wiki/Fiżiku">fiżiku</ref>, <ref target="https://mt.wikipedia.org/wiki/Astronomu">astronomu</ref> u <ref target="https://mt.wikipedia.org/wiki/Filosfu">filosfu</ref> <ref target="https://mt.wikipedia.org/wiki/Ingilterra">Ingliż</ref>. Figura emblematika fix-xjenzi, Newton hu l-aktar magħruf għat-teorija tal-<ref target="https://mt.wikipedia.org/wiki/Gravità_universali">gravità universali</ref>, u l-ħolqien u l-iżvilupp tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref> li skopra kontemporanjament ma' <ref target="https://mt.wikipedia.org/wiki/Gottfried_Wilhelm_von_Leibniz">Leibniz</ref>.</p>
<p>Fl-ottika, żviluppa teorija tal-kulur ibbażata fuq l-osservazzjoni li <ref target="https://mt.wikipedia.org/wiki/Priżma">priżma</ref> jaqsam id-dawl abjad fl-<ref target="https://mt.wikipedia.org/wiki/Spettru_viżibbli">ispettru viżibbli</ref>. Ivvinta wkoll it-teleskopju riflettur magħmul minn mera konkava, imsejjaħ it-<ref target="https://mt.wikipedia.org/wiki/Teleskopju_ta'_Newton">teleskopju ta' Newton</ref>. Fil-mekkanika, stabbilixxa t-<ref target="https://mt.wikipedia.org/wiki/Liġijiet_tal-moviment_ta'_Newton">tliet liġijiet universali tal-moviment</ref> li huma l-prinċipji li fuqhom hi msejsa t-teorija tiegħu għall-moviment tal-korpi, teorija li daż-żmien tissejjaħ il-<ref target="https://mt.wikipedia.org/wiki/Mekkanika_klassika">Mekkanika klassika</ref>.</p>
<p>Fil-<ref target="https://mt.wikipedia.org/wiki/Matematika">matematika</ref>, Newton qasam ma' <ref target="https://mt.wikipedia.org/wiki/Gottfried_Wilhelm_von_Leibniz">Gottfried Wilhelm Leibniz</ref> l-iskoperta tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref>. Hu magħruf ukoll għall-ġeneralizazzjoni tal-<ref target="https://mt.wikipedia.org/wiki/Teorema_binomjali">teorema binomjali</ref> u l-invenzjoni ta' dak li hu msejjaħ il-<ref target="https://mt.wikipedia.org/wiki/Metodu_ta'_Newton">metodu ta' Newton</ref> li jippermettilna nsibu xi approssimazzjonijiet għaż-żero (jew radiċi) ta' <ref target="https://mt.wikipedia.org/wiki/Funzjonijiet_(matematika)">funzjoni</ref> ta' varjabbli waħda reali b'valuri reali. Newton wera li l-moviment tal-oġgetti fuq l-art u l-korpi ċelesti huma mmexxija mill-istess liġijiet naturali; u bl-għajnuna tal-<ref target="https://mt.wikipedia.org/wiki/Liġijiet_ta'_Kepler">liġijiet ta' Kepler</ref> fuq il-moviment tal-<ref target="https://mt.wikipedia.org/wiki/Pjaneta">pjaneti</ref>,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> żviluppa l-gravità universali. </p>
<p>Il-ktieb tiegħu f'żewġ volumi, <hi rend="italic"><ref target="https://mt.wikipedia.org/wiki/Philosophiæ_Naturalis_Principia_Mathematica">Philosophiæ Naturalis Principia Mathematica</ref></hi>, hu meqjus bħala wieħed mix-xogħlijiet il-kbar fl-istorja tax-xjenza. Fih hu ddeskriva l-gravità universali, ifformula t-tliet liġijiet tal-moviment u lesta l-bażi tal-mekkanika klassika. Għamel ukoll xi tiftix fl-oqsma tat-<ref target="https://mt.wikipedia.org/wiki/Teoloġija">teoloġija</ref>, il-<ref target="https://mt.wikipedia.org/wiki/Filosofija">filosofija</ref> u l-<ref target="https://mt.wikipedia.org/wiki/Alkimija">alkimija</ref>.</p>
Bijografija
<figure><caption>Woolsthorpe Manor, id-dar fejn twieled Isaac Newton</caption></figure>
<p>Isaac Newton twieled <ref target="https://mt.wikipedia.org/wiki/Woolsthorpe-by-Colsterworth">Woolsthorpe-by-Colsterworth</ref> qrib Grantham, f'<ref target="https://mt.wikipedia.org/wiki/Lincolnshire">Lincolnshire</ref>, l-<ref target="https://mt.wikipedia.org/wiki/Ingilterra">Ingilterra</ref>, minn ġenituri tar-raba'. Missieru miet tliet xhur qabel ma twieled ibnu, u meta t-tifel kellu tliet snin, ommu, Hannah Ayscough, reġgħet iżżewwġet. Kien għalhekk li mar joqgħod ma' nanntu fejn ħa ħsiebu zijuh. It-tfulija tiegħu tidher li ma kinitx hienja wisq.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Meta kellu ħames snin mar l-iskola primarja ta' Skillington, imbagħad meta kellu tnax beda jattendi l-iskola <hi rend="italic">King's School</hi> ta' Grantham.</p>
<p>Baqa' hemm erba' snin sakemm ommu sejħitlu biex imur Woolsthorpe biex jintefa' fuq il-<ref target="https://mt.wikipedia.org/wiki/Biedja">biedja</ref> u jieħu ħsieb ir-raba' tagħhom. Sadanittant ommu indunat li binha kien iżjed jinqala' għall-<ref target="https://mt.wikipedia.org/wiki/Mekkanika">mekkanika</ref> milli għall-agrikultura u ħallietu jerġa' jmur l-iskola Grantham biex wara jidħol l-università. Meta kellu sbatax-il sena beda jinnamra ma' tfalja Ann Storer, il-filjastra tal-ispiżjar, William Clarke, ma' minn kien qiegħed joqgħod. Dan ħallieh jiltaqa' magħha u jitgħarrasha, imma riedu jtemm l-istudji tiegħu qabel jiżżewwiġha. Fl-aħħar, iż-żwieġ ma sarx u Newton baqa' għażeb ħajtu kollha. <ref target="https://mt.wikipedia.org/wiki/Voltaire">Voltaire</ref> kiteb li Newton ma kien jaf 'l ebda mara oħra f'ħajtu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ta' tmintax-il sena daħal <ref target="https://mt.wikipedia.org/wiki/Trinity_College_(Cambridge)">Trinity College</ref>, <ref target="https://mt.wikipedia.org/wiki/Cambridge">Cambridge</ref> fejn baqa' hemm seba' snin. Hemm studja l-<ref target="https://mt.wikipedia.org/wiki/Aritmetika">aritmetika</ref>, il-<ref target="https://mt.wikipedia.org/wiki/Ġeometrija">ġeometrija</ref> fl-<ref target="https://mt.wikipedia.org/wiki/Kronoloġija_tal-matematika">"Elementi" ta' Ewklidi</ref> u t-<ref target="https://mt.wikipedia.org/wiki/Trigonometrija">trigonometrija</ref>, imma kellu wkoll interess personali fl-<ref target="https://mt.wikipedia.org/wiki/Astronomija">astronomija</ref>, u l-<ref target="https://mt.wikipedia.org/wiki/Alkimija">alkimija</ref> u t-<ref target="https://mt.wikipedia.org/wiki/Teoloġija">teoloġija</ref>. Ta' 25 sena ħa l-lawrja, imma kellu jieqaf mill-istudji tiegħu għal sentejn minħabba li feġġet il-marda qerrieda tal-<ref target="https://mt.wikipedia.org/wiki/Pesta">pesta</ref>, li laqtet il-belt fl-1665, u reġa' lura lejn raħal twelidu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Kien matul dan iż-żmien li Newton għamel progress kbir fil-<ref target="https://mt.wikipedia.org/wiki/Matematika">matematika</ref>, il-<ref target="https://mt.wikipedia.org/wiki/Fiżika">fiżika</ref> u fuq kollox fl-<ref target="https://mt.wikipedia.org/wiki/Ottika">ottika</ref> (beda jifhem li d-<ref target="https://mt.wikipedia.org/wiki/Dawl">dawl</ref> mhux abjad imma magħmul minn spettru ta' lwien), l-iskoperti kbar kollha li spjega fis-snin ta' wara kienu l-frott ta' dawn is-sentejn.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Kien ukoll f'dan iż-żmien li suppost saret il-ġrajja leġġendarja tat-tuffieħa li waqgħet fuq rasu u b'hekk induna bil-liġi tal-gravità universali. Newton żied il-pass fir-riċerka; fl-1666 beda l-istudju tal-<ref target="https://mt.wikipedia.org/wiki/Derivata">funzjonijiet derivabbli</ref> u d-derivati tagħhom ibbażat fuq ix-xogħol ta' <ref target="https://mt.wikipedia.org/wiki/Fermat">Fermat</ref>. Ikklassifika l-funzjonijiet kubiċi u ta grafiċi korretti għalihom bl-asintoti, inflessionijiet u punti ta' dawrien. Fl-1669, kiteb fuq is-sisien tal-kalkulu infiniteżmali li sejjaħlu l-"metodu tal-flussjonijiet". Hekk Newton kien waqqaf l-<ref target="https://mt.wikipedia.org/wiki/Analisi_matematika">analisi moderna</ref>.</p>
<p>Fl-stess sena 1669, Newton ħa l-katedra tal-matematika.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Tliet snin wara fl-età ta' 29 sena, sar membru tar-<ref target="https://mt.wikipedia.org/wiki/Royal_Society">Royal Society</ref> ta' Londra, fejn iltaqa' ma' <ref target="https://mt.wikipedia.org/wiki/Robert_Boyle">Robert Boyle</ref>, bniedem ta' influwenza kbira. Irnexxilu wkoll jiżviluppa <ref target="https://mt.wikipedia.org/wiki/Teleskopju">teleskopju</ref> bil-mirja sferiċi mingħajr aberazzjoni kromatika. Is-sena ta' wara iddeċieda li jispjega fit-tul ix-xogħol tiegħu fuq id-dawl u dan għamlu famuż f'ħakka t'għajn. Minħabba din iċ-ċelebrità l-iskoperti tiegħu saru l-oġġett ta' ħafna kontroversji u ġlied li hu kien jistmerr.</p>
<p>Meta spjega x-xogħol tiegħu fuq id-dawl, ipprova bl-għajnuna tal-<ref target="https://mt.wikipedia.org/wiki/Priżma">priżma</ref> li dan hu magħmul minn spettru ta' bosta kuluri u fl-1675, temm dan ix-xogħol billi spjega t-teorija korpuskulari tiegħu. Fl-1684 ikkuntatjah l-astronomu Ingliż <ref target="https://mt.wikipedia.org/wiki/Edmund_Halley">Edmund Halley</ref> (li kien skopra l-famuża kometa msemmija għalih) dwar il-<ref target="https://mt.wikipedia.org/wiki/Kepler">liġijiet ta' Kepler</ref> fuq l-orbiti ellittiċi tal-pjaneti. Newton tah spjegazzjoni konvinċenti ħafna u Halley ħajru jippublika x-xogħlijiet tiegħu. </p>
<p>Fl-1687, ippublika x-xogħol kbir tiegħu: <hi rend="italic">Philosophiae naturalis principia mathematica</hi>. Dan ix-xogħol jimmarka l-bidu tal-matematizzazzjoni tal-fiżika. Fih Newton spjega l-<ref target="https://mt.wikipedia.org/wiki/Prinċipju_tal-inerzja">prinċipju tal-inerzja</ref>, il-proporzjonalità bejn il-forzi u l-aċċellerazzjoni, l-ugwaljanza tal-azzjoni u r-reazzjoni, il-liġijiet tal-impatti, il-moviment tal-fluwidi, il-frugħ u l-mili tal-baħar, etċ. Imma fuq kollox spjega fih it-teorija tiegħu tal-attrazzjoni universali: Il-korpi jattiraw 'il xulxin b'forza proporzjonali għall-prodott tal-mases tagħhom u inversament proporzjonali għad-distanza bejniethom kwadrata.</p>
<p>Newton kien jobgħod jispjega x-xogħol tiegħu u sikwit ippublikah bosta snin wara li kien wettqu. Inqabad spiss f'argumenti ma' <ref target="https://mt.wikipedia.org/wiki/Robert_Hooke">Robert Hooke</ref> dwar id-dawl u t-teorija tiegħu tal-gravitazzjoni. Newton stenna li Hooke imut biex jippubblika x-xogħol tiegħu fuq l-ottika. Hooke akkuża 'l Newton bi <ref target="https://mt.wikipedia.org/wiki/Plaġju">plaġju</ref> fuq it-teorija tal-inversi kwadrati, minħabba li Newton beda x-xogħol tiegħu fl-istess żmien bħalu mingħajr ma qal lil ħadd, li irrabjat mhux ftit lil Hooke.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Newton, filwaqt ippretenda li ma kienx jaf bir-riċerki ta' Hooke u li lanqas kien qara x-xogħol tiegħu fuq il-gravità. Illum nafu li Newton kien gideb, mhux bil-ħażen imma minħabba l-biża' li jidħol fil-ġlied.</p>
<p>Newton kien ibati b'personalità tturmentata u komplessa. Bejn l-1692 u l-1693, waqa' f'perjodu gravi ta' depressjoni nervuża, aktarx minħabba l-mewt ta' ommu, il-qirda tal-laboratorju tal-alkemija li kellu, u x-xogħol żejjed. Kien jgħix fi stat ta' paranoja u kien ikollu xi alluċinazzjoni. Ħa tliet snin biex jerga' jiġi f'tiegħu.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<figure><caption>Isaac Newton (<hi rend="italic">Godfrey Kneller, National Portrait Gallery, <ref target="https://mt.wikipedia.org/wiki/Londra">Londra</ref>, 1702</hi>)</caption></figure>
<p>Fl-1696, Newton inħatar gwardjan taz-zekka tal-Ingilterra u sena wara sar ministru taz-zekka. Newton stima li 20% mill-muniti tal-flus fiċ-ċirkulazzjoni waqt ir-Riforma Kbira monetarja tal-1696 kienu foloz.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Il-falsifikazzjoni tal-muniti kienet meqjusa bħala att ta' tradiment, ikkastigata bil-mewt bit-tgħallieq u l-iskwartament. Tant kien ikraħ il-kastig li t-tribunali ma kinux jagħtuh ħlief meta l-ministru seta' jagħti xhieda inkonfutabbli quddiem il-ġurati. Newton kien lest għal dan ix-xogħol. </p>
<p>Ġabar il-fatti u pprova t-teoriji tiegħu b'mod brillanti daqs meta kien qiegħed jipprova xi liġi xjentifika. Bejn Ġunju tal-1698 u l-Milied tal-1699, mexxa madwar 200 kontro-interrogatorji ta' xhieda, informaturi u ta' nies suspettati u kiseb l-istqarrijiet li kellu bżonn. Ma kellux id-dritt li jirrikorri għat-torturi, imma hemm xi dubji fuq il-metodi użati, l-aktar billi Newton stess ordna li jinqerdu r-rapporti tal-interrogatorji. Kien kif kien, irnexxielu jikkonvinċi 'l-ġurati: fi Frar tal-1699, għaxar priġunieri ġew ikkundanati għall-mewt. </p>
<p>Newton kellu l-ikbar suċċess bħala prokuratur tar-re fil-każ kontra <ref target="https://mt.wikipedia.org/wiki/William_Chaloner">William Chaloner</ref>. Dan kien ħalliel mill-kbar li stgħana biżżejjed biex jista' jagħmilha ta' ġentilwom. F'petizzjoni lill-parlament akkuża liz-Zekka li kienet qiegħda tagħti l-għodda lill-falzarji (akkuża li kienet saret diġà), u ppropona li jħalluh jispezzjona l-proċess taz-Zekka biex itejbu. Talab lill-parlament li jadotta l-pjani tiegħu biex isiru muniti li ma jistgħux jiġu ffalsifikati. Newton irrabja ħafna u għamel kollox biex jitkixxef kemm jista' fuq Chaloner. Sab li Chaloner stess kien imdaħħal fil-falsifikazzjoni tal-muniti u tellgħu quddiem il-qorti. L-ewwel darba Chaloner ħeles għax kellu ħafna ħbieb qawwija imma Newton reġa' tellgħu quddiem il-qorti u din id-darba kellu xhieda biżżejjed biex jiġi ikkundanat għall-mewt. Fl-23 ta' Marzu 1699, Chaloner ġie mgħallaq u skwartat.</p>
<p>Fl-1699 inħatar membru tal-kunsill tar-"Royal Society", fl-1703 ġie elett president tagħha u baqa' president sa mewtu. Fl-1705 kien investit bit-titlu ta' Kavallier mir-Reġina Anna, iżjed biex tippremjah għar-riformi kbar tiegħu fiz-zekka milli għax-xogħol xjentifiku tiegħu. Fl-1717 iffissa rata ta' ekwivalenza bejn il-fidda u d-deheb b'dik li hi msejħa l-"liġi tar-Reġina Anna".</p>
<p>Fl-1724, Isaac Newton marad. Tliet snin wara bilkemm kien għadu kemm fieq minn attakk tal-gotta meta reġa' mar <ref target="https://mt.wikipedia.org/wiki/Londra">Londra</ref> biex jippresiedi laqgħa tar-Royal Society. Dan il-vjaġġ għejjieh ħafna. Meta wasal lura Kensington, kellu jibqa' fis-sodda u miet fil-31 ta' Marzu tal-1727, fl-età ta' 84 sena. Kien midfun b'ċeremonji kbar f'<ref target="https://mt.wikipedia.org/wiki/Westminster_Abbey">Westminster Abbey</ref>, fejn jindifnu r-rejiet tal-<ref target="https://mt.wikipedia.org/wiki/Ingilterra">Ingilterra</ref>. </p>
<p>Newton hu meqjus bħala wieħed mill-ikbar ġenji u għorrief tal-istorja umana. Nistgħu inqabbluh, fil-wisgħa tax-xogħol u l-iskoperti tiegħu, maż-żewġ ismijiet kbar l-oħra tax-xjenza: <ref target="https://mt.wikipedia.org/wiki/Arkimede">Arkimede</ref> u <ref target="https://mt.wikipedia.org/wiki/Albert_Einstein">Albert Einstein</ref>.</p>
Teoriji xjentifiċi
Ottika
<figure><caption>L-ewwel edizzjoni tal-1704 tat-trattat <hi rend="italic">Opticks</hi> fuq ir-<ref target="https://mt.wikipedia.org/wiki/Riflessjoni_ottika">riflessjoni</ref>, ir-<ref target="https://mt.wikipedia.org/wiki/Rifrazzjoni">rifrazzjoni</ref>, d-<ref target="https://mt.wikipedia.org/wiki/Diffrazzjoni">diffrazzjoni</ref> u t-teorija tal-lwien</caption></figure>
<p>Bejn l-1670 u l-1672, Newton studja r-<ref target="https://mt.wikipedia.org/wiki/Rifrazzjoni">rifrazzjoni</ref> tad-<ref target="https://mt.wikipedia.org/wiki/Dawl">dawl</ref> u wera li <ref target="https://mt.wikipedia.org/wiki/Priżma">priżma</ref> tal-<ref target="https://mt.wikipedia.org/wiki/Ħġieġ">ħġieġ</ref> jaqsam id-dawl <ref target="https://mt.wikipedia.org/wiki/Abjad">abjad</ref> fi spettru ta' lwien, u li apparat b'żewġ priżmi kontra xulxin jerga' jgħaqqad l-ispettru ta' ħafna kuluri f'dawl abjad.</p>
<p>Isaac Newton għamel l-ewwel esperimenti tiegħu bid-dawl u d-dekompożizzjoni tiegħu fl-1666.<ref target="https://mt.wikipedia.org/wiki/Il-Paġna_prinċipali#cite_note-Murray-11">[11]</ref> Għadda raġġ tax-<ref target="https://mt.wikipedia.org/wiki/Xemx">xemx</ref> minn ġo <ref target="https://mt.wikipedia.org/wiki/Priżma">priżma</ref> u kiseb <ref target="https://mt.wikipedia.org/wiki/Qawsalla">qawsalla</ref> ta' kuluri tal-<ref target="https://mt.wikipedia.org/wiki/Spettru_viżibbli">ispettru viżibblii</ref>. Sa dak iż-żmien kienu jaħsbu li dan jiġri għaliex il-priżma għandu l-kuluri moħbija ġo fih. Imma Newton induna li jekk jerġa' jgħaddi d-dawl minn priżma oħra imqiegħda kontra l-ewwel wieħed, il-qawsalla ta' dawl terġa' ssir dawl abjad. Din wasslitu għal konklużjoni rivoluzzjonarja: il-kulur qiegħed fid-dawl u mhux fil-<ref target="https://mt.wikipedia.org/wiki/Ħġieġ">ħġieġ</ref>. Jiġifieri, id-dawl abjad li naraw hu fir-realtà taħlita tal-kuluri kollha tal-ispettru li nistgħu naraw b'għajnejna. Wera wkoll li l-proprjetajiet tad-dawl ikkulurit ma jinbidlux meta jintefa' raġġ fuq xi oġġett. Newton innota li ma jimpurtax jekk id-dawl jiġix rifless, mifrux jew trażmess, hekk kif dan jibqa' dejjem l-istess lewn. Hekk sar jaf li l-kulur hu r-riżultat tal-interazzjoni bejn id-dawl li diġà għandu kulur u l-oġġetti, u mhux ħiereġ mill-oġġetti stess. Din jgħidulha t-teorija tal-kuluri ta' Newton.</p>
<p>Fl-1704 Newton ippubblika t-trattat tiegħu <hi rend="italic">Opticks</hi> fejn, fost affarijiet oħra, spjega t-teorija korpuskolari tiegħu tad-dawl. Fiha ssopona li d-dawl hu magħmul minn korpuskoli ħfief ħafna u l-materja ordinarja hi magħmula minn korpuskoli itqal u ssuġġerixxa li dawn jistgħu jinbidlu f'xulxin. Fit-trattat spjega wkoll ir-rifrazzjoni u d-diffrazzjoni tad-dawl u t-teorija tal-kuluri.</p>
<figure><caption>Replika tat-teleskopju ta' 6 <ref target="https://mt.wikipedia.org/wiki/Pulzier">pulzieri</ref> (150 mm) li Isaac Newton ippreżenta lir-<hi rend="italic">Royal Society</hi> fl-1672.</caption></figure>
<p>Il-ħidma tiegħu fil-qasam tal-istrumenti ottiċi ta' żmienu kienet importanti. Fl-1671 beda jtejjeb it-<ref target="https://mt.wikipedia.org/wiki/Teleskopju">teleskopju riflettur</ref> ta' James Gregory. Mix-xogħol tiegħu fuq ir-rifrazzjoni, fejn wera d-dispersjoni tal-kuluri, ikkonkluda li t-teleskopji kollha bir-rifrazzjoni ibatu bid-dispersjoni tad-dawl u dan ħajru jistinka biex jevita l-problema. It-teleskopju riflettur bil-mera konkava li ħoloq illum insejħulu t-<ref target="https://mt.wikipedia.org/wiki/Teleskopju_ta'_Newton">teleskopju ta' Newton</ref>. Newton kien jitħan il-mirja hu stess u biex iqies il-kwalità tax-xbieha ottika miksuba minhom kien juża' l-fenomenu li illum insejħulu ċ-<ref target="https://mt.wikipedia.org/wiki/Ċrieki_ta'_Newton">ċrieki ta' Newton</ref>. L-ewwel verżjoni tat-teleskopju riflettur tiegħu kellu mera primarja konkava. Dan l-istrument kien ħafna aħjar mit-teleskopju astronomiku ta' <ref target="https://mt.wikipedia.org/wiki/Galileo_Galilei">Galileo</ref> billi kellu dijametru ikbar mingħajr bdil fl-immaġini. Fl-istess sena, ir-<hi rend="italic">Royal Society</hi> stednitu jagħti dimostrazzjoni tat-teleskopju riflettur. Dan l-interess ħajjar lil Newton biex jippublika n-noti tiegħu fuq it-teorija tal-kuluri, li żviluppa iktar tard fit-trattat fuq l-ottika. It-teleskopju wrieh fl-1672.</p>
<p>Kien hemm minn ma qabilx ma' Newton. <ref target="https://mt.wikipedia.org/wiki/Robert_Hooke">Robert Hooke</ref> malli nduna li x-xogħol ta' Newton fuq l-ottika kien qrib ix-xogħol tiegħu, beda jikkritika bil-kbir ċerti ideat ta' Newton. Dan xaba' mill-argumenti kontra tiegħu u rtira minn kull diskussjoni fil-pubbliku.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Iż-żewġt irġiel baqgħu għedewwa tul ħajjithom.</p>
Mekkanika
<figure><caption>Statwa ta' Isaac Newton fit-Trinity College, <ref target="https://mt.wikipedia.org/wiki/Cambridge">Cambridge</ref>.</caption></figure>
<p>Fl-1677, Newton reġa' beda jaħdem fuq il-mekkanika, jiġifieri l-gravità u l-effetti tagħha fuq l-orbiti tal-pjaneti. Għal dan ix-xogħol mexa mal-<ref target="https://mt.wikipedia.org/wiki/Liġijiet_ta'_Kepler">liġijiet ta' Kepler</ref> fuq il-moviment tal-pjaneti u kkonsulta wkoll 'il <ref target="https://mt.wikipedia.org/wiki/Robert_Hooke">Robert Hooke</ref> u 'l <ref target="https://mt.wikipedia.org/wiki/John_Flamsteed">John Flamsteed</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> F'Novembru tal-1684, bagħat 'il <ref target="https://mt.wikipedia.org/wiki/Edmond_Halley">Halley</ref> trattat qasir ta' disa' paġni bit-titlu: <hi rend="italic">De motu corporum in gyrum</hi> (Moviment tal-korpi jduru), fejn wera l-<ref target="https://mt.wikipedia.org/wiki/Liġi_tal-invers_kwadrat">Liġi tal-invers kwadrat</ref>, il-<ref target="https://mt.wikipedia.org/wiki/Forza_ċentripeta">forza ċentripeta</ref> u kien fih l-ewwel ħjiel tal-<ref target="https://mt.wikipedia.org/wiki/Liġijiet_tal-moviment_ta'_Newton">Liġijiet tal-moviment ta' Newton</ref> li nsibu aktar tard fix-xogħol kbir tiegħu <hi rend="italic"><ref target="https://mt.wikipedia.org/wiki/Philosophiae_Naturalis_Principia_Mathematica">Philosophiae Naturalis Principia Mathematica</ref></hi> (li llum insibuh bl-isem <hi rend="italic">Principia</hi> jew <hi rend="italic">Principia Mathematica</hi>) li ħareġ fil-5 ta' Lulju 1687 bl-għajnuna finanzjarja u l-inkuraġġament ta' <ref target="https://mt.wikipedia.org/wiki/Edmond_Halley">Edmond Halley</ref>. Il-metodi tal-kalkulu li uża fih kienu l-ewwel bidu tal-kalkulu vettorjali. Fil-ktieb tiegħu, fuq żewġ volumi, Newton stabbilixxa t-tliet <ref target="https://mt.wikipedia.org/wiki/Liġijiet_tal-moviment_ta'_Newton">liġijiet universali tal-moviment</ref> li baqgħu mingħajr bdil jew titjib għal żewġ sekli. Fih uża l-kelma bil-Latin "gravitas" li tfisser <hi rend="italic">piż</hi>, biex jitkellem fuq l-effetti li llum insejħulhom <ref target="https://mt.wikipedia.org/wiki/Gravità">gravità</ref> u ddefinixxa l-liġijiet tal-<ref target="https://mt.wikipedia.org/wiki/Gravitazzjoni_universali">gravitazzjoni universali</ref>.
Fl-istess xogħol ippreżenta l-ewwel determinazzjoni analitika, ibbażata fuq il-liġijiet ta' <ref target="https://mt.wikipedia.org/wiki/Edmond_Halley">Edmond Halley</ref> u <ref target="https://mt.wikipedia.org/wiki/Robert_Boyle">Robert Boyle</ref> tal-<ref target="https://mt.wikipedia.org/wiki/Veloċità_tal-ħoss">veloċità tal-ħoss</ref>.</p>
<p>Bil-<hi rend="italic">Principia</hi>, Newton sar magħruf fuq skala internazzjonali u kiseb ċirku ta' ammiraturi. Fosthom kien hemm il-matematiku ta' oriġni Żvizzera, Nicolas Fatio de Duillier, li miegħu rabba ħbiberija kbira li damet sal-1693. Meta spiċċat din il-ħbiberija, 'il Newton qabditu depressjoni qawwija.</p>
<figure><caption><ref target="https://mt.wikipedia.org/wiki/Philosophiae_Naturalis_Principia_Mathematica">Philosophiae Naturalis Principia Mathematica</ref></caption></figure>
<p>Isaac Newton huwa fuq kollox missier il-mekkanika moderna minħabba t-tliet liġijiet tal-moviment li jġibu ismu li nagħtu hawn taħt kif nitgħallmuhom illum:</p>
<list type="unordered"><item>Il-prinċipju tal-inerzja,</item>
<item>Il-prinċipju fundamentali tad-dinamika,</item>
<item>Il-prinċipju tal-azzjonijiet reċiproċi.</item></list>
<p>Dan tal-aħħar kultant insibuh bħala <hi rend="italic">l-liġi tal-azzjoni reazzjoni</hi>.</p>
Matematika
<p>Barra l-kontribuzzjonijet tiegħu fil-<ref target="https://mt.wikipedia.org/wiki/Fiżika">fiżika</ref>, Newton, fl-istess ħin ma' <ref target="https://mt.wikipedia.org/wiki/Gottfried_Wilhelm_von_Leibniz">Gottfried Wilhelm von Leibniz</ref>, żviluppa l-prinċipji li waqqfu l-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref>. Waqt li Newton ma ppubblika xejn fuq il-metodu tiegħu tal-<ref target="https://mt.wikipedia.org/wiki/Flussjoni">flussjonijiet</ref> u s-suċċessjonijiet infiniti qabel l-1687, Leibniz ippubblika x-xogħol tiegħu fl-1684. Għalhekk hemm il-problema ta' min kien l-ewwel li għamel is-sejba. Però Newton fix-xogħol tiegħu, <hi rend="italic">Principia</hi>, ppubblikat fl-1687, faħħar l-iskoperta ta' Leibniz waqt li rrikonoxxa li dan kien wasal għall-istess riżultati b'metodu analogu għal tiegħu.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<figure><caption>Isaac Newton (Bolton, Sarah K. <hi rend="italic">Nies famużi tax-Xjenza</hi> New York: Thomas Y. Crowell &amp; Co., 1889)</caption></figure>
<p>Minkejja dan, xi membri tar-Royal Society (li Newton kien membru tagħha) akkużaw lil Leibniz li kien ipplaġja lil Newton. L-argument ħareġ fil-beraħ fl-1711.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> meta r-Royal Society fi studju stqarret li kien Newton li kien skopra l-metodu u li <ref target="https://mt.wikipedia.org/wiki/Leibniz">Leibniz</ref> kien impostur. L-argument ħassar il-ħajja ta' Newton u ta' Leibniz sakemm dan miet fl-1716.</p>
<p>Għal xi żmien, Newton kellu ħbiberija qawwija ma' Nicolas Fatio de Duillier li kien impressjonat ħafna bit-teorija tal-gravità. Fl-1691 dan beda jlesti verżjoni ġdida tal-<hi rend="italic">Philosophiæ Naturalis Principia Mathematica</hi> imma qatt ma' spiċċaha. Il-ħbiberija birdet ħesrem fl-1694. Dak iż-żmien Duillier kellu xi korrespondenza ma' Leibniz. Ma dan kollu f'<hi rend="italic">mémoire</hi> ippublikat fl-1699, Duriez għaraf lil Newton bħala l-ewwel inventur tal-kalkulu infiniteżmali.</p>
<p>Newton huwa magħruf għat-<ref target="https://mt.wikipedia.org/wiki/Teorema_Binomjali">Teorema Binomjali</ref> valida għall-potenzi kollha. Skopra wkoll l-<ref target="https://mt.wikipedia.org/wiki/Identitajiet_ta'_Newton">identitajiet ta' Newton</ref>, il-<ref target="https://mt.wikipedia.org/wiki/Metodu_ta'_Newton">metodu ta' Newton</ref> u kklassifika l-kurvi kubiċi fil-pjan (polinomi ta' ordni tlieta b'żewġ varjabbli). Kien l-ewwel wieħed li uża indiċi frazzjonarji fil-ġeometrija analitika biex isolvi l-<ref target="https://mt.wikipedia.org/wiki/Ekwazzjonijiet_Diofantini">ekwazzjonijiet Diofantini</ref>. Stima wkoll is-somom parzjali tas-<ref target="https://mt.wikipedia.org/wiki/Serje_armonika">serje armonika</ref> permezz tal-<ref target="https://mt.wikipedia.org/wiki/Logaritmi">logaritmi</ref> (prekursur tal-famuża <ref target="https://mt.wikipedia.org/wiki/Formola_ta'_Euler">formola ta' Euler</ref>) u sab formola biex jikkalkula n-numru <ref target="https://mt.wikipedia.org/wiki/Pi">pi</ref> (<hi rend="bold">π</hi>).</p>
<p>Fl-1699 inħatar professur Lucasjan<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> tal-matematika fl-<ref target="https://mt.wikipedia.org/wiki/Università_ta'_Cambridge">Università ta' Cambridge</ref>. Dak iż-żmien kull min jgħallem Cambridge jew Oxford kien irid ikun qassis fil-knisja <ref target="https://mt.wikipedia.org/wiki/Anglikaniżmu">Anglikana</ref>. Imma waħda mill-kundizzjonijiet tal-katedra Lucasjana hi li min joħodha ma jistgħax jieħu sehem attiv fil-knisja (x'aktarx biex ikun jista' juża ħinu kollu għax-xjenza). Newton allura talab li jiġi eżentat mill-ħtieġa li jkun ordnat qassis u r-Re Karlu II tah il-permess li kellu bżonn. Hekk ġew evitati l-kunflitti bejn l-opinjonijiet reliġjużi ta' Newton u l-ortodossija Anglikana.</p>
Il-liġi universali tal-gravità
<figure><caption>2 Orbiti u 2 ekklissi</caption></figure>
<p>Newton skopra l-<ref target="https://mt.wikipedia.org/wiki/Liġi_universali_tal-gravità">liġi universali tal-gravità</ref> jew il-ġibda universali li hi l-kawża tal-moviment tal-pjaneti. Fl-1684 għarraf f'ittra indirizzata lil sieħbu <ref target="https://mt.wikipedia.org/wiki/Edmund_Halley">Edmund Halley</ref> li kien solva l-problema tal-forza inversament proporzjonali għall-kwadrat tad-distanzi u dik tal-orbiti ellittiċi, miġjuba minn Kepler.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Fl-1685, kiteb trattat qasir <hi rend="italic">De motu corporum in gyrum </hi>(Fuq il-moviment tal-korpi jduru) li fih iddeskriva l-liġi tiegħu li tqħaqqad il-mekkanika terrestri mal-<ref target="https://mt.wikipedia.org/wiki/Mekkanika_ċelesti">mekkanika ċelesti</ref>. Esprima din il-liġi b'mod simplifikat permezz ta' din l-espressjoni matematika:</p>







F
→



=
−
G




M

A



M

B




A

B

2








u
→





{\displaystyle {\vec {F}}=-G{\frac {M_{A}M_{B}}{AB^{2}}}{\vec {u}}}


<p>fejn 






u
→





{\displaystyle {\vec {u}}}

 hu l-vettur ta' norma wieħed li juri d-direzzjoni tal-moviment, 






F
→





{\displaystyle {\vec {F}}}

 il-forza u 





G




{\displaystyle \displaystyle {G}}

 kostanti tal-proporzjonalità jew il-<ref target="https://mt.wikipedia.org/wiki/Kostanti_gravitazzjonali">kostanti gravitazzjonali</ref>. Minn din il-liġi ħareġ it-tliet liġijiet ta' Kepler li bihom spjega il-moviment tal-pjaneti matul l-orbita tagħhom.</p>
<p>Waqt li x-<ref target="https://mt.wikipedia.org/wiki/Xemx">xemx</ref> teżerċita l-forza tal-gravità fuq il-<ref target="https://mt.wikipedia.org/wiki/Sistema_Solari">pjaneti</ref>, bil-maqlub il-pjaneti għandhom l-istess l-effett fuq ix-xemx. Skont it-teorija tal-gravità ta' Newton, l-oġġetti kollha tal-univers jiġbdu 'l xulxin. Newton kien induna li l-moviment tal-korpi ċelesti ma kienx kostanti u dan fetaħ it-triq għall-iżvilupp sekli wara għall-prinċipju tar-relattività minn <ref target="https://mt.wikipedia.org/wiki/Albert_Einstein">Albert Einstein</ref>. Newton kien qal li l-pjaneti ma jgħaddux iżjed minn darba mill-istess orbita.</p>
Teoloġija
<p>Il-liġi tal-gravità saret is-sejba l-iżjed magħrufa ta' Newton imma hu wissa kontra l-użu tagħha biex inħarsu lejn l-univers bħala sempliċi magna jew arloġġ kbir. Qal: </p>
<p>Newton kiteb ukoll: </p>
<p>Għalkemm hu iżjed magħruf għad-dedikazzjoni tiegħu għax-<ref target="https://mt.wikipedia.org/wiki/Xjenza">xjenza</ref>, il-<ref target="https://mt.wikipedia.org/wiki/Bibbja">Bibbja</ref> kienet l-ikbar imħabba ta' Newton. Hu ddedika aktar ħin għall-istudju tal-iSkrittura milli għax-xjenza, u qal, "Jien għandi twemmin fundamentali fil-Bibbja bħala l-Kelma t'Alla, miktuba minn dawk li kienu ispirati minnu. Nistudja l-Bibbja kuljum." Qatta' ħafna żmien jipprova jiskopri messaġġi moħbija fil-Bibbja. </p>
<p>Hemm opinjoni mifruxa li Newton kien <ref target="https://mt.wikipedia.org/wiki/Unitarjaniżmu">Unitarjan</ref> u <ref target="https://mt.wikipedia.org/wiki/Arjaniżmu">Arjan</ref>, u ma jaqbilx mad-domma tat-<ref target="https://mt.wikipedia.org/wiki/Trinità">Trinità</ref>. Semma' "l-adorazzjoni ta' Kristu bħala Alla" fil-lista ta' "Idolatria" fil-pitazz teoloġiku tiegħu<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>. Hemm minoranza li huma tal-fehma li x'aktarx Newton fil-ħsieb tiegħu kien ħafna eqreb lejn kif il-Knisja Ortodossa tal-Lvant tħares lejn it-Trrinità milli kif iħarsu lejha il-knejjes Insara tal punent bħall-Kattoliċi, l-Anglikani u l-parti l-kbira tal-Protestanti<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>.  </p>
<p>Il-filosofija mekkanista ta' Newton u <ref target="https://mt.wikipedia.org/wiki/Robert_Boyle">Boyle</ref> intlaqgħet tajjeb mill-propagandisti tar-razzjonaliżmu bħala alternattiva aċċettabbli għas-setet Panteisti u Entużjasti, u ġiet aċċettata wara xi reżistenza mill-kleru ortodoss kif ukoll mid-dissidenti bħall-Latitudinaristi<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>. Fiċ-ċarezza u s-sempliċità tax-xjenza sabu mod li bih setgħu jikkumbattu l-entużjażmu superstizzjuż ġej minn eċċess ta' emozzjoni u ta' metafiżika, kif ukoll it-theddida tal-atejiżmu<ref target="https://mt.wikipedia.org/wiki/Il-Paġna_prinċipali#cite_note-23">[23]</ref>.</p>
<p>L-attakki magħmula kontra l-<ref target="https://mt.wikipedia.org/wiki/Ħsieb_maġiku">ħsieb maġiku</ref> ta' qabel l-Illuminiżmu, u l-elementi mistiċi tal-<ref target="https://mt.wikipedia.org/wiki/Kristjaneżmu">Kristjaneżmu</ref>, kellhom is-sisien tagħhom fil-kunċett mekkaniku tal-univers ta' Boyle. Newton ipperfezzjona l-ideat ta' Boyle billi tahom provi matematiċii, u iktar importanti rnexxilu jagħmilhom popolari <ref target="https://mt.wikipedia.org/wiki/Il-Paġna_prinċipali#cite_note-24">[24]</ref>. Newton ittrasforma d-dinja immexxija minn Alla intervenzjonista għal dinja maħluqa minn Alla li iddisinjaha fuq prinċipji razzjonali u universali<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>. Billi dawn il-prinċipji jista' jiskoprihom kulħadd, il-bniedem jista' jsegwi u jilħaq l-għanijiet tiegħu f'din il-ħajja, mhux f'li jmiss, u li jipperfezzjona ruħu bil-poteri razzjonali tiegħu stess <ref target="https://mt.wikipedia.org/wiki/Il-Paġna_prinċipali#cite_note-26">[26]</ref>. Din il-possibbiltà li raw in-Newtonjani li jispjegaw d-dinja, kemm fiżika kif ukoll soċjali, permezz ta' kalkuli loġiċi biss, kien kruċjali għad-diżillużjoni li daħal fil-Kristjaneżmu<ref target="https://mt.wikipedia.org/wiki/Il-Paġna_prinċipali#cite_note-27">[27]</ref>. </p>
<p>Newton kien jara 'l Alla bħala ħallieq omnipotenti li l-eżistenza tiegħu ma setgħitx tiġi miċħuda quddiem il-grandjożità kollha tal-ħolqien<ref target="https://mt.wikipedia.org/wiki/Il-Paġna_prinċipali#cite_note-28">[28]</ref>. Imma l-konsegwenza imprevista teoloġika ta' kif kien jara 'l Alla, kif irrimarka <ref target="https://mt.wikipedia.org/wiki/Leibniz">Leibniz</ref>, kien li Alla issa kien tneħħa kompletament mit-tmexxija tad-dinja, peress li ħtieġa ta' intervent turi biss imperfezzjoni fil-ħolqien t'Alla, li hu impossibbli għal ħallieq perfett u omnipotent<ref target="https://mt.wikipedia.org/wiki/Il-Paġna_prinċipali#cite_note-29">[29]</ref>. Minkejja l-iskużi vagi, Alla kien tneħħa filosofikament mill-parteċipazzjoni fil-ħolqien tiegħu, u l-fehim tad-dinja issa tniżżel għal-livell tas-sempliċi raġuni tal-bniedem. </p>
<p>Min-naħa l-oħra, ideat Latitudinaristi u Newtonjani imbuttati sat-tarf iwasslu għall-Millenarjaniżmu, setta reliġjuża ta' nies iddedikati għall-kunċett ta' univers mekkaniku imma li jsibu fih l-istess entużjażmu u mistiċiżmu li l-Illuminiżmu tant iġġieled biex jeqred<ref target="https://mt.wikipedia.org/wiki/Il-Paġna_prinċipali#cite_note-30">[30]</ref>.  Newton stess forsi kien interessat fil- Millenarjaniżmu billi kiteb dwar il-<ref target="https://mt.wikipedia.org/wiki/Ktieb_ta'_Danjel">Ktieb ta' Danjel</ref> u l-<ref target="https://mt.wikipedia.org/wiki/Ktieb_tal-Apokalissi">Ktieb tal-Apokalissi</ref> fil-kitba tiegħu "Osservazzjonijiet dwar il-profezziji"<ref target="https://mt.wikipedia.org/wiki/Il-Paġna_prinċipali#cite_note-31">[31]</ref>. </p>
<p>Il-kunċett ta' Newton tad-dinja fiżika pprovda mudell stabbli tad-dinja naturali li kien ħa jsaħaħ l-istabbilità u l-armonija fid-dinja ċivika<ref target="https://mt.wikipedia.org/wiki/Il-Paġna_prinċipali#cite_note-32">[32]</ref>.</p>
Newton u Leibniz
<figure><caption><ref target="https://mt.wikipedia.org/wiki/Gottfried_Wilhelm_von_Leibniz">Gottfried Wilhelm von Leibniz</ref></caption></figure>
<p>Il-kontoversja bejn dawn iż-żewġ ġganti tax-xjenza, Newton u Leibniz, fil-bidu tas-<ref target="https://mt.wikipedia.org/wiki/Seklu_18">seklu 18</ref> kienet iddur l-iżjed madwar żewġ punti. Il-punt l-inqas importanti kien fuq l-iskoperta li għamlu fl-istess ħin tal-<ref target="https://mt.wikipedia.org/wiki/Kalkulu_infiniteżmali">kalkulu infiniteżmali</ref>, il-punt l-ieħor, wisq iżjed importanti u ġej minn raġunijiet profondi, kien l-argument fuq it-teorija tal-gravità. Minħabba l-fehma tiegħu ta' univers, għal <ref target="https://mt.wikipedia.org/wiki/Gottfried_Wilhelm_von_Leibniz">Gottfried Wilhelm von Leibniz</ref>, il-moviment tal-pjaneti madwar ix-xemx kien immexxi miċ-ċirkulazzjoni armonika ta' eter fluwidu madwarha li jkaxkar miegħu il-kwiekeb.<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref> Fil-fatt, il-metafiżika tiegħu ma ħallitux jikkonċepixxi spazju vojt, għax b'dan Alla jkun ħoloq xi ħaġa imperfetta ħafna (Leibniz iċċitat f'Koyré)<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref></p>
<p>Fuq dan il-punt il-Karteżjani kienu qrib il-Leibnizjani, u <ref target="https://mt.wikipedia.org/wiki/Roger_Cotes">Roger Cotes</ref> matul din il-kontroversja kien isejħilhom it-tnejn "plenisti".<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref> <ref target="https://mt.wikipedia.org/wiki/Henry_More">Henry More</ref>, filosfu tal-iskola msejħa tal-Platoniċi ta' Cambridge, minkejja li kien wieħed mill-ewwel li appoġġa 'l <ref target="https://mt.wikipedia.org/wiki/René_Descartes">René Descartes</ref> fl-<ref target="https://mt.wikipedia.org/wiki/Ingilterra">Ingilterra</ref>, kien ukoll wieħed mill-ewwel li oppona din l-idea u ħareġ favur "l-eżistenza effettiva tal-ispazju battal".<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref> B'ċertu mod More fetaħ it-triq li fl-aħħar segwa Newton.</p>
<p>Id-diskussjoni min-naħa favur Newton kienet immexxija<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref> minn xi nies qrib tiegħu bħal Samuel Clarke u Roger Cotes. Waslet għand Leibniz u l-Karteżjani imma dawn tal-aħħar ma wiġbux, u daret fuq il-kunċett ta' Alla u fuq l-idea viċina tal-libertà u r-razzjonalità. Hu importanti li nifhmu s-sens ta' din id-diskussjoni għaliex għal <ref target="https://mt.wikipedia.org/wiki/Alexandre_Koyré">Alexandre Koyré</ref> ir-rebħa ta' Newton kienet Pirika u l-premju diżastruż "Hekk il-forza tal-attrazzjoni – li għal Newton kienet il-prova li l-mekkaniżmu waħdu mhux biżżejjed, xhieda ta' qawwiet superjuri mhux mekkaniċi, wirja tal-preżenza u l-għemil ta' Alla fid-dinja – ma baqgħetx hekk iżjed imma saret forza purament naturali, proprjetà tal-materja li saħħet iżjed il-mekkaniżmu minflok dgħajfitu".<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref></p>
<p>Skont Alexandre Koyré<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref> id-differenza bejniethom fuq l-idea ta' Alla kienet ċara għal kollox: "L-Alla ta' Leibniz ma kienx il-Mulej Newtonjan li jaħdem fuq id-dinja l-ħin kollu bħal ma għamel l-Alla tal-<ref target="https://mt.wikipedia.org/wiki/Bibbja">Bibbja</ref> fl-ewwel sitt ijiem tal-Ħolqien. Kien, jekk nazzarda nkompli il-paragun, l-Alla Bibbliku fil-jum tas-Sabat meta kien wettaq xogħlu u sab li dan jirrapreżenta …l-aħjar mid-dinjiet possibbli…".  Bil-maqlub għal Leibniz, kif kiteb Samuel Clarke, għal Newton id-Dinja tista' tittejjeb<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref> u meta skopra l-liġijiet tal-ġibda universali ma sab l-ebda ħtieġa li dawn huma kif inhuma. Sempliċiment qal x'inhuma.</p>
<p>Dan it-tiftix mill-Leibnitzjani għal-liġijiet meħtieġa, skont <ref target="https://mt.wikipedia.org/wiki/Samuel_Clarke">Samuel Clarke</ref>, jinnegaw il-libertà tal-aġenti. Fir-raba' tweġiba lil Leibnitz, kiteb hekk: "Id-dutrina li nsibu hawn twassal għan-Neċessità u l-Fatalità, meta nissoponu li l-Mottivi għandhom l-istess effett fuq Aġent intelliġenti bħall-użin fuq il-miżien…. Imma l-Esseri intelliġenti huma Aġenti; m'humiex  sempliċiment passivi u l-Mottivi ma jaġixxux fuqhom kif jaġixxu l-użin fuq il-miżien. Għandhom qawwa attiva…."<ref target="https://mt.wikipedia.org/wiki/Il-Paġna_prinċipali#cite_note-Koyre-33">[33]</ref></p>
<p>Leibniz u ċerti Karteżjani Franċiżi bħal <ref target="https://mt.wikipedia.org/wiki/Nicolas_Malebranche">Nicolas Malebranche</ref>, kellhom l-idea li bir-raġuni tiegħu il-bniedem "jista' jsib xhieda tal-aħjar li Alla jista' jagħmel".<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Bil-kuntrarju, għal Newton u n-Newtonjani, ir-raġuni aktarx tfittex u tosserva l-fatti u tispjegahom milli tipprova ssib spjegazzjonijiet totali. Newton kiteb fil-<ref target="https://mt.wikipedia.org/wiki/Philosophiae_Naturalis_Principia_Mathematica">Philosophiæ Naturalis Principia Mathematica</ref> "Jien nispjega sa hawn il-fenomeni tas-sema u dawk tal-baħar permezz tal-forza tal-gravità, imma mkien ma nagħti l-kawża tal-gravità."</p>
Newton alkimista
<figure><caption>Newton, minn <ref target="https://mt.wikipedia.org/wiki/William_Blake">William Blake</ref>. Newton, ġeometra divin</caption></figure>
<p>Matul ħajjet Newton, l-istudju tal-<ref target="https://mt.wikipedia.org/wiki/Kimika">kimika</ref> kien għadu fi tfulitu, u għalhekk meta Newton iddeskriva l-istudji sperimentali tiegħu uża lingwaġġ eżoteriku u terminoloġija vaga li hi assoċjata mal-<ref target="https://mt.wikipedia.org/wiki/Alkimija">alkimija</ref>. Kellhom jgħaddu għexieren ta' snin wara mewtu qabel ma saru l-esperimenti fl-<ref target="https://mt.wikipedia.org/wiki/Stekjometrija">istekjometrija</ref>, parti mix-xogħol pijunier ta' <ref target="https://mt.wikipedia.org/wiki/Antoine_Lavoisier">Antoine Lavoisier</ref>, u l-kimika analitika, bin-nomenklatura tagħha, saret tixbah il-kimika kif nafuha llum. </p>
<p>Ħafna mill-kitba ta' Newton fuq l-alkimija x'aktarx inħarqet meta l-laboratorju qabad in-nar. Għalhekk il-ħidma tigħu f'dan il-qasam setgħet kienet ikbar milli nafu biha issa. Barra minn dan, 'il Newton qabditu depressjoni nervuża fiż-żmiem li kien qiegħed jaħdem fl-alkimija. Xi wħud jaħsbu li kienet effett psikoloġiku li oriġinarjament l-alkimija kienet maħluqa biex ikollha waqt li oħrajn jgħidu li kienet xi sura ta' avvelenament kimiku (forsi bil-<ref target="https://mt.wikipedia.org/wiki/Merkurju_(element)">merkurju</ref>, <ref target="https://mt.wikipedia.org/wiki/Ċomb">ċomb</ref>, jew xi materjal ieħor).</p>
<p>Il-kitba ta' Newton iġġiegħlna naħsbu li wieħed mill-għanijiet ewlenin tal-ħidma tiegħu fl-alkimija seta' kien is-sejba tal-<ref target="https://mt.wikipedia.org/wiki/Ħaġar_Filosofali">Ħaġar Filosofali</ref> (materjal li kienu jemmnu li kien jibdel metalli mhux prezzjużi fid-deheb), u forsi naqra inqas, l-iskoperta tal-wisq mixtieq <ref target="https://mt.wikipedia.org/wiki/Eliżir_tal-Ħajja">Eliżir tal-Ħajja</ref>.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref></p>
<figure><caption>Inċiżjoni tal-1874 li turi l-ħruq tal-laboratorju ta' Newton.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref></caption></figure>
<p>Xi tipi ta' alkimija kienu pprojbiti fl-<ref target="https://mt.wikipedia.org/wiki/Ingilterra">Ingilterra</ref> matul il-ħajja ta' Newton, minħabba xi prattikanti bla skrupli li kienu jwegħdu lill-benefatturi għonja riżultati li qatt ma setgħu jintlaħqu biex jisolħulhom il-flus. Il-gvern Ingliż kien jibża' wkoll li jekk jinstab il-Ħaġar Filosofali, id-deheb imbagħad jitlef il-valur tiegħu, u għalhekk għamel pieni ħorox għal min jipprattika l-alkimija. F'ċerti każi il-kastig għall-prattika tal-alkimija bla permess kien ikun tgħallieq fuq forka ndurata imżejna bil-karti kuluriti.</p>
<p>Newton apposta ma ppubblikax il-ħidma tiegħu fil-qasam tal-alkimija għal din ir-raġuni u forsi minħabba l-biża' li x-xjenzati l-oħra jiflu u jikkritikaw ix-xogħol tiegħu. Kulħadd kien jaf li Newton kien jieħu għalih malajr meta jikkritikawh bħal ma ġara fil-bosta drabi li kkritikah <ref target="https://mt.wikipedia.org/wiki/Robert_Hooke">Robert Hooke</ref>, u hu stess ammetta li ma tantx ried jippubblika informazzjoni sostanzjali fuq il-<ref target="https://mt.wikipedia.org/wiki/Kalkulu">kalkulu</ref> qabel l-1693. Min-natura tiegħu kien perfezzjonista u ma kienx ikun irid jippubblika materjal li kien iħoss li mhuwiex komplut għal kollox, kif tixhed il-qabża ta' tletin sena mindu meta suppost għaraf l-kalkulu fl-1666 sa meta ppubblika x-xogħol komplut fl-1704, li kellu jwassal għall-polemika infami bejnu u bejn Leibniz.</p>
<p>Fl-1936, ġabra ta' xogħlijiet ta' Isaac Newton li qatt ma ġew ippubblikati, telgħu għall-irkant f'Sotheby, Londra. Din kienet ta' ċertu Gerard Wallop, id-disa' Earl ta' Portsmouth, u għalhekk huma magħrufin bħala l-"Portsmouth Papers". 'Il fuq minn terz minn dawn il-manuskritti hu fuq l-alkimija. Meta miet Newton, dan il-materjal intilef billi l-eredi tiegħu ma qisux tajjeb għall-pubblikazjoni u s-sejba tiegħu fl-1936 kienet sensazzjonali. Fl-irkant bosta mid-dokumenti nxtraw mill-ekonomista <ref target="https://mt.wikipedia.org/wiki/John_Maynard_Keynes">John Maynard Keynes</ref>, li matul ħajtu kien ġemma ħafna mill-kitbiet ta' Newton fuq l-alkimija.</p>
Ta' min jinnota
<p>Isaac Newton ta ismu lil dawn:</p>
<list type="unordered"><item>Fil-<ref target="https://mt.wikipedia.org/wiki/Fiżika">Fiżika</ref>:
<list type="unordered"><item>L-unità ta' <ref target="https://mt.wikipedia.org/wiki/Forza_(fiżika)">forza</ref> fis-<ref target="https://mt.wikipedia.org/wiki/Sistema_Internazzjonali">Sistema Internazzjonali</ref> (SI), in-<ref target="https://mt.wikipedia.org/wiki/Newton_(unità)">Newton</ref>, simbolu <hi rend="bold">N</hi>, definit bħala l-forza li tagħti aċċelerazzjoni ta' 1 <ref target="https://mt.wikipedia.org/wiki/Metru">m</ref>/<ref target="https://mt.wikipedia.org/wiki/Sekonda">s</ref>² lil korp ta' massa ta' 1 <ref target="https://mt.wikipedia.org/wiki/Kilogramma">kg</ref>.</item>
<item>L-<hi rend="italic">esperiment tat-<ref target="https://mt.wikipedia.org/wiki/Tubu_ta'_Newton">tubu ta' Newton</ref></hi>, biex juri li l-oġġetti ta' <ref target="https://mt.wikipedia.org/wiki/Densità">densitajiet</ref> differenti għandhom l-istess veloċità meta jinżlu fil-vojt.</item>
<item>Iċ-<hi rend="italic"><ref target="https://mt.wikipedia.org/wiki/Ċrieki_ta'_Newton">ċrieki ta' Newton</ref></hi>, li ġejjin mill-fenomenu tal-<ref target="https://mt.wikipedia.org/wiki/Interferenza">interferenza</ref>.</item></list></item>
<item>Fil-<ref target="https://mt.wikipedia.org/wiki/Matematika">Matematika</ref>:
<list type="unordered"><item>It-<ref target="https://mt.wikipedia.org/wiki/Teorema_binomjali_ta'_Newton">teorema binomjali ta' Newton</ref>, formola li tagħti l-iżvilupp ta' 



(
a
+
b

)

n




{\displaystyle (a+b)^{n}}

 f'serje għal <hi rend="italic">n</hi> sħiħa u pożittiva. Newton oriġinarjament kien l-iżjed interessat fis-serje ta' 



(
1
+
x

)

α




{\displaystyle (1+x)^{\alpha }}

 fejn il-poter hu numru reali.</item>
<item>Il-metodu ta' Newton-Raphson fl-<ref target="https://mt.wikipedia.org/wiki/Analisi_numerika">analisi numerika</ref>, użat għall-kalkulazzjoni tal-valur approssimattiv ta' soluzzjoni ta' ekwazzjoni.</item>
<item>Il-metodu ta' Newton-Cotes fl-analisi numerika, li jestendi il-metodu tat-trapeżji u l-metodu ta' Simpson għall-kalkulazzjoni tal-integrali.</item>
<item>Il-poligonu ta' Newton, użat biex jinstabu t-termini fl-iżvilupp ta' funzjonijiet alġebrin, minkejja li l-metodu fil-fatt nafuh lil Puiseux.</item>
<item>Il-formula tal-interpolazzjoni ta' Newton.</item>
<item>It-teorija tal-potenzjal Newtonjan, isem mogħti minn <ref target="https://mt.wikipedia.org/wiki/Carl_Friedrich_Gauss">Gauss</ref> lit-teorija li tgħaqqad fiha l-gravitazzjoni Newtonjana u l-<ref target="https://mt.wikipedia.org/wiki/Elettrostatika">elettrostatika</ref> ta' <ref target="https://mt.wikipedia.org/wiki/Charles_de_Coulomb">Coulomb</ref>, imsejħa wkoll it-<hi rend="italic">teorija klassika tal-potenzjal</hi>.</item></list></item>
<item>Fl-<ref target="https://mt.wikipedia.org/wiki/Astronomija">Astronomija</ref>
<list type="unordered"><item>L-<ref target="https://mt.wikipedia.org/wiki/Asterojde">asterojdi</ref> (662) Newtonia u (8000) Isaac Newton.</item>
<item>It-<ref target="https://mt.wikipedia.org/wiki/Teleskopju_ta'_Newton">teleskopju ta' Newton</ref>.</item></list></item></list>
<p>It-teoriji ta' Newton baqgħu s-suġġett ta' kontroversji u polemiċi xjentifiċi matul is-seklu 18. Mill-1734, dawk li jżommu mas-sistema ta' Newton bdew jissejħu <hi rend="italic">Newtonjani</hi>, bil-kontra tal-<hi rend="italic">Karteżjani</hi>.</p>
<p>Il-poeta Ingliż, <ref target="https://mt.wikipedia.org/wiki/Alexander_Pope">Alexander Pope</ref> (1688-1744) kiteb epitaffju fuq Newton li baqa' famuż:<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>

Stejjer
<list type="unordered"><item>Newton kien <ref target="https://mt.wikipedia.org/wiki/Alkimista">alkimista</ref> akkanit. Imma l-familja tiegħu ħbiet id-dokumenti tiegħu f'dan il-qasam għax beżgħu li fil-futur dawn kienu ħa jnaqqsu mill-fama tiegħu.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></item>
<item>Newton sikwit jppreżentawh bħala <ref target="https://mt.wikipedia.org/wiki/Veġetarjan">veġetarjan</ref> ħerqan,<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> madanakollu m'hemm xejn li jappoġġja din l-ipoteżi ħlief xi riċetti mit-tobba lejn l-aħħar ta' ħajtu, iħajruh jiekol ikel ħafif.</item>
<item>Newton hu rikonoxxut li stabbilixxa l-liġi tal-gravità universali, imma hemm bżonn li ngħidu li għad hemm xi dubji dwar dan il-fatt. Fil-fatt, Newton dam jaħdem ma' <ref target="https://mt.wikipedia.org/wiki/Robert_Hooke">Robert Hooke</ref>, u <hi rend="italic">warrbu</hi> b'ċertu mod li l-iskoperta saret tiegħu biss. L-iskoperta waqqfet il-ħidma xjentifika ta' Hook.</item>
<item>Skont artiklu ppubblikat f'rivista Amerikana tal-psikjatrija fl-2000, Newton meta kellu ħamsin sena bata b'psikożi tal-persekuzzjoni.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></item></list>
Xogħlijiet
<list type="unordered"><item><hi rend="bold">Xogħlijiet xjentifiċi</hi>
<list type="unordered"><item><hi rend="italic">Method of Fluxions and Infinite series</hi> (Il-Metodu tal-Flussjonijiet u s-Serji infiniti): xogħol fuq il-kalkulu differenzjali, mitmum fl-1671 u ippubblikat wara mewtu fl-1736.</item>
<item><hi rend="italic">De motu corporum in gyrum</hi> (Fuq il-moviment tal-korpi jduru), mibgħut lil <ref target="https://mt.wikipedia.org/wiki/Edmund_Halley">Edmund Halley</ref> fl-1684.</item>
<item><hi rend="italic"><ref target="https://mt.wikipedia.org/wiki/Philosophiae_Naturalis_Principia_Mathematica">Philosophiae Naturalis Principia Mathematica</ref></hi>, Londra, 1687, 2ni ed. 1713, 3et ed. 1726</item>
<item><hi rend="italic">Opticks</hi>, Londra, 1704. Dan wieħed mix-xogħlijiet l-iżjed importanti fl-istorja tax-xjenza. Jittratta d-dawl u l-kompożizzjoni tiegħu.</item>
<item><hi rend="italic">Arithmetica Universalis</hi>, ippublikat fl-1707 jiġbor fih xi kunċetti matematiċi.</item>
<item><hi rend="italic">Lectiones opticae</hi>, ippubblikat wara mewtu fl-1728.</item></list></item>
<item><hi rend="bold">Xogħlijiet oħra ippubblikati wara mewtu</hi>
<list type="unordered"><item><hi rend="italic">A treatise of the system of the world</hi> (Trattat fuq is-sistema tad-dinja), ippublikat fl-1728.</item>
<item><hi rend="italic">The chronology of ancient kingdoms amended</hi> (Il-kronoloġija tas-saltniet tal-qedem ikkoreġuta), ippubblikat fl-1728.</item>
<item><hi rend="italic">Observations upon the prophecies of Daniel and the apocalypse of St John</hi> (Osservazzjonijiet fuq il-profeziji ta' Danjel u l-apokalissi ta' San Ġwann), ippubblikat fl-1733.</item>
<item><hi rend="italic">Two letters of Sir Isaac Newton to Mr Leclerc...containing a Dissertation upon the Reading of the Greek Text</hi>, ippubblikat fl-1754.</item></list></item>
<item><hi rend="bold">Xogħlijiet mhux ippublikati</hi>
<list type="unordered"><item><hi rend="italic">Of Natures Obvious Laws &amp; Processes in Vegetation</hi> (Fuq il-liġijiet evidenti tan-natura u l-proċess tal-veġetazzjoni) (1671–75), xogħol fuq l-alkimija.</item></list></item></list>
Studji fuq il-personalità u x-xogħol ta' Newton
<list type="unordered"><item>James Gleick, <hi rend="italic">Isaac Newton</hi>, Pantheon. (<ref target="https://mt.wikipedia.org/wiki/Speċjali:SorsiKotba/1400032954">ISBN1400032954</ref>).</item>
<item>Richard S. Westfall , <hi rend="italic">Newton. 1642-1727</hi> (<ref target="https://mt.wikipedia.org/wiki/Speċjali:SorsiKotba/2-08-211199-7">ISBN2-08-211199-7</ref>).</item>
<item><ref target="https://mt.wikipedia.org/wiki/Alexandre_Koyré">Alexandre Koyré</ref>, <hi rend="italic">Newtonian Studies</hi>, Cambridge/Mass. 1965.</item>
<item><ref target="https://mt.wikipedia.org/wiki/Alexandre_Koyré">Alexandre Koyré</ref>, <hi rend="italic">From the Closed World to the Infinite Universe</hi>, Baltimore 1957.</item>
<item><ref target="https://mt.wikipedia.org/wiki/John_Maynard_Keynes">John Maynard Keynes</ref>, <hi rend="italic">Newton the Man</hi>, Newton Tercentenary Celebrations, 1947.</item></list>



Ħoloq esterni


<list type="unordered"><item><ref target="http://pages.infinit.net/marct/newton.htm">Bijografija oħra</ref></item>
<item><ref target="http://www.dma.ens.fr/culturemath/video/html/Panza.htm">Isaac Newton matematiku: Is-snin ta' trobbija u l-ewwel kitbiet</ref></item>
<item><ref target="http://num-scd-ulp.u-strasbg.fr:8080/73/"><hi rend="italic">Philosophiae naturalis principia mathematica</hi> - Isaac Newton (1687)</ref> Università ta' Strasburgu</item>
<item><ref target="http://visualiseur.bnf.fr/Visualiseur?Destination=Gallica&amp;O=NUMM-29037"><hi rend="italic">Principes matematika de la philosophie naturelle</hi>, Vol I</ref> u <ref target="http://visualiseur.bnf.fr/Visualiseur?Destination=Gallica&amp;O=NUMM-29038">Vol II</ref>, fuq <ref target="https://mt.wikipedia.org/wiki/Gallica">Gallica</ref>, trad. Franċiża tal-<ref target="https://mt.wikipedia.org/wiki/Émilie_du_Châtelet">Markiża ta' Châtelet</ref></item>
<item><ref target="http://gallica.bnf.fr/ark:/12148/bpt6k86285t"><hi rend="italic">Optique de Newton</hi>, Vol I</ref> u <ref target="http://gallica.bnf.fr/ark:/12148/bpt6k862865">Vol II</ref>, fuq <ref target="https://mt.wikipedia.org/wiki/Gallica">Gallica</ref>, trad. Franċiża   ta' M. <ref target="https://mt.wikipedia.org/wiki/Jean-Paul_Marat">Jean-Paul Marat</ref></item>
<item><ref target="http://www.lucasianchair.org/17/newton.html">Isaac Newton fuq is-sit tal-Katedra Lucasjana</ref></item>
<item><ref target="http://astro-canada.ca/_fr/a2304.html">Teleskopju bir-riflessjoni: Il-konċentrazzjoni tad-dawl bir-riflessjoni fuq il-mirja</ref></item>
<item><ref target="http://scienceworld.wolfram.com/biography/Newton.html">Bijografija fuq ScienceWorld</ref></item>
<item><ref target="http://www.ltrc.mcmaster.ca/newton/">Il-moħħ ta' Isaac Newton</ref></item>
<item><ref target="http://www.phaser.com/modules/historic/newton/index.html">L-ewwel ekwazzjoni differenzjali ordinarja ta' Newton</ref></item>
<item><ref target="http://www.newtonproject.sussex.ac.uk/prism.php?id=1">Il-Proġett Newton</ref></item>
<item><ref target="http://www.antiquebooks.net/readpage.html#newton">Il-Principia ta' Newton - aqra u fittex</ref></item>
<item><ref target="http://www.skepticreport.com/predictions/newton.htm">Rifjut tal-astroloġija ta' Newton</ref></item>
<item><ref target="http://www.galilean-library.org/snobelen.html">Il-fehmiet reliġjużi ta' Newton rikonsidrati</ref></item>
<item><ref target="http://www.pierre-marteau.com/editions/1701-25-mint-reports.html">Ir-rapporti minn Newton fuq iz-Zekka Rjali</ref></item>
<item><ref target="http://www.pbs.org/wgbh/nova/newton/">Is-sigrieti moħbija ta' Newton</ref> programm tat-TV ta' NOVA.</item>
<item>mill-i"Stanford Encyclopedia of Philosophy":
<list type="unordered"><item><ref target="http://plato.stanford.edu/entries/newton/">Issac Newton</ref>, minn George Smith</item>
<item><ref target="http://plato.stanford.edu/entries/newton-principia/">Il-<hi rend="italic">Philosophiae Naturalis Principia Mathematica</hi> ta' Newton</ref>, minn George Smith</item>
<item><ref target="http://plato.stanford.edu/entries/newton-philosophy/">Il-Filosofija ta' Newton</ref>, minn Andrew Janiak</item>
<item><ref target="http://plato.stanford.edu/entries/newton-stm/">Il-fehmiet ta' Newton fuq l-ispazju, il-ħin u l-moviment</ref>, minn Robert Rynasiewicz</item></list></item>
<item><ref target="http://www.dlib.indiana.edu/collections/newton">Il-Kimika of Isaac Newton</ref> Riċerki fuq il-kitba Alkimika tiegħu</item>
<item><ref target="http://www.adherents.com/people/pn/Isaac_Newton.html">Il-pożizzjoni ta' Newton dwar ir-reliġjon</ref></item>
<item><ref target="http://hss.fullerton.edu/philosophy/GeneralScholium.htm">L-i"Scholium" tal-Principia ta' Newton</ref></item></list>
</text></body></html>