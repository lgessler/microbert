<html><body><text id="wikipedia_mt_wikipedia_org__6417.html" ns="0" revid="268531" sourceurl="https://mt.wikipedia.org/wiki/Rasputin" title="Rasputin" type="wikipedia">Rasputin
<p><hi rend="bold">Grigorij Efimovič Rasputin (Novyj)</hi> (bir-Russu: Григо́рий Ефи́мович Распу́тин (Но́вый)), magħruf l-iżjed bħala Rasputin (Pokrovskoye, 22 ta' Jannar 1869 – San Pietruburgu, 30 ta' Diċembru 1916)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien patri <ref target="https://mt.wikipedia.org/wiki/Russja">Russu</ref>. Grigorij Rasputin twieled f'belt żgħira fis-<ref target="https://mt.wikipedia.org/wiki/Siberja">Siberja</ref> fejn ken jgħix ta' gabillot sakem iddeċieda li jidħol patri. Kiseb fama tant kbira għall-qawwa li jfejjaq il-morda li ġie mistieden bosta drabi fil-qorti taz-<ref target="https://mt.wikipedia.org/wiki/Zar">Zar</ref> <ref target="https://mt.wikipedia.org/wiki/Nikola_II">Nikola II</ref>, l-aħħar Zar tar-<ref target="https://mt.wikipedia.org/wiki/Russja">Russja</ref>. F'waħda minn dawn l-okkażżjonijiet ġie ppreżentat liz-Zarina Aleksandra Fëdorovna Romanova, li baqgħet sedotta għal kollox bil-qawwa li biha Rasputin irnexxielu jsalva l-ħajja tal-eredi għat-trono, binha, Aleksej Nikolaevič Romanov li kien ibati bl-emofilja. Minn dak il-mument 'l hemm iz-Zarina saret taħlef b'Rasputin għal qawwa li kellu biex ifejjaq u b'hekk il-patri Siberjan tant kiseb poter fil-gvern u fost in-nobbiltà Russa li għamel ħafna għedewwa fost il-prinċpijiet qawwijin bħal Feliks Jusupov, li ordna l-qtil tiegħu.</p>
Iż-żgħożija
<p>Rasputin twieled fir-raħal ta' <ref target="https://mt.wikipedia.org/wiki/Pokrovskoye">Pokrovskoye</ref>, (Russu: Покровское) fil-provinċja ta' Tobol'sk fis-<ref target="https://mt.wikipedia.org/wiki/Siberja">Siberja</ref> minn Efim Jakovlevič Vilkin u Anna Vasil'evna Paršukova.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Għal ħafna snin kien jgħix il-ħajja normali tal-gabillotti Siberjani, jaħdem ir-raba', irabbi ż-żwiemel u jagħmilha ta' sewwieq taż-żwiemel. Mindu kien tifel wera ġibda għall-ispiritwalità u għall-mistiċiżmu ossessiv, fenomenu li fir-realtà kien komuni u ilu mifrux għal sekli twal fost in-nies tar-Russja ċentrali li qatt ma kienu raw l-oppressjoni tas-servitù tal-gleba bħal ma ġara fil-kampanja tar-Russja Ewropea. Wara li żżewweġ u kellu tlett ulied, imma kien għadu żagħżugħ, mar fuq pellegrinaġġi twal li fl-aħħar wassluh għal <ref target="https://mt.wikipedia.org/wiki/Muntanja_Athos">Muntanja Athos</ref>. Fl-1905 wasal  fil-qorti taz-<ref target="https://mt.wikipedia.org/wiki/Zar">zar</ref> <ref target="https://mt.wikipedia.org/wiki/Nikola_II_tar-Russja">Nikola II</ref>. Kien issusspettat li kien membru tas-setta tal-Khlysti, kongregazzjoni moħbija ta' <ref target="https://mt.wikipedia.org/wiki/Orġijastiċi">orġijastiċi</ref> kontra l-eċċessi ta' sekolarità tal-<ref target="https://mt.wikipedia.org/wiki/Knisja_ortodossa">Knisja ortodossa</ref> u mbagħad li ħa sehem fil-<hi rend="italic">Moviment nazzjonalista tar-Russi veri</hi>. Minkejja n-nuqqas ta' edukazzjoni għamel xibka ta' relazzjonijiet ta' livell għoli ħafna li fi ftit żmien wasslitu fil-qorti fejn ġab miegħu il-fama tal-qawwiet xamaniċi tiegħu.</p>
L-influwenza fuq il-familja Romanov
Il-marda taz-<hi rend="italic">zarevič</hi>
<p>Kien proprju minħabba l-fama tiegħu ta' fejjieq li ġie f'kuntatt ma' nies qrib il-familja imperjali, bit-tama li seta' jkun ta' għajnuna biex itaffi <ref target="https://mt.wikipedia.org/wiki/Emofilja">emofilja</ref> mingħajr tama ta' fejqan li kellu <ref target="https://mt.wikipedia.org/wiki/Aleksej_Nicolaevič_Romanov">Aleksej</ref>, iċ-ċkejken <hi rend="italic">zarevič</hi>. Fl-ewwel laqa' Rasputin irnexxielu jkollu xi effett fuq it-tfajjel marid, tant li z-zar u z-zarina ħallewh iżur iżjed u iżjed spiss id-dar tagħhom, li kienu jżommu privata ħafna, li kienet fi-park ta' Carskoe Selo. Skont teorija waħda, Rasputin irnexxieu jwaqqaf il-kriżijiet emolitiċi ta' Aleksej permezz ta' tip ta' <ref target="https://mt.wikipedia.org/wiki/Ipnożi">ipnożi</ref> li naqqas taħbit il-qalb tat-tfajjel, u hekk tbaxxietlu l-pressjoni tad-demm. Skont ipoteżi oħra, it-tobba tal-qorti kienu qegħdin jippruvaw ifejqu l-emofilja taz-<hi rend="italic">zarevič</hi> permezz tal-<ref target="https://mt.wikipedia.org/wiki/Aspirina">aspirina</ref> li, waqt li min-naħa waħda kienet qiegħda ttaffi l-uġiegħ artikolari, min-naħa l-oħra kienet qiegħda tagħmel agħar l-emorraġiji kkawżati mill-emofilja. Meta Rasputin neħħilu l-aspirina Aleksej mar għall-aħjar u l-mertu ħadu Rasputin. </p>
<p>Ta' min isemmi x'ġara fit-12 ta' Ottobru 1912. Dakinhar irċieva telegramma minn Pietrugrad mill-familja rjali li għarrfitu bi-kriżi gravi li kellu z-<hi rend="italic">zarevič</hi> li kien qiegħed imut: "It-tobba iddisprati. It-talb tiegħek hu l-unika tama li għandna". Jgħidu li Rasputin intefa' jitlob għal sigħat sħaħ f'daru fis-Siberja u intilef mid-dinja. Meta waqaf jitlob bagħat telegramma lill-familja rjali li fiha żgurhom bil-fejqan taċ-ċkejken, ħaġa li seħħet fi ftit sigħat, wara jiem sħaħ ta' kura medika għa xejn.</p>
<figure><caption> 
Rasputin imdawwar minn grupp ta' viżitaturi fl-appartament tiegħu ta' <ref target="https://mt.wikipedia.org/wiki/San_Pietruburgu">San Pietruburgu</ref>. Fost il-klijenti tiegħu jidhru membri importanti tal-gvern u tas-soċjetà għolja Russa. Is-sinjura bilwieqfa, t-tielet mix-xellug, hi Anna Vyrubova, ħabiba tal-qalb u konfidenti taz-zarina Alessandra.</caption></figure><figure></figure>
Il-poter fi-belt kapitali
<p>Il-kariżma mistika tiegħu eżerċitat fuq il-familja <ref target="https://mt.wikipedia.org/wiki/Romanov">Romanov</ref>, b'mod partikuari fuq iz-zarina Alessandra, influwenza tant qawwija li kien hemm ħafna għajdut dwar l-imġiba tiegħu man-nisa tal-aristoktazija li li l-koppja rjali giddbu regolarment u xi drabi anki kkastigaw li dawk li kienu qegħdin jaqilgħuhom bil-ħerqa.Rasputin, barra li jagħti t-tama lill-familja imperjali dwar il-possibbiltà ta' fejqan tat-tfajjel Aleksej, deher li kien jissodifa x-xewqat l-iżjed intimi tagħhom. Billi kien iben sempliċi tar-raħħala, kien jrrappreżenta dak li Nikola II u Aleksandra Fëdorovna kienu dejjem xtaqu, kuntatt dirett mal-poplu Russu awtentiku, mingħajr l-indħil ta' etiketta u konvenzjonijiet soċjali. </p>
<p>Wara li Rasputin stabilzza ruħu fil-belt kapitali, minħabba l-influenza enormi li kellu maz-zarina, malajr inħolqot madwaru xibka wiesgħa ta' persunaġġi u politiċi importanti. Għal dawn hu kien jinterċedi maz-zarina u huma kienu lesti li jpattuhulu billi jissodifaw it-talbiet tiegħu għal eluf ta' nies li kienu jirrikorru għandu. Mill-kampanja kienu jiġu gabillotti u ħaddiema biex jitolbuh l-għajnuna u biex jidħol għalihom, tant li l-appartament tiegħu kien ikun dejjem iffullat matul il-jum u t-telefonu ma kiena jaqta' jċempel. Minn idejn Rasputin kienu jgħaddu mijiet ta' <ref target="https://mt.wikipedia.org/wiki/Rublu">rubli</ref>, li kien iqassam li dawk li jitobuh. Kienu jitolbuh flus, impjieg u anki tgergir mill-bdiewa kontra l-propjetarji kbar u hu bili l-persunaġġi tas-soċjetà għolja kien jafulu fil-maġġoranza tal-każi kien jirranġalhom.  </p>
<p>Il-bqija tal-kwantità enormi ta' flus nefaqha, kif jixhdu ir-rapporti tal-pulizija, f'postijiet ta' billejl u f'laqgħat fil-banjijiet pubbliċi ma' nisa ta' kull klassi u età. Hemm hafna leġġendi fuq iż-żina insazjabbli tiegħu. L-istampa kienet tippubblika kontinwament rakkonti skabrużi ta' fantasija fuq l-iljieli leġġendarji u kibru l-għajdut mhux biss fuq dotazzjoni kbira imma wkoll dwar relazzjoni maz-zarina li kienet dejjem miċħuda u kienet improbabbli. Però ġie pruvvat li maż-żmien, kiseb iżjed u iżjed influwenza fuq iz-zarina li kienet interessata mill-mistiċiżmu u kien jibgħatilha messaġġi iżjed spissi b'pariri perentorji ta' karattru morali, reliġjuż u politiku.</p>
Rasputin u l-gwerra
<p>

Fl-1914, meta bdiet l-<ref target="https://mt.wikipedia.org/wiki/Ewwel_Gwerra_Dinjija">Ewwel Gwerra Dinjija</ref>, Rasputin oppona bil-qawwa d-dħul tar-Russja fil-gwerra, u bassar li ħa jkun hemm katastrofi enormi għan-nies tar-raba', li ħa jmutu bl-eluf. Madankollu ma setax jeżerċita l-influwenza tiegħu fuq iz-zar, għax kien hemm attentat fuq ħajtu fir-raħal tiegħu fit-28 ta' Ġunju, l-istess jum tal-qti ta' <ref target="https://mt.wikipedia.org/wiki/Sarajevo">Sarajevo</ref>. Bagħat biss telegramma ddisprata liz-zar u z-zarina:</p>
<p>Iz-Zar qattgħu il-messaġġ. F'dawk l-istess ġranet it-tentattivi għal ftehim bejnu u kuġinuh il-Kaiser tal-Germanja fallew għaliex il-ministru tal-Gwerra Russu rnexxielu jikseb miz-Zar il-mobilitazzjoni totali matul il-fruntiera Europea kollha tar-Russja, u l-Germanja kellha tagħmel l-istess mossa u tagħti spinta il-formazzjoni tal-alleanzi li wasslet għall-isplużjoni tal-konflitt Europew. </p>
<p>Fl-1915, meta z-zar telaq għal fuq il-front, id-denunzji ta' Rasputin, kontra l-indħil tal-ministri u funzjonarji oħra fit-traffiku illegali tal-armi u l-ispekulazzjoni fuq l-artijiet għad-dannu tal-bdiewa, żdiedu. Iz-zarina, li z-zar ħallielha l-poter f'idejha f'Pietruburgu, imxiet mal-pariri kontinwi tiegħu u għamlet bidliet dizastruzi li ħadd ma kien jistennihom fil-quċċata tal-gvern fil-mument (matul l-ewwel gwerra dinjija) li fih l-assenza taz-zar mill-politika interna, kienet teħtieġ gvern sod. </p>
<p>Hemm suspett, forsi mhux bla raġuni, li kellu effett fuq id-deċiżjonijiet taz-zar u z-zarina fil-<ref target="https://mt.wikipedia.org/wiki/Politika">politika</ref> (b'mod partikolari fid-direzzjoni ta' politika paċifista u ħbiberija mal-Ġermanija, pajjiż iz-Zarina li r-relazzjonijiet miegħu kienu teżi). F'ċertu punt kien akkużat ukoll bil-korruzzjoni u għalhekk żamm ruħu inbiegħed mir-reżidenza imperjali taz-zar. Però, il-kondizzjoni taċ-ċkejken Aleksej marret għall-agħar, u allura z-zarina iddeċiediet li terġa' tmur għandu. It-tweġiba tiegħu kienet li l-kondizzjoni ta' binha ħa titjib anki mingħajr il-preżenza tiegħu, ħaġa li veru ġrat. </p>
<p>Fl-1916, meta kienet fl-aqwa tagħha l-kriżi tal-gvern - li Rasputin stess bix-xibka ta' klienti li kellu kien għen biex joħloq - u meta -fortuna tal-armati Russi fuq il-front orjentali kienet nieżla u tiela', il-granduka Dmitrij Pavlovič, il-prinċep Feliks Feliksovič Jusupov u d-deputat konservattiv Vladimir Mitrofanovič Puriškevič, ikkonfoffaw li jassassinawh.</p>
Il-mewt
<p>Mewtu kienet romanzeska daqs ħajtu.  Kien avvelenat biċ-<ref target="https://mt.wikipedia.org/wiki/Ċjanur">ċjanur</ref> waqt ikla għand Feliks Jusupov, imma billi kellu reżistenza tal-għaġeb għall-aqwa velenu, il-konfoffaturi ddeċidew li jisparawlu. Minkejja li ħallewh avvelenat sewwa u milqut b'tir ta' <ref target="https://mt.wikipedia.org/wiki/Pistola">pistola</ref> f'ġenbu, Rasputin reġa' stenbaħ u allura sparawlu f'dahru u waqt li kaxkruh lejn il-kanċell tal-bitħa, qatluh b'tir fuq xbinu. </p>
<p>Il-katavru intefa' fix-xmara Neva, u  reġa' tfaċċa l-għada. Skont ir-riżulati tal-<ref target="https://mt.wikipedia.org/wiki/Awtopsja">awtopsja</ref> (li saret fl-20 ta' Diċembru mill-Professur Kosorotov), ħaġa tal-iskantament il-ġisem ma kien fih l-ebda traċċi ta' velenu u għalhekk xi storiċi jiddisputaw il-mod kif miet. X'aktarx iċ-ċjanur meta tħallat maz-zokor tal-ħlewwiet żviluppa f'<ref target="https://mt.wikipedia.org/wiki/Cjanidrini">cjanidrini</ref> li jistgħu jittieklu u ma javvelinawx. Fil-<ref target="https://mt.wikipedia.org/wiki/Pulmun">pulmuni</ref> sabulu l-ilma, jiġifieri minkejja l-velenu u t-tiri tal-pistola Rasputin intefa' fl-ilma meta kien għadu ħaj. Rasputin wara indifen, imma ġismu aktar tard inqala' mill-qabar u inħaraq ma' ġenb it-triq. Ma damux ma ttieħu passi kontra l-parteċipanti fil-konfoffa imma minħabba il-politika fil-palazz ma sar l-ebda proċess.</p>
<p>Jusupov ntbagħat fl-"eżilju fil-kampanja". Għall-ewwel jidher li Dmitrij Pavlovič mar l-agħar għax intbagħat il-<ref target="https://mt.wikipedia.org/wiki/Persja">Persja</ref> biex jiġġieled fuq il-front. Però b'ċajta biżarra tad-destin, filwaqt li ħafna mill-membri tal-monarkija kienu arrestati fir-<ref target="https://mt.wikipedia.org/wiki/Rivoluzzjoni_Russa">Rivoluzzjoni Russa</ref> fl-1917, l-eżilju tal-Granduka Dmitrij taħ ċans li jkun wieħed mill-ftit <ref target="https://mt.wikipedia.org/wiki/Romanov">Romanov</ref> li ħarbu għal barra l-pajjiż. </p>
Rasputin fiċ-ċinema
<p>Il-filmografija maħluqa madwar il-ġrajja ta' Rasputin hi tant vasta li wieħed ma jistax joqgħod fuqha mill-<hi rend="italic">punto di vista</hi> storjografiku, għalhekk inwissu li wieħed ma jieħux letteralment l-avventuri rrakkontati fil-films li ġejjin, li l-parti l-kbira minnhom ma' espożizzjoni onesta ta' persunaġġ storiku tant kompless, żiedu traspożizzjoni rumanzata tal-fatti.</p>
<list type="unordered"><item><hi rend="italic">Rasputin, the Black Monk</hi> (1917)</item>
<item><hi rend="italic">La danzatrice rossa</hi> (The Red Dance) (1928)</item>
<item><hi rend="italic">Rasputins Liebesabenteuer</hi> (1928)</item>
<item><hi rend="italic">Rasputin, Dämon der Frauen</hi> (1932)</item>
<item><hi rend="italic">Rasputin and the Empress</hi>, reġija ta' Richard Boleslawski (1932)</item>
<item><hi rend="italic">La tragédie impériale</hi>, reġija ta' Marcel L'Herbier (1938)</item>
<item><hi rend="italic">Raspoutine</hi> reġija ta' Georges Combret (1954)</item>
<item><hi rend="italic">Rasputín</hi> (1958) Film għat-TV</item>
<item><hi rend="italic">Les nuits de Raspoutine</hi> (1960)</item>
<item><hi rend="italic">Rasputin</hi> (1966) Film TV</item>
<item><hi rend="italic">Rasputin: The Mad Monk</hi> reġija ta' Don Sharp (1966)</item>
<item><hi rend="italic">J'ai tué Raspoutine</hi> (1967)</item>
<item><hi rend="italic">Why Russians Are Revolting</hi> (1970)</item>
<item><hi rend="italic">Nicholas and Alexandra</hi> (1971)</item>
<item><hi rend="italic">Agoniya</hi> (1981)</item>
<item><hi rend="italic">Rasputin - Orgien am Zarenhof</hi> (1984)</item>
<item><hi rend="italic">The Successor</hi> (1996)</item>
<item><hi rend="italic">Rasputin</hi>, reġija ta' Uli Edel - Film għat-TV (1996)</item>
<item><hi rend="italic">Anastasia</hi> (1997) animazzjoni</item>
<item><hi rend="italic">Rasputin: The Devil in the Flesh</hi> (2002) Film għat-TV</item>
<item><hi rend="italic">Killing Rasputin</hi> (2003)</item>
<item><hi rend="italic">Hellboy</hi> (2004)</item>
<item><hi rend="italic">Rasputin</hi>, reġija ta' Louis Nero (2011)</item>
<item><hi rend="italic">Il caso Rasputin</hi>,(2011)</item></list>



Ħoloq Esterni

<list type="unordered"><item><ref target="http://www.alexanderpalace.org/palace/Rasputin.html">The Alexander Palace Time Machine Bios-Rasputin</ref> - biografija ta' Rasputin</item>
<item><ref target="http://www.alexanderpalace.org/palace/rasputinreport.html">Okhrana Surveillance Report on Rasputin</ref> - mill-arkivji Sovjetiċi</item>
<item><ref target="http://encarta.msn.com/encyclopedia_761567081/Rasputin_Grigory_Yefimovich.html">Rasputin, Grigory Yefimovich, Microsoft Encarta Online Encyclopedia</ref></item>
<item><ref target="http://encarta.msn.com/encyclopedia_761569348/Russian_Revolutions_of_1917.html">Russian Revolutions of 1917</ref></item>
<item><ref target="http://history1900s.about.com/library/weekly/aa020801a.htm">The Murder of Rasputin</ref></item>
<item><ref target="http://www.rasputinthemusical.com">Rasputin the Musical by Michael Rapp</ref></item>
<item><ref target="http://www.bbc.co.uk/pressoffice/pressreleases/stories/2004/09_september/19/rasputin.shtml">BBC's Rasputin murder reconstruction</ref></item>
<item><ref target="http://www.encspb.ru/en/article.php?kod=2804023731">RASPUTIN Grigory Efimovich</ref> - artiklu fuq Rasputin fl-enċiklopedija ta' San Petruburgu</item></list>
</text></body></html>