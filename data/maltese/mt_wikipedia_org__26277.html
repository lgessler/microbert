<html><body><text id="wikipedia_mt_wikipedia_org__26277.html" ns="0" revid="273956" sourceurl="https://mt.wikipedia.org/wiki/%C4%8Aensu_Apap" title="Ċensu Apap" type="wikipedia">Ċensu Apap
<p><hi rend="bold">Ċensu Apap</hi>, magħruf ukoll bħala <hi rend="bold">Vincent Apap</hi>, (twieled it-13 ta’ Novembru 1909 – miet il-15 ta’ Frar 2003) kien skultur <ref target="https://mt.wikipedia.org/wiki/Maltin">Malti</ref> li kien magħruf sew għad-disinn ta’ diversi <ref target="https://mt.wikipedia.org/wiki/Monument">monumenti</ref> pubbliċi u <ref target="https://mt.wikipedia.org/wiki/Statwa">statwi</ref> tal-<ref target="https://mt.wikipedia.org/wiki/Knisja_Kattolika">knisja</ref>, l-iktar il-<ref target="https://mt.wikipedia.org/wiki/Funtana_tat-Tritoni">Funtana tat-Tritoni</ref> fil-<ref target="https://mt.wikipedia.org/wiki/Valletta">Belt Valletta</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa ġie msejjaħ “wieħed mill-aqwa skulturi ta’ <ref target="https://mt.wikipedia.org/wiki/Malta">Malta</ref> tal-Perjodu Modern” mill-istudjo ta’ <ref target="https://mt.wikipedia.org/wiki/Renzo_Piano">Renzo Piano</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Bijografija
<figure><caption>Il-Funtana tat-Tritoni fil-Belt Valletta, li kienet iddisinjata minn Ċensu Apap flimkien mad-disinjatur <ref target="https://mt.wikipedia.org/wiki/Victor_Anastasi">Victor Anastasi</ref></caption></figure>
<figure><caption>Triton fountain by night</caption></figure>
<p>Apap twieled il-Belt Valletta fl-1909, u kien ħu l-kbir tal-mużiċist <ref target="https://mt.wikipedia.org/wiki/Joseph_Apap">Joseph Apap</ref> u tal-pittur <ref target="https://mt.wikipedia.org/wiki/William_Apap">William Apap</ref>. Huwa mar l-iskola ċentrali tal-gvern, u fl-1920 beda jattendi l-klassijiet ta’ filgħaxija tal-immudellar u tat-tpinġija. Huwa kien wieħed mill-ewwel studenti li rreġistra fl-Iskola tal-Arti li kienet għadha kif ġiet stabbilita fl-1925, fejn studja l-i<ref target="https://mt.wikipedia.org/wiki/Skultura">skultura</ref> taħt <ref target="https://mt.wikipedia.org/wiki/Antonio_Micallef">Antonio Micallef</ref>. Fl-1927, rebaħ borża ta’ studju tal-Akkademja Brittanika tal-Arti f’Ruma, jistudja taħt l-iskultur Malti rinomat <ref target="https://mt.wikipedia.org/wiki/Antonio_Sciortino">Antonio Sciortino</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Huwa rritorna Malta fl-1930, u ftit wara rebaħ l-ewwel kummissjoni tiegħu, il-monument ta’ Fra Diegu fil-<ref target="https://mt.wikipedia.org/wiki/Ħamrun">Ħamrun</ref>. B’hekk sar magħruf fix-xena artistika ta’ Malta, u regolarment wera x-xogħlijiet tiegħu fil-wirjiet tal-Assoċjazzjoni tad-Dilettanti tal-Arti ta’ Malta matul is-snin 30 tas-seklu 20. Ċensu Apap inħatar assistent għalliem tal-immudellar fl-Iskola tal-Arti fl-1934, u sar kap tal-iskola fl-1947. Huwa baqa’ hemm sa meta rtira fl-1971, iżda reġgħu għajtulu seba’ snin wara fl-1978.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Il-patruni tax-xogħol ta’ Apap kienu jinkludu l-Logutenent Gvernatur ta’ Malta Sir <ref target="https://mt.wikipedia.org/wiki/Harry_Luqa">Harry Luke</ref> kif ukoll <ref target="https://mt.wikipedia.org/wiki/Louis_Mountbatten,_l-1_Kont_Earl_Mountbatten_tal-Burma">Lord Mountbatten</ref>. Il-familja ta’ dan tal-aħħar għad għandha wħud mill-aqwa skulturi ta’ Apap. Fis-sittinijiet tas-seklu 20, ġew organizzati żewġ wirjiet tax-xogħlijiet tiegħu u ta’ ħuh William Apap f’Londra.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>L-iktar xogħlijiet magħrufa ta’ Apap jinkludu diversi monumenti pubbliċi fil-Belt Valletta, bħall-Funtana tat-Tritoni </p>
<figure><caption>Statwa ta’ <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref> fi <ref target="https://mt.wikipedia.org/wiki/Pjazza_Kastilja">Pjazza Kastilja</ref>, il-Belt Valletta (1990)</caption></figure>
<p>(1959), il-bust ta’ <ref target="https://mt.wikipedia.org/wiki/Enrico_Mizzi">Enrico Mizzi</ref> (1964), l-istatwa ta’ <ref target="https://mt.wikipedia.org/wiki/Pawlu_Boffa">Pawlu Boffa</ref> (1976) u l-istatwa ta’ <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref> (1990). Xogħlijiet oħra notevoli ta’ Apap jinkludu statwi fir-Rotunda tal-<ref target="https://mt.wikipedia.org/wiki/Mosta">Mosta</ref>, fil-Knisja ta’ Santu Wistin fil-Belt Valletta, il-<ref target="https://mt.wikipedia.org/wiki/Katidral_tal-Imdina">Katidral tal-Imdina</ref>, il-Bażilika ta’ San Ġorġ f’<ref target="https://mt.wikipedia.org/wiki/Għawdex">Għawdex</ref>, il-Knisja Parrokkjali tal-<ref target="https://mt.wikipedia.org/wiki/Qawra">Qawra</ref>, il-Bażilika ta’ Santa Liena f’<ref target="https://mt.wikipedia.org/wiki/Birkirkara">Birkirkara</ref> u l-Knisja Parrokkjali ta’ Ġesù Nazzarenu f’<ref target="https://mt.wikipedia.org/wiki/Tas-Sliema">Tas-Sliema</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> L-aħħar xogħol maġġuri tiegħu kien il-bust ta’ <ref target="https://mt.wikipedia.org/wiki/Guido_de_Marco">Guido de Marco</ref> li tlesta meta kellu 89 sena.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> Il-motivi tat-teatru f’<ref target="https://mt.wikipedia.org/wiki/Palazzo_Carafa">Palazzo Carafa</ref> fil-Belt Valletta ġew iddisinjati minn Apap.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Ċensu Apap iżżewweġ lil <ref target="https://mt.wikipedia.org/wiki/Maria_Bencini">Maria Bencini</ref> fl-1941, u kellhom tlett itfal: John, Nella u Manon.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Huwa miet fl-2003 meta kellu 93 sena.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Premjijiet u unuri
<list type="unordered"><item>Membru tal-Ordni tal-Imperu Brittaniku (1956)</item>
<item>Midalja tad-deheb tal-Għaqda tal-Arti, tal-Manifattura u tal-Kummerċ (1965)</item>
<item>Cavaliere Ufficiale della Repubblica Italiana (1968)</item>
<item>Ordni tal-Mertu (1993)</item></list>
<p>Huwa ġie nnominat kavallier tal-<ref target="https://mt.wikipedia.org/wiki/Ordni_Militari_Sovran_ta'_Malta">Ordni Militari Sovran ta’ Malta</ref> fl-1963.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
</text></body></html>