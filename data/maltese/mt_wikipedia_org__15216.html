<html><body><text id="wikipedia_mt_wikipedia_org__15216.html" ns="0" revid="271552" sourceurl="https://mt.wikipedia.org/wiki/Anton_Agius" title="Anton Agius" type="wikipedia">Anton Agius

<p><hi rend="bold">Anton Agius</hi> (<ref target="https://mt.wikipedia.org/wiki/Rabat_(Malta)">Rabat</ref>, 1 ta' Diċembru <ref target="https://mt.wikipedia.org/wiki/1933">1933</ref> – <ref target="https://mt.wikipedia.org/wiki/Msida">Msida</ref>, 19 ta' Ottubru <ref target="https://mt.wikipedia.org/wiki/2008">2008</ref>) kien <ref target="https://mt.wikipedia.org/wiki/Skultur">skultur</ref> magħruf <ref target="https://mt.wikipedia.org/wiki/Malta">Malti</ref>, magħruf bħala l-"Iskultur Nazzjonali".</p>
Edukazzjoni
<p>F'intervista li ta fl-2004, Anton Agius qal:“Tista’ tgħid li fil-familja tagħna hemm diversi artisti, pitturi u skulturi, uħud bħal ħija Michael, naħseb li kapaċi aktar minni… imma ma tantx iħobb jaħdem. Naħseb li xi ħaġa qiegħda fir-razza,” qalli Toni. Ħa l-ewwel direzzjoni lejn l-arti bis-saħħa ta’ ommu, Maria Estella, li ħaditu għand l-iskultur Ġużeppi Galea li studja barra u għamel disa’ snin bħala apprentista miegħu. </p>
<p>Agius studja l-arti bejn l-1951 u l-1953 fis-Soċjetà Maltija tal-Arti, Manifattura u Kummerċ u wara fl-Iskola tal-Arti tal-Gvern. Fl-1957 rebaħ borża ta' studju għal <ref target="https://mt.wikipedia.org/wiki/Ruma">Ruma</ref> mogħtija mill-Gvern Malti fejn studja fi Scuola Del Nudo dell'Associazione Artistica Internazionale, fl-Accademia di Belle Arti u fi Scuola delle Arti Ornamentali. Agius studja f'St. Martin's School of Art f'<ref target="https://mt.wikipedia.org/wiki/Londra">Londra</ref>, fejn akkwista d-Diploma Nazzjonali fid-Disinn, Mudellar, Skultura u Qtugħ ta' Ittri. Fuq l-esperjenza tiegħu barra minn Malta, Agius jgħid: “Qatt ma ħassejtni inferjuri ma’ studenti minn diversi pajjiżi. Anzi kont inkun l-aktar ippreparat.”</p>
<p>Kien għalliem fl-iskejjel sekondarji, lekċerer fl-<ref target="https://mt.wikipedia.org/wiki/Università_ta'_Malta">Università ta' Malta</ref> u membru tal-Bord tal-Estetika ta' Malta.</p>
Premjijiet
<p>Anton Agius rebaħ diversi premjijiet u ġie onorat b'diversi għotjiet għal-livell artistiku li laħaq, fosthom l-Ewwel Premju tal-Human Rights Art Exhibition li tnediet fl-1968 fil-Mużew Nazzjonali ta' Malta, l-Onorifiċenza Per Meriti mill-Assoċjazzjoni Kulturali Amici di Pan ta' <ref target="https://mt.wikipedia.org/wiki/Firenze">Firenze</ref> fl-1979, l-għotja tal-Artist tas-Sena fl-1980 u t-Targa d'Oro fl-1982 mogħtija mill-Associazione Nazionale Artistica Culturale tal-Italja. Fl-1999 imbagħad huwa kien ingħata l-Ewwel Premju fil-Biennale Internazzjonali tal-Arti ta' Malta. Kien propju fis-7 ta' Frar 1999 fil-Mużew Wignacourt ir-Rabat, fi ftuħ ta' wirja li kienet tirrappreżenta 50 sena ta' ħidma tal-iskultur Anton Agius, li l-President ta' Malta <ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref>, f'diskors li kien għamel ta lil Anton Agius it-titlu onorifiku ta' "l-iskultur nazzjonali". Dan għax Agius poġġa fl-irħam u fil-bronż ġrajjiet importanti mill-istorja ta' Malta. Fl-2005, Agius ingħata Ġieħ ir-Repubblika.</p>
<p>Agius ħa sehem f'bosta esebizzjonijiet f'Malta, Londra, Edinburgh, l-<ref target="https://mt.wikipedia.org/wiki/Italja">Italja</ref> u l-<ref target="https://mt.wikipedia.org/wiki/Litwanja">Litwanja</ref>. Ix-xogħlijiet tiegħu jinsabu wkoll f'kollezzjonijiet privati f'diversi partijiet tad-dinja. Għalkemm il-qofol tal-kreattività artistika tiegħu jinsab fil-monumenti li ħadem u fl-iskulturi fl-injam, huwa kien ukoll disinjatur ta' bolol postali, disinjatur u dekoratur ta' knejjes, ċeramista u ħaddiem tal-medaljuni.</p>
Monumenti
<figure><caption>Statwa ta' Anton Agius fir-Rabat</caption></figure>
<p>Fost il-monumenti maħdumin minn Anton Agius insibu:</p>
<list type="unordered"><item>Monument tal-Ħaddiem Malti, l-<ref target="https://mt.wikipedia.org/wiki/Msida">Imsida</ref></item>
<item>Monument tas-<ref target="https://mt.wikipedia.org/wiki/Sette_Giugno">Sette Giugno</ref> 1919, il-<ref target="https://mt.wikipedia.org/wiki/Valletta">Belt</ref></item>
<item>Monument ta' <ref target="https://mt.wikipedia.org/wiki/Dun_Mikiel_Xerri">Dun Mikiel Scerri</ref> u Sħabu, il-Belt</item>
<item>Monument tal-<ref target="https://mt.wikipedia.org/wiki/Jum_il-Ħelsien_(Malta)">Ħelsien</ref>, il-<ref target="https://mt.wikipedia.org/wiki/Birgu">Birgu</ref></item>
<item>Monument ta' <ref target="https://mt.wikipedia.org/wiki/Manwel_Dimech">Manwel Dimech</ref>, quddiem il-Berġa ta' Kastilja, il-Belt</item>
<item>Monument ta' <ref target="https://mt.wikipedia.org/wiki/Anton_Buttigieg">Anton Buttigieg</ref>, il-<ref target="https://mt.wikipedia.org/wiki/Blata_l-Bajda">Blata l-Bajda</ref></item>
<item>Monument ta' <ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref>, <ref target="https://mt.wikipedia.org/wiki/Ħad-Dingli">Ħad-Dingli</ref></item>
<item>Monument ta' <ref target="https://mt.wikipedia.org/wiki/Francis_Ebejer">Francis Ebejer</ref>, Ħad-Dingli</item>
<item>Monument ta' <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref>, <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref></item>
<item>Monument ta' <ref target="https://mt.wikipedia.org/wiki/Lorenzo_Balbi">Lorenzo Balbi</ref> u martu Carmela Ozzini, il-<ref target="https://mt.wikipedia.org/wiki/Marsa">Marsa</ref></item>
<item>Monument ta' <ref target="https://mt.wikipedia.org/wiki/Ġużeppi_De_Piro">Mons. Depiro</ref>, quddiem il-Kulleġġ ta' Sant'Agata, ir-<ref target="https://mt.wikipedia.org/wiki/Rabat_(Malta)">Rabat</ref></item>
<item>Monument ta' <ref target="https://mt.wikipedia.org/wiki/Paul_Xuereb">Pawlu Xuereb</ref> fi Ġnien Howard, ir-<ref target="https://mt.wikipedia.org/wiki/Rabat_(Malta)">Rabat</ref></item>
<item>Monument ta' <ref target="https://mt.wikipedia.org/wiki/Dun_Ġorġ_Preca">Dun Ġorġ Preca</ref> fid-Dar Ġenerali tas-Soċjetà tal-<ref target="https://mt.wikipedia.org/wiki/Soċjetà_tad-Duttrina_Nisranija">MUSEUM</ref>, il-Blata l-Bajda</item></list>
Ħajja personali
<p>Anton Agius kien miżżewweġ lil Mary Louise u kellhom tlett itfal, li tnejn minnhom mietu qablu. Agius bata ħafna f'ħajtu. F'intervista li ta erba' snin qabel mewtu huwa stqarr: “In-natura kienet kiefra wisq miegħi.” Tnejn minn uliedu twieldu b’difetti mentali u fiżiċi. Huwa dejjem għex ir-Rabat fejn twieled u kien dilettant tal-klieb u tal-għasafar.</p>


Ħoloq esterni

<list type="unordered"><item><ref target="http://www.it-torca.com/news2.asp?artid=2197">Intervista ma' Anton Agius f'Marzu 2004</ref></item>
<item><ref target="http://www.l-orizzont.com/news.asp?newsitemid=48233">L-Aħbar ta' mewtu</ref></item>
<item><ref target="http://www.aboutmalta.com/grazio/aagius.html">Informazzjoni fuq Anton Agius fuq aboutmalta.com</ref></item></list>
</text></body></html>