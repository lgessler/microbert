<html><body><text id="wikipedia_mt_wikipedia_org__11665.html" ns="0" revid="274030" sourceurl="https://mt.wikipedia.org/wiki/Albrecht_D%C3%BCrer" title="Albrecht Dürer" type="wikipedia">Albrecht Dürer<p><hi rend="bold">Albrecht Dürer</hi> (<ref target="https://mt.wikipedia.org/wiki/Nurimberga">Nurimberga</ref>, <ref target="https://mt.wikipedia.org/wiki/21_ta'_Mejju">21 ta' Mejju</ref> <ref target="https://mt.wikipedia.org/wiki/1471">1471</ref> – <ref target="https://mt.wikipedia.org/wiki/Nurimberga">Nurimberga</ref>, <ref target="https://mt.wikipedia.org/wiki/6_ta'_April">6 ta' April</ref> <ref target="https://mt.wikipedia.org/wiki/1528">1528</ref>) kien <ref target="https://mt.wikipedia.org/wiki/Pittur">pittur</ref>, <ref target="https://mt.wikipedia.org/wiki/Inċiżur">inċiżur</ref> u <ref target="https://mt.wikipedia.org/wiki/Teoriku">teoriku</ref> <ref target="https://mt.wikipedia.org/wiki/Ġermanja">Ġermaniż</ref>. Bin Undgeriż, sar meqjus bħala l-ikbar pittur Ġermaniż tar-<ref target="https://mt.wikipedia.org/wiki/Rinaxximent">Rinaxximent</ref>.</p>

Bijografija
Tħarriġ
<figure><caption>Awtoritratt ta' Dürer meta kellu 13-il sena, 1484.</caption></figure>
<p>Albrecht Dürer, it-tielet minn tmintax-il wild, twieled fil-21 ta' Mejju 1471 f'Nuremberg, il-<ref target="https://mt.wikipedia.org/wiki/Ġermanja">Ġermanja</ref>, mill-orafu tal-istess isem u martu Barbara mwielda Holper. Missieru kien mill-Ungerija; meta kellu erbgħin sena żżewweġ tfajla ta' ħmistax-il sena, bint l-imgħallem tiegħu Holper. Minn tfulitu Albrecht Dürer wera li kien mogħni b'talent kbir u għalhekk ma damx ma beda jaħdem fil-ħanut tax-xogħol ta' missieru.</p>
<p>L-ewwel xhieda tat-talent eċċezzjonali tiegħu hi l-awtoritratt tal-1484, disinn miżmum fl-Albertina ta' Vjenna. Dan ir-ritratt li Dürer pinġa quddiem il-mera meta kellu biss tlettax-il sena mhux nieqes mid-difetti. Is-saba' twil iż-żejjed li juri li mpinġi mill-mera, l-id moħbija żżomm l-istilu u l-għajnejn li għandhom ħarsa mhux realistika juru n-nuqqas ta' sengħa tal-pittur. Ma' dan kollu, din it-tpinġija bikrija hi mimlija faxxinu; u iżjed u iżjed billi hi l-ewwel awtoritratt tal-arti Ewropea li hu xogħol komplut fih innifsu u mhux parti minn pittura ikbar. Dan l-awtoritratt diġà juri d-direzzjoni essenzjali li kienet ħa tieħu l-ħidma ta' Dürer fil-ġejjieni: ix-xogħol ta' ritrattista. Għadu mhux apprezzat wisq il-fatt li Dürer mhux biss pinġa, iddisinja u inċiża bosta ritratti sal-aħħar ta' ħajtu, imma mill-bidu tal-għoxrinijiet tas-seklu XVI anki l-kwadri reliġjużi bdew juru dejjem iktar u iktar karattru ritrattistiku.</p>
<p>Ta' sbatax-il sena, meta bilkemm kienu għadu kemm temm l-apprentistat tiegħu bħala orafu, qal lil missieru li kien jippreferi jsir pittur. Billi missieru ma setax jibgħatu fil-belt imbiegħda ta' <ref target="https://mt.wikipedia.org/wiki/Colmar">Colmar</ref> għand <ref target="https://mt.wikipedia.org/wiki/Martin_Schongauer">Martin Schongauer</ref> (magħruf u stmat fl-Ewropa kollha bħala pittur u inċiżur fir-ramm) biex jitħarreġ bħala pittur, bagħtu għand Michael Wolgemut u Wilhelm Pleydenwurff, li kellhom il-ħanut tax-xogħol tagħhom żewġ passi l-bogħod mid-dar.</p>
L-ewwel vjaġġi
<p>Lejn l-aħħar tal-1489 jew il-bidu tal-1490, iż-żagħżugħ Dürer beda jdur il-pajjiżi tal-Ewropa biex isaħħaħ dak li kien tgħallem. L-ewwel xogħlijiet tal-pittura tal-artista żagħżugħ li baqa' huma żewġ pitturi fuq twavel tal-injam bir-ritratti tal-ġenituri tiegħu (forsi ppreżentahom għall-aħħar eżami tal-apprentistat), x'aktarx mibdijin qabel ma telaq, madwar iż-żmien tal-Għid tal-1490. </p>
<p>Bejn l-1588 u l-1628 iż-żewġ twavel tfarrdu: ix-xbieha ta' missieru, iddatata 1490, spiċċat, mill-kollezzjoni tal-imperatur <ref target="https://mt.wikipedia.org/wiki/Ridolfu_II">Ridolfu II</ref>, għand il-grandukijiet tat-Toscana u baqgħet sa issa <ref target="https://mt.wikipedia.org/wiki/Firenze">Firenze</ref>. Ir-ritratt ta' ommu għadda minn ġrajja differenti. F'ċertu punt imbiegħ lill-familja Imhoff ta' Nurimberga; wara kien għand kollezzjonista Franċiż u fl-aħħar spiċċa fil-Mużew Nazzjonali Ġermaniku ta' Nurimberga fl-1925, imma ma ntgħarfax. Dam sal-1979, qabel ma ġie stabbilit bħala t-tavla mitlufa, il-par tal-pittura ta' missier Dürer miżmuma fl-<ref target="https://mt.wikipedia.org/wiki/Uffizi">Uffizi</ref>. Li ż-żewġ twavel kienu par hu konfermat mhux biss min-numru tal-inventarju tal-kollezzjoni Imhoff, imħażeż fuq wara, imma wkoll mix-xebh fit-taqsim tal-kwadru u l-istess għażla tal-kuluri għall-ħwejjeġ, lewn ħamrani skur, u sfond aħdar sħun. Tipiku wkoll għal Dürer hu l-kulur ċar tal-ġilda tal-mara komparat ma' dak tar-raġel. Il-kappel kważi iswed, li liebes dan, jagħti l-bilanċ meħtieġ mal-kappel tax-xoqqa bajda karti tal-omm. Il-bilanċ pittoriku tħassar xi ftit bit-telf ta' centimetru jew tnejn mit-tarf tax-xellug tar-ritratt tal-mara. </p>
<p>"Meta temmejt l-apprentistat, missieri bagħtni nivvjaġġja. Bqajt barra erba' snin sakemm missieri sejjaħli. Tlaqt wara l-Għid tal-1490 u erġajt lura d-dar fl-1494, wara l-Għid il-Ħamsin". Il-vjaġġ twil li għamel iż-żagħżugħ l-ewwel ħadu lejn it-tramuntana 'il fuq minn <ref target="https://mt.wikipedia.org/wiki/Kolonja_(Ġermanja)">Kolonja</ref>, x'aktarx sa <ref target="https://mt.wikipedia.org/wiki/Haarlem">Haarlem</ref>. Ma setax iżur <ref target="https://mt.wikipedia.org/wiki/Gand">Gand</ref> u <ref target="https://mt.wikipedia.org/wiki/Bruges">Bruges</ref>, iċ-ċentri l-iżjed importanti tal-pittura Fjamminga, billi hemm kienu jsaltnu l-gwerrer u r-rewwixti. L-effetti taż-żjara ta' Dürer f'dan ir-reġjun nistgħu narawhom biss fix-xogħlijiet ta’ wara fejn kultant nilmħu l-karatteristiċi ikonografiċi tal-pittura Fjamminga. </p>
<p>Minn hemm mar lejn in-nofsinhar ifittex lil Martin Schongauer, li mingħandu xtaq jitgħallem ir-raffinatezzi tat-teknika tal-inċiżjoni fuq ir-ramm. Imma meta Dürer wasal Colmar, matul l-1492, il-pittur famuż kien diġà ilu kważi sena mejjet. Ħut il-mejjet, il-pittur Ludwig u l-orafi Kaspar u Paul Schongauer, laqgħuh bil-qalb. Fuq il-parir tagħhom il-pittur żagħżugħ mar <ref target="https://mt.wikipedia.org/wiki/Basle">Basle</ref>, fejn qagħad għand l-orafu Georg Schoungauer.</p>
<p>F'Basle ħadem għal xi żmien bħala illustratur. X'aktarx kien il-parrinu tiegħu, Anton Koberger, li f'Nurimberga kellu l-ikbar stamperija u dar editriċi tal-Ewropa, li rrikomandah lill-edituri u stampaturi. </p>
<p>Fost il-ħafna inċiżjonijiet fl-injam li ddisinja għal bosta stampaturi tal-belt ta' min jiftakar l-illustrazzjoni tat-test <hi rend="italic">Id-dagħjsa tal-boloħ</hi>, tal-umanista Sebastian Brant, li kien deher fl-1493. Kien fil-belt imperjali fuq ir-Renu ta' fuq li Dürer x’aktarx beda jitgħallem il-letteratura antika, meta ddisinja l-illustrazzjonijiet għal edizzjoni tal-kummiedji ta' <ref target="https://mt.wikipedia.org/wiki/Terenzju">Terenzju</ref> (din però ma ġietx stampata), li blokki tal-injam tagħhom għadhom jinżammu fi stat tajjeb ħafna fil-Mużew ta' Basle.</p>
<figure><caption><hi rend="italic">Id-dar ta' Dürer f'Nurimberga</hi></caption></figure>
<p>Anki l-<hi rend="italic">Awtoritratt bil-fjura tax-xewk</hi>, miżmum <ref target="https://mt.wikipedia.org/wiki/Pariġi">Pariġi</ref> u ddatat 1493, żgur li mbeda matul is-soġġorn f'Basle. F'din ix-xbieha, oriġinarjament impittra fuq il-parċmina, il-pittur żagħżugħ jidher liebes ħwejjeġ tal-moda lewn il-lavanja li jikkuntrastaw mal-burdura ħamra ċar tal-beritta. Il-fjura tax-xewk simbolika li jżomm f'idejh flimkien mal-iskrizzjoni li qiegħda fin-naħa ta' fuq tal-pittura "My sach die gat als es oben schtat". (l-affarijiet tiegħi imorru kif inhu deċiż hemm fuq), juru l-fidi tiegħu fi Kristu.</p>
<p>Waqt li kien qiegħed jaħdem fil-ħanut ta' <ref target="https://mt.wikipedia.org/wiki/Strasburgu">Strasburgu</ref>, fl-għid tal-1494, missier Dürer sejjaħlu lura Nurimberga, biex iġiegħlu jiżżewweġ il-mara li kien għażillu, Agnes Frey, fil-festa tal-Pentekoste. Fix-xhur sajfin tal-istess sena mar idur u jpinġi l-inħawi ta' belt twelidu. Minn dawn il-passiġġati ħarġu bosta pitturi u akkwarelli, fosthom il-<hi rend="italic">Mitħna tal-fildiferru</hi> (<hi rend="italic">Trotszich Mull</hi>) li qiegħda <ref target="https://mt.wikipedia.org/wiki/Berlin">Berlin</ref>.</p>
<p>L-akkaerell juri veduta bit-tarf tal-punent ta' Nurimberga fuq ix-xellug u bix-xmajra Pegnitz, li taqsam il-belt. Il-pittur kien fuq ix-xatt tax-xmara tat-tramuntana u jħares lejn in-nofsinhar in-naħa l-oħra tal-Pegnitz, fejn il-quċċati tal-muntanji ta' Schwabach jagħmlu l-orizzont. Id-djar bit-travi msallbin fuq iż-żewġ xtut tax-xmara, impinġijin b'preċiżjoni kbira kienu jiffurmaw il-qalba tal-"kwartier industrijali" u fihom il-ħwienet fejn kienu jaħdmu l-metall billi jinqdew mill-Pegnitz bħala għajn ta' enerġija. Qabel, Nurimberga kienet iċ-ċentru tax-xogħol tal-metall fil-Ġermanja. Kull ma kien jista' jsir bil-ħadid u r-ramm, minn labar, ħoloq u strumenti ta' preċiżjoni apprezzati fl-Ewropa kollha, sa armaturi, kanuni u monumenti tal-bronż, kollha kienu magħmulin hawn.</p>
<p>Dan l-akkwarell hu wieħed mill-ewwel immaġni tal-arti Ewropea dedikat għal kollox għal veduta, imma għadu fit-tradizzjoni medjevali; infatti, l-bini u l-gruppi ta' siġar m'humiex disinjati bil-prospettiva tajba. Iż-żagħżugħ Dürer dak iż-żmien kien għadu ma semagħx bil-liġijiet tal-prospettiva.</p>
<p>Forsi fl-istess perijodu, Dürer għamel l-ewwel provi bħala inċiżur fir-ramm. Snin aktar tard kien ħa joħloq il-mottu: "Pittur tajjeb, ġewwa, mimli bil-figuri". Din l-abbundanza ta' ideat għall-istampi x'aktarx kienet li ħajritu jintefa' fuq il-grafika: hekk biss, infatti, seta' joħloq il-fantasiji tiegħu mingħajr it-tfikil tax-xewqat tal-klijenti. U, mill-mument li din il-ħidma ħielsa mill-irbit saret ukoll suċċess finanzjarju, li kien utli u li kien jogħġbu saru ħaġa waħda.</p>
Il-vjaġġ fl-Italja
<figure><caption><hi rend="italic">Il-bitħa tal-kastell ta' Innsbruck</hi>, 1494, akkwarell, <ref target="https://mt.wikipedia.org/wiki/Vjenna">Vjenna</ref>, Albertina</caption></figure>
<p>F'Basle, fiċ-ċirku tal-umanisti u tal-edituri fejn sab ruħu, iż-żagħżugħ Dürer, intelliġenti u ħerqan li jitgħallem, sema' għall-ewwel darba bid-dinja intellettwali Taljana u fuq il-klima kulturali li fuqha s-sejbien mill-ġdid tad-dinja antika kellu influwenza qawwija kemm fil-letteratura u kemm fl-arti għal diġà iżjed minn seklu. </p>
<p>Ħafna snin wara, Dürer ittraduċa l-kunċett ta' "<ref target="https://mt.wikipedia.org/wiki/Rinaxximent">rinaxximent</ref>", msawwar minn <ref target="https://mt.wikipedia.org/wiki/Petrarca">Petrarca</ref>, bit-terminu Ġermaniż "wiedererwachung". Minn dan jidher ċar li kien jaf sewwa bl-importanza ta' dan il-proċess storiku.</p>
<p>Tard fis-sajf tal-1494, Nurimberga tfaċċat waħda minn dawk l-epidemji komuni ħafna f’dak iż-zmien, li ġeneralment jissejħu bl-isem ta' "<ref target="https://mt.wikipedia.org/wiki/Pesti">pesti</ref>". L-aħjar mod u l-iżjed żgur biex ma titiħidx b'din il-marda kien li titlaq mill-inħawi milquta. Dürer ħa din l-okkażżjoni biex imur jitkixxef fuq l-"arti l-ġdida" fl-art fejn tnisslet. Hekk ħalla l-martu żagħżugħa d-dar u telaq lejn in-nofsinhar. It-tir tiegħu kien <ref target="https://mt.wikipedia.org/wiki/Venezja">Venezja</ref>,</p>
<p>It-triq li ħa lejn l-Italja ta' fuq nistgħu nimxu magħha b'ċerta preċiżjoni billi nsegwu l-veduti bl-akkwarell li jiddokumentawha. <ref target="https://mt.wikipedia.org/wiki/Innsbruck">Innsbruck</ref>, pereżempju, pinġa akkwarell li jirrapreżenta l-bitħa tal-kastell, ir-reżidenza preferita tal-imperatur <ref target="https://mt.wikipedia.org/wiki/Massimiljanu">Massimiljanu</ref>.
Miż-żewg veduti illum miżmumin Vjenna, l-iżjed importanti hi dik bis-sema msaħħba li tintrigana bir-riproduzzjoni preċiża tad-dettalji tal-bini madwar il-bitħa, waqt li għad fiha żbalji fil-prospettiva.</p>
<p>Venezja, Dürer kien bi ħsiebu jitgħallem il-prinċipji tal-metodi tal-kostruzzjoni tal-prospettiva. Imma jidher li laqtuh ukoll affarijiet oħra, bħal pereżempju l-ilbies tan-nisa Venezjani, ġdid ħafna għalih (muri fid-disinn tal-1495), jew ħlejqa li ma kienx jaf biha il-<hi rend="italic">Granċ tal-baħar</hi>. Minn naħa artistika, ġibduh l-iżjed ix-xogħlijiet tal-pitturi ta' żmienu li juru temi mitoloġiċi, bħall-pittura mitlufa ta' <ref target="https://mt.wikipedia.org/wiki/Mantegna">Mantegna</ref> <hi rend="italic">Il-mewt ta' Orfeju</hi>, li fl-1494 Dürer għamel kopja tagħha b’kura kbira, iffirmata bl-ittri "A" u "d".</p>
<figure><caption><hi rend="italic">Il-mewt ta' Orfeju</hi>, 1494, pinna u fidda fuq il-parċmina, <ref target="https://mt.wikipedia.org/wiki/Ħamburg">Ħamburg</ref>, Kunsthalle</caption></figure>
<p>Kemm il-pittur żagħżugħ tramuntani baqa' affaxxinat bil-pittura Venezjana, l-iżjed b'dik ta' <ref target="https://mt.wikipedia.org/wiki/Gentile_Bellini">Gentile</ref> u <ref target="https://mt.wikipedia.org/wiki/Giovanni_Bellini">Giovanni Bellini</ref>, jidher mid-disinji ta' dan il-perijodu u mill-kwadri li pinġa meta mar lura pajjiżu. Imma l-ewwel impatt ta' dan nindunaw bih fl-akkwarelli li wettaq matul il-vjaġġ lura lejn pajjiżu. Din id-darba, mid-dawrien li għamel, jidher li Dürer x'aktarx ivvjaġġa waħdu. </p>
<p>Hekk il-vjaġġ fir-rebbiegħa tal-1495 ħadu l-ewwel għal-lag ta' Garda u lejn Arco, li dak iż-żmien kienet belt fit-tarf tar-reġjun Venezjan. L-akkwarell ta' dan il-post li pinġa, bil-blata imponenti bis-swar fuqha, juri mod ġdid għall kollox kif jittratta l-ispazzju u l-kulur: mill-velu griż kaħlani tas-siġar taż-żebbuġ joħroġ il-kuntrast mal-griż ħamrani tal-blat, u dan l-eku lewni jerġa' jidwi fiż-żoni ta' aħdar ċar u s-soqfa ħomor. Dan kollu juri l-progress artistiku enormi li Dürer kien għamel fil-ftit xhur li qatta' Venezja.</p>
<p>Ħdejn <ref target="https://mt.wikipedia.org/wiki/Trentu">Trentu</ref>, Dürer daħal mill-ġdid fit-territorju Ġermaniż. Fl-akkwarell li juri l-belt isqfija min-naħa tat-tramuntana ma jillimitax ruħu sempliċiment għad-dettalji topografiċi. Il-kompożizzjoni tissuġġerixxi l-profondità spazjali, bil-belt maqsuma mill-<ref target="https://mt.wikipedia.org/wiki/Adige">Adige</ref> li tifirex ma' kważi l-wisa' kollha tal-kwadru, u bil-ktajjen tal-muntanji ħa jegħbu fiċ-ċpar.</p>
<p>Wara dawra fil-wied ta' Cembra u fl-inħawi ta' Segonzano, Dürer kompla t-triq tiegħu lejn it-tramuntana mingħajr waqfien kbir. Bħala xhieda ta' dil-fażi tal-vjaġġ għandna <hi rend="italic">Mitħna bl-ilma fil-muntanji</hi> li qiegħda <ref target="https://mt.wikipedia.org/wiki/Berlin">Berlin</ref>. Waqt li suġġett tal-akkwarelli l-oħra kollha hi ġabra ta' bini fil-bogħod, din il-folja kwadra b'ġenb ta' 13-il ċentimetru biss, turi mill-qrib żurżieqa fil-blat bl-ilma niżel minna ġol-kanali tal-għuda għal fuq ir-roti tal-mitħna u jfittex triq qalb iċ-ċagħaq biex jinġabar fl-aħħar f'għadira ramlija fl-ewwel pjan.</p>
<p>Anki l-veduta taċ-ċittadina ta' Chiusa sull'Isarco, li tidher fl-inċiżjoni fuq ir-ramm <hi rend="italic">Nemeżi</hi> (<hi rend="italic">Ix-xorti t-tajba</hi>), bilfors kienet meħuda minn akkwarell ta' matul il-vjaġġ. Kif ninutaw minn dan l-eżempju, l-akkwarelli ta' Dürer ma kinux bil-ħsieb li jkunu xogħlijiet tal-arti indipendenti: kienu materjal ta' studju biex jerġa' jiġi maħdum u mdaħħal fil-pitturi u l-inċiżjonijiet.</p>
L-ewwel inċiżjonijiet
<figure><caption><hi rend="italic">Sagra familja bil-mazzsrell</hi>, 1495, inċiżjoni fuq ir-ramm, <ref target="https://mt.wikipedia.org/wiki/Berlin">Berlin</ref>, <ref target="https://mt.wikipedia.org/wiki/Staatliche_Museen">Staatliche Museen</ref></caption></figure>
<p>Meta mar lura Nurimberga, Dürer rama ħanut tax-xogħol apposta. Biex iħallas l-ispejjeż għalih sakemm ikollu dħul biżżejjed mill-kummissjionijiet għall-pittura, intefa' b'ruħu u ġismu fuq il-grafika.</p>
<p>Fost l-ewwel inċiżjonijiet insibu s-<hi rend="italic">Sagra Familja bil-mazzarell</hi> li t-tema tagħha aktarx kien inspirat minn inċiżjoni tal-pittur magħruf bl-isem tal-"Mastru tal-ktieb tad-dar" jew "Mastru tal-gabinett ta' Amsterdam". L-isem tradizzjonali ta' din l-istampa, li ġej mill-insett qisu mazzarell li jidher fil-lemin fil-baxx, forsi mhux korrett għax l-insett jista' jkun ukoll farfett jew xi ħlejqa oħra.</p>
<p>Marija qiegħda fi spazju mdawwar minn ħajt (simbolu marjan medjovali tal-"hortus conclusus"), bil-qiegħda fuq bank bil-ħaxix, waqt li Ġużeppi hu rieqed mindud fl-art, hi terfa' l-bambin Ġesù u tħares lejh bil-ħlewwa. Fis-sema fuq Marija hemm Alla l-Missier bil-ħamiema tal-iSpirtu s-Santu. L'hemm miċ-ċint bix-xatba magħluqa hemm veduta tal-baħar bil-muntanji bħala gwarniċ. Ir-rabta profonda bejn il-figuri u l-veduta fl-isfond kien l-element li mill-bidu għamel ix-xogħol grafiku ta' Dürer famuż barra mill-Ġermanja. Minn naħa l-oħra l-logħob fit-tikmix tal-ilbies għani għall-aħħar ta' Marija juri kemm l-arti tiegħu kienet għadha influwenzata mit-tradizzjoni Ġermaniża tal-gotiku tard, waqt li m'hemm l-ebda traċċ tal-esperjenza ta' meta kien l-Italja. Dürer mexa mal-eżempju ta' Schongauer, li kien għażel bħala l-mudell tiegħu, u ffirma l-folja fil-marġni t'isfel bl-ewwel verżjoni tal-monogramma tiegħu li wara saret hekk famuża, hawn miktuba b'ittri li jidhru Gotiċi.</p>
<p>Ix-xogħol tiegħu bħala inċiżur fir-ramm għall-ewwel baqa' limitat; inċiża f'format nofsani xi rappreżentazzjonijiet tal-qaddisin u f'format żgħir xi figuri tan-nies. Min-naħa l-oħra, bħala disinjatur tal-inċiżjonijiet fl-injam, Dürer malajr beda jiftaħ toroq ġodda, imma jidher li ma kienx sodisfatt bir-riżultat mill-<hi rend="italic">punto di vista</hi> tat-teknika tal-inċiżjoni, u għalhekk minn dak iż-żmien beda jinqeda bl-ikbar format ta' nofs folja ta' stampatura.</p>
<p>Infatti, intefa' bil-ħerqa fuq l-ippjanar ta' sensiela ta' inċiżjonijiet fuq is-suġġett tal-passjoni u, mhux iżjed minn sena wara li kien ġie lura minn Venezja, beda jħejji d-disinji għax-xogħol l-iżjed impenjattiv tiegħu: il-ħmistax-l inċiżjoni fuq l-injam ta' l-<hi rend="italic">Apokalissi</hi>, li dehret fl-1498 f'żewġ edizzjonijiet, waħda bil-Latin u l-oħra bil-Ġermaniż.</p>
<p>Il-ktieb, ta' format kbir, juri l-istampi faċċata tat-test. L-istampar ħa ħsiebu Dürer stess u uża karattri messigli li kellu l-parrinu tiegħu Anton Koberger. Nistgħu nissoponu wkoll li kien l-istess Koberger li ħajru jìeħu din l-inizjattiva billi Dürer uża bħala riferenza l-istampi fid-disa' <hi rend="italic"><ref target="https://mt.wikipedia.org/wiki/Bibbja">Bibbja</ref></hi> Ġermaniża, stampata għall-ewwel darba f'Kolonja fl-1482, imbagħad ippubblikata minn Koberger fl-1483.</p>
<p>Dürer però, minflok l-inċiżjonijiet fl-injam ta' format orizzontali, għażel format grandjuż vertikali, u nqata' mill-istil b'bosta figuri żgħar tal-mudell tiegħu. Il-figuri tal-kompożizzjonijiet tiegħu kienu minflok ftit u kbar. Il-viżjonijiet ta' San Ġwann qatt qabel ma kienu rappreżentati b'mod iżjed drammatiku minn f'dawn l-inċiżjonijiet fl-injam, ikkonċepiti b'mod singulari b'kuntrast qawwi bejn abjad u iswed. Il-fatt hu li ta s-solidità lill-figuri b'sistema gradwali ta' taħżiż paralleli. B'ħeffa tal-għaġeb l-<hi rend="italic">Apokalissi</hi> (u miegħu l-isem Abrecht Dürer) infirex mal-pajjiżi kollha tal-<ref target="https://mt.wikipedia.org/wiki/Ewropa">Ewropa</ref> u kiseb lill-awtur tiegħu l-ewwel suċċess kbir.</p>
<p>Madwar l-1497, waqt li kien għadu jaħdem fuq l-<hi rend="italic">Apokalissi</hi>, Dürer beda jaħseb fuq il-progett ta' sensiela oħra bl-istess format. Kienet tittratta tema li kien ħadem fuqha u li ħadem fuqha sal-aħħar snin ta' ħajtu: il-Passjoni ta' Kristu.</p>
<figure><caption><hi rend="italic">Kristu jġorr is-salib</hi>, 1498-1499, inċiżjoni fl-injam mill-<hi rend="italic">Passjoni l-kbira</hi>.</caption></figure>
<p>Fl-ewwel fażi lesta seba' folji miċ-ċiklu, li fosthom il-"Ġarr tas-Salib" hi l-kompożizzjoni l-iżjed matura. Ix-xbieha tal-corteo tielaq mill-belt u Kristu jaqa' taħt il-piż tas-salib, jgħaqqad żewġ mottivi ġejjin mill-inċiżjoniet fir-ramm ta' Martin Schongauer, li l-forom tagħhom fl-istil tal-gotiku tard tagħhom huma enfatizzati minn Dürer; fl-istess ħin, però, il-bini anatomiku tal-ġisem muskuluż tas-suldat bil-lanza fuq il-lemin iffakkarna fix-xbiehat tal-arti Taljana li Dürer sar jaf Venezja. L-istil hu hekk personali li ma tidher l-ebda firda bejn il-forom differenti minn żewġ dinjiet.</p>
<p>Dürer lesta din il-<hi rend="italic">Passjoni l-Kbira</hi> biss fl-1510 b'erba' xeni oħra u frontispizju u ppublikaha f'forma ta' ktieb biż-żieda ta' test bil-Latin.</p>
<p>Xiehda oħra tal-istil ġdid li daħħal fl-inċiżjoni fl-injam hi s-<hi rend="italic">Sagra Familja bi tlett ifniek</hi>. It-tema hu kważi identiku ma' dak tas-<hi rend="italic">Sagra Familja bil-mazzarell</hi>, imma m'għandniex ninsew il-progress artistiku fiha. Minkejja li jidher ċar li kien jogħġbu l-muviment esaġerat fit-tikmix tal-ħwejjeġ, il-figuri għandhom monumentalità żgura. L-idea tal-anġli jżommu l-kuruna fuq Marija ġejja minn Mantegna u Giovanni Bellini. Dak li hu veru ġdid fl-arti tal-inċiżjoni fl-injam hu l-isfond għani bil-veduta u x-xtieli madwar u fuq il-bank. </p>
<p>F' <hi rend="italic">Il-banju tal-irġiel</hi>, kompożizzjoni li ġejja mill-istess perijodu, insibu 'l Dürer jesperimenta f'suġġett mhux reliġjuż bil-metodi stilistiċi li kien żviluppa. Din il-kompożizzjoni (li l-par tagħha, <hi rend="italic">Il-banju tan-nisa</hi>, baqgħet biss disinn preparatorju) għandha tema mhux tas-soltu, xhieda tal-interess tiegħu fin-nud maskili. <ref target="https://mt.wikipedia.org/wiki/Jacopo_de'_Barbari">Jacopo de' Barbari</ref> ma kienx ħallieh jeżamina l-metodu tiegħu għall-kostruzzjoni tal-figura, ibbażat fuq skema ta' proporzjonijiet, imma Dürer beda sensiela ta' esperimenti bl-għajnuna ta' xi ħjilijiet antiki ta' <ref target="https://mt.wikipedia.org/wiki/Vitruvju">Vitruvju</ref>. Kien f'din l-inċiżjoni li wera l-ewwel riżultati tal-istudji tiegħu. Ippruvaw ħafna drabi jsibu tifsira għall-<hi rend="italic">banju tal-irġiel'</hi>. Xi nies ħasbu li setgħu jagħrfu l-personifikazzjoni tal-erba’ temperamenti, magħquda mal-inkarnazzjoni tal-ħames sensi. Però din l-interpretazzjoni ma tagħmilx sens għax hemm biss ħamest irġiel. Mhumiex konvinċenti lanqas dawk li jippruvaw jagħrfu l-Dürer u dawk ta' madwaru: l-ebda waħda mill-figuri ma taqbel fil-fattizzi u l-età mal-pittur li dak iż-żmien kellu xi 26 sena.</p>
L-aħħar tas-seklu XV
<figure><caption><hi rend="italic">Awtoritratt bl-ingwanti</hi>, 1498, <ref target="https://mt.wikipedia.org/wiki/Madrid">Madrid</ref>, <ref target="https://mt.wikipedia.org/wiki/Museo_del_Prado">Museo del Prado</ref></caption></figure>
<p>Fl-1498, l-istess sena li fiha ġiet pubblikata l-<hi rend="italic">Apokalissi</hi>, Dürer pinġa l-<hi rend="italic">Awtoritratt bl-ingwanti</hi>, li issa jinsab fil-<ref target="https://mt.wikipedia.org/wiki/Prado">Prado</ref> ta' <ref target="https://mt.wikipedia.org/wiki/Madrid">Madrid</ref>.</p>
<p>Il-lwien ċari u kalmi tal-pittura jirriflettu l-istat interjuri tal-artista. Dürer pinġa lilu nnifsu maġenb tieqa li tiftaħ fuq veduta alpina mdawla bix-xemx. Liebes ilbies eleganti tal-aħħar moda u ingwanti ta' ġilda ratba jgħattu jdejh li jżomm waħda fl-oħra b'ċertu telqa. Anki x-xagħar bjond, twil u bin-nokkli juri l-moda tal-epoka; il-leħja biss hi naqra mhux tas-soltu għal dak iż-żmien.</p>
<p>Dak li jidher ċar minn dal-kwadru hu l-opinjoni għolja li kellu tiegħu innifsu. Imma ma rridux ninsew li l-pittur ta' sitta u għoxrin sena kien għadu kif sar midħla taċ-ċirklu tal-<ref target="https://mt.wikipedia.org/wiki/Umanista">umanisti</ref> ta' Nurimberga fejn kienu jiltaqgħu l-élite intellettwali tal-belt. Fl-istess ħin il-konsiderazzjonijiet min-naħa psikoloġika u soġjoloġika m’għandhomx inessewna li Dürer kien irnexxielu joħloq wieħed mir-ritratti l-iżjed effikaċi u fl-istess ħin l-iżjed sbieħ ta' dak is-seklu.</p>
<p>Fiż-żmien li pinġa dan l-awtoritratt, Dürer kien pittur imfittex u kien diġà pitter xi titulari tal-altari, imma kien imsemmi l-iżjed għat-talent tiegħu għar-ritratti. Hemm par ritratti, mill-1497, fuq it-tila tal-aħwa Fürleger interessanti ħafna, (li issa jinsabu <ref target="https://mt.wikipedia.org/wiki/Frankfurt">Frankfurt</ref> u <ref target="https://mt.wikipedia.org/wiki/Berlin">Berlin</ref>). <hi rend="italic">It-tfajla Fürlegerin b'xagħra miġbur</hi> qiegħda bil-qiegħda ħdejn tieqa li minnha tidher veduta. L-armi araldiċi li jidhru fuq iż-żewġ ritratti jikkaratterizzaw ix-xbiehat taż-żewġ tfajliet: waqt li waħda <hi rend="italic">It-tfajla Fürlegerin b'xagħra maħlul</hi> fiha salib żgħir bejn żewġ ħutiet biex turi li t-tfajla kienet dieħla f'ordni reliġjużà, l-arma l-oħra f' <hi rend="italic">It-tfajla Fürlegerin b'xagħra miġbur</hi> fiha ġilju bejn il-ħut biex turi li t-tfajla fir-ritratt kienet ta' familja tal-borgeżija.
Iż-żewġ tfajliet kienu impinġijin qrib iż-żwieġ: waħda meta kienet dieħla novizza u l-oħra meta kienet ħa tiżżewweġ. U Dürer irnexxielu juri ż-żewġ għanijiet differenti mhux biss bix-xeħta tan-nisa imma wkoll bil-kuntrast fil-kuluri.</p>
<figure><caption><hi rend="italic">Ritratt ta' Oswolt Krel</hi>, 1499, panew tan-nofs, <ref target="https://mt.wikipedia.org/wiki/Münich">Münich</ref>, <ref target="https://mt.wikipedia.org/wiki/Alte_Pinakothek">Alte Pinakothek</ref></caption></figure>
<p>Imma ir-ritratt l-iżjed effikaċi li pinġa Dürer qabel l-aħħar tas-seklu kien dak ta' <hi rend="italic">Oswolt Krel</hi> fl-1499 (illum qiegħed Münich). Ir-rappreżentant tas-socjetà kommerċjali ta' <ref target="https://mt.wikipedia.org/wiki/Ravensburg">Ravensburg</ref> f'Nurimberga liebes ta' aristokratiku bi lbies iswed. B’idejh il-leminija jżomm il-mantell miftuħ, miksi minn ġewwa bil-pelliċċja, u mqiegħed fuq spalltu x-xellugija. Ir-raġel żagħżugħ b'espressjoni qawwija fuq wiċċu għandu ħarsa serja u akuta u l-aħmar jgħajjat tal-isfond jenfatizza l-aggressività tiegħu.</p>
<p>Iż-żewġ purtelli tal-ġnub, li oriġinarjament kienu jingħalqu fuq il-panew tan-nofs, juru l-armi araldiċi ta' Oswolt Krel u tal-mara tiegħu. Iżommu ż-żewġ armi hemm "Irġiel tal-bosk" armati bl-għesieġel u b'baldakkin tal-friegħi fuqhom.
Fl-istrixxa tal-veduta, li tidher mit-tieqa li qiegħed ħdejha Oswolt Krel, il-friegħi tas-siġar ma tantx għandhom dehra naturali: m'ghandhomx is-sbuħija u l-akkuratezza li nsibu fil-veduti fl-akkwarelli li pinġa Dürer fis-snin ta' wara meta ġie lura mill-Italja.</p>
<p>Fost ix-xogħlijiet tal-ewwel nett ta' dal-grupp hemm <hi rend="italic">Il-gżejra fl-għadira bid-dwejra</hi> li tinsab <ref target="https://mt.wikipedia.org/wiki/Londra">Londra</ref> u turi wieħed minn dawk il-padiljuni ċkejknin f'forma ta' torri li nbnew il-<ref target="https://mt.wikipedia.org/wiki/Ġermanja">Ġermanja</ref> mis-seklu XIV bi preferenza fuq gżejjer żgħar: <hi rend="italic">Il-gżejra fl-għadira bid-dwejra</hi> tinsab fil-punent tas-swar ta' Nurimberga, f'għadira mqabbda max-xmara Pegnitz.</p>
<p>Madwar l-1497, Dürer daħħal ix-xbieha tal-bini bit-torri fl-isfond tal-inċiżjoni <hi rend="italic">il-Madonna bix-xadina</hi>. Tal-għaġeb b'liema preċiżjoni irnexxielu jaqleb għall-iswed u abjad tal-inċiżjoni l-isfumaturi fil-kulur tal-akkwarelli. U nteressanti li ninutaw li, waqt li Dürer fix-xbieha tal-Madonna bil-bambin uża ideat minn xi mudelli Taljani, il-passaġġ pittoresk bil-bini ċkejken fl-isfond, mhux tas-soltu għat-Taljani, ħajjar artisti bħal <ref target="https://mt.wikipedia.org/wiki/Giulio_Campagnola">Giulio Campagnola</ref> u <ref target="https://mt.wikipedia.org/wiki/Cristoforo_Robetta">Cristoforo Robetta</ref> li jikkupjaw fl-inċizjonijiet tagħhom id-dar fl-għadira: eżempju tipiku ta' fekondazzjoni artistika reċiproka.</p>
<figure><caption><hi rend="italic">Wied ħdejn Kalchreuth</hi>, 1500, <ref target="https://mt.wikipedia.org/wiki/Berlin">Berlin</ref></caption></figure>
<p>Matul dawk is-snin, Dürer uża f'każijiet oħra l-istudji tiegħu bl-akkwarell fil-kompożizzjoni tal-inċiżjonijiet. Pereżempju, fil-<hi rend="italic">Mostru tal-baħar</hi>, fuq ix-xatt taħt il-fortizza, daħħal veduta tan-naħa tat-tramuntana tal-kastell imperjali ta' Nurimberga. Hemm dibattitu jekk il-<hi rend="italic">Mostru tal-baħar</hi> jirrappreżentax leġġenda Ġermanika jew l-istorja ta' Anna Perenna mill-<hi rend="italic">Fasti</hi> ta' <ref target="https://mt.wikipedia.org/wiki/Ovidju">Ovidju</ref>.</p>
<p>F'dal-waqt, il-veduti bl-akkwarell għal Dürer ma baqgħux biss reġistrazzjoni eżatta ta' post; minflok saru dejjem iżjed jinteressawh il-logħob tal-kuluri u l-varjazzjonijiet tagħhom mat-tibdil tad-dawl. Waħda mill-folji l-iżjed importanti f'dan is-sens hu l-akkwarell <hi rend="italic">Għadira f'bosk</hi> (miżmum Londra). Hawn il-wiċċ tal-għadira żgħira tidher sewda kaħlanija u taqbel f'lewna mas-sħab sewdieni, li minnhom id-dawl tax-xemx nieżla jiddi b'kuluri sofor u oranġjo u jlewwen b'aħdar brillanti ix-xtieli mat-tarf tal-għadira.</p>
<p>Iżjed ċar hu l-mod kif id-dawl jinbidel fl-<hi rend="italic">Imtieħen fuq xmara</hi>, l-akkwarell f'format kbir miżmum Pariġi. Il-binjiet f'dan huma l-istess li nsibu fl-isfond tal-<hi rend="italic">Mitħna</hi> li hemm Berlin, imbarra li Dürer din id-darba poġġihom fuq ix-xatt tal-Pegnitz. Id-dawl ta' nżul ix-xemx wara maltempata jagħti lis-soqfa tal-binjiet kulur fiddi u kannella, u l-pont żgħir imxarrab jidher qisu għadu jqattar bix-xita li għadha kemm waqfet. Il-logħob bl-ilwien tax-xemx, fit-tlugħ u l-inżul, kontra s-sħab skur dejjem affaxxina l-pitturi, il-fuq u l-isfel mill-<ref target="https://mt.wikipedia.org/wiki/Alpi">Alpi</ref>, imma l-effetti pittoriċi li kiseb Dürer ma nerġgħux narawhom ħlief fil-pittura tas-seklu XVII jew fl-<ref target="https://mt.wikipedia.org/wiki/Impressjoniżmu">Impressjoniżmu</ref> tas-seklu XIX.</p>
<p>Fil-folja <hi rend="italic">Wied ħdejn Kalchreuth</hi> ta' madwar l-1500, tal-kollezzjoni ta' Berlin, Dürer kważi laħaq l-"impressjoniżmu" tal-akkwarelli ta' <ref target="https://mt.wikipedia.org/wiki/Cézanne">Cézanne</ref>.
Il-grupp ta' studji li Dürer ħoloq f'barriera tal-ġebel fl-inħawi ta' Nurimberga għandu post partikulari fost il-veduti bl-akkwarell. Juru l-iżjed żoni bil-blat (bħal pereżempju l-folja fil-"Biblioteca Ambrosiana"), imma l-karattru frammentarju ta' dawn l-folji ma jħalli l-ebda dubju li għall-artista ma kinux ħlief materjal ta' studju.</p>
<figure><caption><hi rend="italic">Altar Paumgartner</hi>, 1498, <ref target="https://mt.wikipedia.org/wiki/Münich">Münich</ref>, Alte Pinakothek</caption></figure>
<p>Madwar l-1498 il-familja nobbli Paumagartner ikkommissjonaw minn għand Dürer altar bil-purtelli għal Katharinenkirche ta' Nurimberga. Kienet l-ikbar titular tal-altar tiegħu (miżmum sħiħ fil-<ref target="https://mt.wikipedia.org/wiki/Alte_Pinakothek">Alte Pinakothek</ref> ta' Münich), u juri fil-parti nofsanija it-twelid ta' Kristu u fil-ġnub il-figuri monumentali ta' San Ġorġ u Sant'Ewstakju. Il-faċċati ta' barra ta' dawn il-purtelli tal-ġenb, li juru l-figuri ta' Marija u tal-arkanġlu Gabriel, huma xogħol tal-lavranti.</p>
<p>Ix-xewqat ta' dawk li kkommissjonaw il-pittura żgur ikkontribuxxew għall-iżbilanċ formali li għandu t-titular meta jinfetaħ. Infatti ż-żewġ figuri tal-qaddisin impinġijin b'kobor kważi naturali m’humiex proporzjonati mal-figuri tat-tavla ċentrali li huma fuq skala iżgħar. Imqabblin mal-impressjoni qawwija tal-<hi rend="italic">Altar Paumagartner</hi>, in-nuqqasijiet fil-prospettiva tal-binjiet fit-tavla tan-nofs ma jagħtux fil-għajn. Però, dawn juru li fis-snin madwar l-1500, Dürer kin jaf biss ir-regola tal-bażi tal-prospettiva, li skontha il-linji kolha li jiġru perpendikulari mal-wiċċ tal-kwadru jidhru jikkonverġu f'punt fiċ-centru tal-kwadru stess.</p>
<p>Dürer f'dan il-każ ħa f'idejh ix-xogħol diffiċli tal-fetħiet bil-ħnejja li jidhru li jispiċċaw fiż-żewġ naħat tax-xenarju, li jieħu d-dehra ta' triq dejqa fl-belt. F'pass kuraġġuż bħal dan kien impossibbli li jevita xi ftit żbalji li però kważi jgħebu fil-kompożizzjoni eċċellenti totali, li fiha mdaħħlin is-seba' figuri żgħar tad-donaturi. L-istruttura tal-kompożizzjoni hi magħmula minn diversi pjani inklinati li jmorru mix-xellug fil-baxx għal-lemin fl-għoli: l-iżjed baxx immarkat bil-bastun ta' Ġużeppi u bit-tliet figuri żgħar tan-nisa donaturi; ras Ġużeppi u dik ta' Marija jiffurmaw il-linja li jmiss; is-saqaf tal-injam li taħthom Marija qiegħda rkobbtejha u t-twavel fl-għoli jieħdu din id-direzzjoni.</p>
<p>Skont tradizzjoni antika l-uċuħ taż-żewġ qaddisin fuq il-purtelli tal-ġenb huma tal-aħwa Stephan u Lukas Paumgartner. X'aktarx li x-xewqa li dawn jintgħarfu tispjega l-isproporzjon tal-figuri. Jekk din it-tradizzjoni hi eżatta, iż-żewġ qaddisin bil-wieqfa jistgħu jitqiesu bħala l-eqdem ritratti b'figura sħiħa.</p>
Il-bidu tas-sena 1500
<figure><caption><hi rend="italic">Awtoritratt bil-pelliċċja</hi>, 1500, München, Alte Pinakothek.</caption></figure>
<p>Fl-1500 Dürer kien bilkemm rifes, skond kif kienu jaħsbu ta' żmienu, l-għadba tal-irġulija. Permezz tal-attività fil-grafika kien diġà kiseb fama Ewropea. L-inċiżjonijiet tiegħu malajr qabżu 'l dawk ta' Schongauer fil-preċiżjoni u l-akkuratezza fit-twettiq. X’aktarx imħajjar minn ħbiebu ta' xeħta umanistika, beda b'rappreżentazzjonijiet li jfakkru l-kunċetti antiki tal-filosofija neoplatonika ta' Marsilju Fiċinu u ta' madwaru.</p>
<p>Iffaċċja wkoll fl-inċiżjonijiet tiegħu fir-ramm iż-żewġ problemi artistiċi li kienu ħabbtu l-artisti Taljani għal madwar seklu sħih: il-proporzjonijiet tal-ġisem uman u l-prospettiva. Filwaqt li Dürer ma damx ma sar kapaċi jirrappreżenta l-ġisem għarwien maskili b'mod qrib l-ideal tal-antiki, dam ma tgħallem sewwa l-prospettiva.</p>
<p>L-"Awtoritratt" tal-1500, miżmum, Munich, hu xhieda li Dürer kien jaf bir-rwol tiegħu fil-proċess tal-evoluzzjoni tal-arti. Fih għażel pożizzjoni dritta minn quddiem, qagħda li kienet tintuża fil-<ref target="https://mt.wikipedia.org/wiki/Medjuevu">Medjuevu</ref> għax-xbieha ta' Kristu. Biha qiegħed jirreferi għall-kliem tal-ħolqien fit-<ref target="https://mt.wikipedia.org/wiki/Bibbja">"Testment il-Qadim"</ref>, fejn Alla ħalaq il-bniedem fix-xbieha tiegħu. Din l-idea kienet mifruxa b'mod partikulari fost in-neoplatoniċi Fjorentini qrib Ficino, u kienet tirreferi mhux biss għad-dehra minn barra imma għall-kapacità kreattiva tal-bniedem. Għalhekk Dürer poġġa iskrizzjoni maġenb ir-ritratt tiegħu, li maqluba mill-Latin tgħid: "Jiena Albrecht Dürer minn Nurimberga, fl'età ta' 28 sena, bil-kuluri eterni ħloqt jien stess il-xbieha tiegħì". Il-kelma "ħloqt" minflok "pinġejt", kif wieħed kien jistenna minn pittur, kienet magħżula bil-ħsieb.</p>
<p>L-<hi rend="italic">Awtoritratt</hi> tal-1500, però ma twelidx mill-preżunzjoni żejda, imma juri l-opinjoni tagħhom infishom li kellhom l-artisti Ewropej ta' dak iż-żmien. Dak li l-artisti kbar Taljani, bħal pereżempju <ref target="https://mt.wikipedia.org/wiki/Leonardo_da_Vinci">Leonardo da Vinci</ref>, espressimew bil-kliem biss, Albrecht Dürer esprimieh fil-forma ta' awtoritratt.</p>
<p>L-oppost eżatt ta' din il-pittura hu d-disinn bil-pinzell (miżmum <ref target="https://mt.wikipedia.org/wiki/Weimar">Weimar</ref>) fuq karta preparata b'kulur aħdar li fih l-artista pinġa lilu nfisu għarwien b'realiżmu spjetat. Din il-folja impinġija bejn l-1500 u l-1505, tipprova il-kobor enormi ta' Dürer bħala bniedem u artista. Irridu nieħdu kont tal-fatt li dawn iż-żewġ xihdiet ta' osservazzjoni u valutazzjoni tiegħu innifsu, sakemm Dürer kien għadu ħaj, kienu ftit magħrufin mill-pubbliku bħal ma ġara fil-każ tal-kitba letterarja ta' Leonardo.</p>
<figure><caption><hi rend="italic">Adam u Eva</hi>, 1504, inċiżjoni fir-ramm, <ref target="https://mt.wikipedia.org/wiki/Karlsruhe">Karlsruhe</ref>, Staatliche Kunsthalle.</caption></figure>
<p>Dan kiseb sinjifikat importanti f'sens ieħor ukoll, dak tal-istudju tal-proporzjon li l-ewwel riżultati tiegħu dehru fis-snin ta' wara l-1500. Jacopo de' Barbari, dik is-sena mar jogħqod Nurimberga bħala pittur tal-imperatur Massimiljanu, imma la Venezja fl-1494 u lanqas Nurimberga ma ried juri 'l Dürer il-prinċipji tal-bini tal-figuri umani skont regoli ta' proporzjon, li kien jippretendi li ma jaf xejn fuqhom u kien jipproteġihom bħala sigriet tal-ħanut. Għalhekk Dürer ipprova jistabillixxi mill-qisien dawn ir-regoli fundamentali hu stess. L-uniku punt ta' riferiment li kellu fuq il-proporzjonijiet tal-ġisem tal-bniedem kienu xi ftiet ħjilijiet fix-xogħol tat-teoriku antik tal-arkitettura Vitruvju. Dürer applika dawn il-ħjilijiet fil-bini tal-ġisem femminili. Ir-riżultat kien il-forma ma tantx sabiħa tan-Nemeżi fl-inċiżjoni tal-istess isem.</p>
<p>Bħala mudell letterarju għan-<hi rend="italic">Nemeżi</hi>, ħa l-veres tal-poeta Fjorentin, Angelo Poliziano, bit-titlu <hi rend="italic">Manto</hi>, li dehru fl-istampa <ref target="https://mt.wikipedia.org/wiki/Milan">Milan</ref> fl-1499. L-alla tad-destin, kif iddeskriviha Poliziano, hi taħlita bejn il-Fortuna Rumana u n-Nemeżi Griega. Fl-inċiżjoni ta' Dürer din hi figura ta' mara qawwija, għarwiena u bil-ġwienaħ li qiegħda fuq globu timxi fl-arja qalb is-sħab. Għal din ir-rappreżentazzjoni tqila m'għandniex inwaħħlu biss fil-fatt li Dürer ma kienx jaf biżżejjed il-proporzjonijiet femminili: in-nudi femminili tiegħu l-oħra juru li l-għażla ta' dal-ġisem tqil u mhux sabiħ kienet bil-ħsieb, biex jirrifletti l-gravità tas-suġgett u għalhekk it-truf tas-sħab jidhru jċedu taħt il-piż.</p>
<p>L-infuwenza li kellha l-arti ta' Jacopo de' Barbari fuq l-istudji tal-proporzjon ta' Dürer tintgħaraf fid-disinn bil-pinna ta' <hi rend="italic">Apollo</hi> li hu miżmum Londra. Imma ir-riżultat artistiku l-iżjed komplut ta' din il-fażi tiegħu tal-istudji tal-proporzjon Dürer urieħ fl-inċiżjoni fir-ramm <hi rend="italic">Adam u Eva</hi>, iddatata 1504. Għall-figura ta' Adam x'aktarx irrifera (bħal għad-disinn ta' Apollo li semmejna) għall-istatwa tal-<hi rend="italic">Apollo del Belvedere</hi>, li kienet instabet fit snin qabel fi skavi ħdejn Ruma. Fost l-annimali li jgħixu flimkien mal-koppja fil-ġenna tal-art hemm liebru, qattus, barri u alċi, li xi wħud jinterpretawhom bħala simboli tal-erba' temperamenti umani; il-kamoxxa fuq il-blat fil-quċċata fil-bogħod hi simbolu tal-għajn t'Alla li mill-għoli jara kollox, u l-pappagall it-tifħir lill-Ħallieq.</p>
<p>Qabel ma kien lesta <hi rend="italic">Il-Passjoni l-kbira</hi> li kien qiegħed jaħdem fuqha ftit ftit, Dürer kien diġà beda jaħdem fuq proġett ġdid: is-sensiela ta' inċiżjonijiet fl-injam ta' <hi rend="italic">Il-Ħajja ta' Marija</hi>. Din bilfors kien diġà bdiha ftit wara l-1500; sal-1504 kien lesta sittax-il folja u spiċċa s-sensiela sħiħa biss fl-1510-1511.</p>
<p>Ix-xbieha ta' <hi rend="italic">It-Twelid tal-Madonna</hi> hi forsi l-isbaħ folja mis-sensiela kollha. Dürer jagħti deskrizzjoni realistika ta' x'kien jiġri fil-kamra tal-ħlas fil-Ġermanja ta' żmienu. Il-mara li ħelset, sant'Anna, megħjuna minn żewġ nisa hi minduda f’sodda lussuża wara nett tal-kamra. Fil-waqt li l-imwielda ġdida qiegħda titħejja għall-ħasil minn qaddejja oħra. In-nisa li baqa' qegħdin jitrejqu wara li temmew xogħlhom kif kienet l-użanza ta' dak iż-żmien.</p>
L-istudji u d-disinji fi sbieħ is-seklu
<p>F'dak iż-żmien Albrecht Dürer kien imħajjar mid-devozzjoni, li kienet mifruxa ħafna, lejn il-Madonna li jagħmel ħafna xbiehat ġodda tagħha. Xi wħud minnhom ma kontx tistennihom, bħal pereżempju id-disinn bil-pinna u l-akkwarell tal-1503, tal-<hi rend="italic">Madonna tal-annimali</hi>. Il-figura ta' Marija bil-bambin fiha hi mnissla minn dik fl-inċiżjoni tal-<hi rend="italic">Madonna bix-xadina</hi>; anki fil-<hi rend="italic">Madonna tal-annimali</hi>, Marija qiegħda bil-qiegħda qisha fit-tron fuq bank bil-ħaxix; madwarha hemm impinġijin għadd kbir ta' xtieli u annimali; fl-isfond fuq il-lemin hemm l-anġli jagħtu l-aħbar lir-ragħja, waqt li fill-boghod ħafna fuq ix-xellug jidher joqrob il-corteo tat-tliet Maġi.</p>
<p>Kristu hu hekk rappreżentat bħala Mulej mhux biss tal-bnedmin imma wkoll tal-annimali u x-xtieli. Il-volpi marbut b'ħabel jirrappreżenta l-ħażen mrażżan. X'aktarx dan id-disinn bil-pinna u l-akkwarell hu xogħol ta' tħejjija għal pittura jew inċiżjoni kbira fir-ramm. Imma dik li verament tolqotna f’din il-folja hi l-ikonografija, li m’hemmx paragun magħha.</p>
<p>Li Dürer kellu interess kbir fir-rappreżentazzjoni tal-flora u fawna jidher mill-għadd kbir ta' studji u inċiżjonijiet fir-ramm.</p>
<p>Il-<hi rend="italic">Liebru ferħ</hi> iġib id-data tal-1502, u <hi rend="italic">it-Tuba tal-ħamrija</hi> għandha d-data, li bilkemm għadha tinqara, tal-1503. Iż-żewġ folji (li jappartienu għall-fond tal-Albertina ta' Vjenna), li Dürer pinġa bl-akkwarell u l-gwazz, huma fost l-ogħla xogħlijiet tal-arti Ewropea. In-natura stess tal-annimali u xtieli qatt ma tpinġiet f'forma iżjed kompluta minn f'dawn l-istudji realistiċi, allavolja l-pittur f'xi postijiet baqa' lura fir-riproduzzjoni eżatta tad-dettalji. Fix-xbieha tal-liebru, ninnutaw li maġenb xi punti fejn is-suf hu mpinġi eżatt ħafna, hemm oħrajn fejn m'hemm l-ebda ħjiel tiegħu; anki fit-tuba tal-ħamrija, fejn qegħdin jinbtu l-fjuri, il-ħaxix hu mpinġi ħafif ħafif.</p>
<p>Ma nafux is-sinjifikat li kellhom għall-artista stess ix-xogħlijiet ta' dan it-tip; infatti, kontra l-veduti u l-akkwarelli, jitfaċċaw rari ħafna f'kontesti oħra. Madankollu, la Dürer għamel ftit ħafna minn dawn l-istudji tan-natura fuq il-parċmina, nistgħu nissoponu li kien jagħtihom valur intrinseku bbażat bl-istess miżura fuq ir-realiżmu u fuq il-virtwożita fit-twettiq tagħhom.</p>
<figure><caption><hi rend="italic">Il-kavalier, il-mewt u x-xitan</hi>, 1513</caption></figure>
<p>Id-disinji taż-żwiemel għandhom post partikulari fost l-istudji tal-annimali. Huma juru li Dürer żgur li kien jaf bl-istudji minn Leonardo taż-żwiemel tal-istalel ta' Galeazzo Sanseverino ta' Milano. Sanseverino żar bosta drabi f'Nurimberga wieħed mill-ħbieb tal-qalb ta' Dürer, Willibald Pirckheimer, li żgur għarrfu bl-inċiżjonijiet tad-disinji taż-żwiemel li kien għamel Leonardo. L-influwenza tal-studji ta' Leonardo (bi tħejjija għall-monument Sforza) tidher ċara fl-inċiżjoni fir-ramm <hi rend="italic">Iż-żiemel żgħir</hi> tal-1505, l-iżjed fir-ras tal-bhima.</p>
<p>B'paragun mal-istudji famużi tal-annimali u tax-xtieli jew mal-veduti bl-akkwarell, ħafna inqas attenzjoni ingħatat lil is-studji tal-kostum bil-pinzell. Fost dawn ta' min isemmi d-disinn ta' <hi rend="italic">Il-Kavalier</hi> tal-1498 (issa qiegħed Vjenna), li fuqu fil-marġni ta' fuq Dürer ħażeż dawn il-kliem: "Din hi l-armatura tal-epoka fil-Germanja". L-iżbalji fid-disinn fir-ras u s-saqajn ta' wara taż-żiemel, kif ukoll il-kuluri limitati għall-ikħal u l-kannella, iġegħluna nissuspettaw li l-folja kienet maħsuba biss bħala studju tan-natura. Dan id-disinn dam sal-1513 qabel ma sab użu ġdid flimkien ma studju iżjed qadim ta' veduta, fl-inċiżjoni famuża <hi rend="italic">Il-kavalier, il-mewt u x-xitan</hi>.</p>
<p>Wara <hi rend="italic">l-Altar Paumgartner</hi>, Dürer għamel progress notevoli fil-pittura. Fost in-numru limitat ta' pitturi li wettaq fl-ewwel snin tas-seklu XVI, l-iżjed eċċezzjonali hi <hi rend="italic">l-Adorazzjoni tal-Maġi</hi> (1504), miżmuma fl-Uffizi ta' Firenze. </p>
<p>Fiha, il-kompożizzjoni tidher sempliċi, u r-rabta bejn l-istruttura arkitettonika tar-rovini u l-veduta hi kontinwa. Min-naħa tal-kuluri, tlett ilwien jikkaratterizzaw il-kwadru: aħmar, aħdar u griż skur. Arkitettonikament il-ħnejjiet jiddominaw il-kostruzzjoni u l-prospettiva ċentrali (li nistgħu narawha mit-tarġa fuq in-naħa tal-lemin). X'aktarx l-artista ma kellux ħsieb idaħħalhom mill-bidu, imma bnihom għalihom u wara daħħalhom fil-kompożizzjoni. Imbagħad daħħal l-istudji min-natura tal-farfett u taċ-ċerf itir, simboli tal-fidwa tal-bniedem miksuba permezz tas-sagrifiċċju ta' Kristu.</p>
It-tieni vjaġġ fl-Italja
<p>Fl-aħħar tas-sajf jew fil-bidu tal-ħarifa tal-1505, Dürer waqaf mix-xogħol u telaq għal darba oħra fuq vjaġġ lejn l-Italja, x’aktarx bix-xewqa li jispiċċa l-istudju tal-prospettiva. Bit-tir li jmur Venezja, din id-darba għadda minn Augusta, Carinzia u Friuli.</p>
<figure><caption><hi rend="italic">Il-festa tar-Rużarju" (<ref target="https://mt.wikipedia.org/wiki/1506">1506</ref>), 162 × 194,5 ċm</hi></caption></figure>
<p>Is-soġġorn fil-belt fuq il-laguna, li dam sena u nofs, insibu aħbarijiet fuqu mill-ittri li kiteb lil ħabibu Willibald Pirckheimer, tal-familja nobbli ta' Nurimberga. Fihom jirrakkonta li f'Augusta, matul il-vjaġġ lejn Venezja, inkarigawh li jpinġi titular ta' altar għall-komunità Ġermaniża f'Venezja, fil-knisja ta' San Bartilmew, biex jitlesta sa nofs Mejju tal-1506. X'aktarx ħallsu għalih il-familja Fugger ta' Augusta, li kellhom rabtiet kummerċjali qawwija ma' Venezja u Ruma. Fil-bidu nett tas-soġġorn, qabel ma ntefa' jaħdem fuq din il-kummissjoni importanti, pinġa ir-<hi rend="italic">Ritratt ta' sinjura żagħżugħa</hi>. Allavolja l-kwadru, li jġib id-data tal-1505 u li issa jinsab Vjenna, ma kienx lestieh għal kollox, jista' jitqis bħala l-iżjed affaxxinanti fost ir-ritratt femminili li ħarġu minn taħt idejh.</p>
<p>Dürer dan it-titular ħejja għalih bl-ikbar ħsieb. Fost il-waħdiet ta' studji li baqa', ir-<hi rend="italic">Ritratt ta' perit</hi> (issa qiegħed Berlin, bħall-parti kbira tal-folji imwettqa Venezja) hu esegwit fuq karta kaħla bl-akkwarell abjad u iswed, bit-teknika tad-disinn bil-pinzell li tgħallem mill-pitturi tal-post. Fost ix-xogħlijiet ta' tħejjija <hi rend="italic">L-istudju għall-mantell tal-papa</hi> (miżmum Vjenna), hu eċċezzjoni; dan disinn sempliċi mpinġi bil-pinzell fuq karta bajda li fih però il-mantell hu enfatizzat ħafif bil-kuluri okra u vjola.</p>
<p>Din il-pittura msejħa <hi rend="italic">Il-festa tar-Rużarju</hi> (das Rosenkranzfest) Dürer ma lestihiex malajr daqs kemm ittama. Dam sal-aħħar ta' Settembru 1506 biex seta' jħabbar lil Pirckheimer li x-xogħol kien lest u li d-<hi rend="italic">Doge</hi> u l-patriarka ta' Venezja kienu ħa jmorru l-ħanut tiegħu biex jarawha. Fiċ-ċentru tal-pittura hemm il-Madonna fit-tron li, flimkien mal-bambin Ġesù u <ref target="https://mt.wikipedia.org/wiki/San_Duminku">San Duminku</ref>, iqassam il-girlandi tal-ward lir-rappreżentanti tal-Kristjanità, li r-ras tagħha huma l-imperatur u l-<ref target="https://mt.wikipedia.org/wiki/Papa">Papa</ref>. Fuq ix-xellug, ħdejn l-ordinijiet ekkleżjastiċi, fit-tarf tal-kwadru, hemm il-patriarka; fuq in-naħa l-oħra hemm x'aktarx il-benefattur li ħallas għalih. Iżjed tard il-pittura akkwistaha l-imperatur Rodolfu II u ttieħdet <ref target="https://mt.wikipedia.org/wiki/Praga">Praga</ref> u kienet murija fil-kunvent ta' <ref target="https://mt.wikipedia.org/wiki/Strahov">Strahov</ref>. Issa tinsab fil-gallerija nazzjonali <ref target="https://mt.wikipedia.org/wiki/Národní">Národní</ref>.</p>
<p>Minkejja li f'Venezja kellhom rispett kbir għalih u minkejja li s-senat tas-Serenissima offrielu ħlas ta' 200 dukat jekk jiddeċiedi li jogħqod fil-belt għal dejjem, tard fil-ħarifa tal-1506 Dürer beda triqtu lura lejn beltu. Qabel ma telaq kiteb 'l Pirckheimer dawn il-kelmiet: "O, wie wird mich nach der Sonne frieren! Hier bin ich ein Herr, daheim ein Schmarotzer." (Traduzzjoni: O, kemm ħa nħoss kesħa, wara x-xemx! Hawn (Venezja) qisni sinjur, f'pajjiżi parassita). Matul il-vjaġġ lura lejn pajjiżu, pinġa bl-akkwarell bosta veduti, bħall-<hi rend="italic">Kastell Alpin</hi> issa qiegħed <ref target="https://mt.wikipedia.org/wiki/Braunschweig">Braunschweig</ref> – li forsi hu dak ta' Segonzano – il-<hi rend="italic">Kastell ta' Trentu</hi> issa fil-<ref target="https://mt.wikipedia.org/wiki/British_Museum">British Museum</ref>, il-<hi rend="italic">Veduta ta' Arco</hi> issa fil-<ref target="https://mt.wikipedia.org/wiki/Louvre">Louvre</ref>, u dik ta' <ref target="https://mt.wikipedia.org/wiki/Innsbruck">Innsbruck</ref> li qiegħda <ref target="https://mt.wikipedia.org/wiki/Oxford">Oxford</ref>; Jekk inqabblu dawn il-veduti ma' dawk li kien pinġa qabel mar l-Italja insibu li huma mwettqin b'id ħafna iżjed merħija u ħielsa.</p>
Lura f'pajjiżu
<figure><caption><hi rend="italic">Il-melankolija (Melencolia I)</hi> (1514)</caption></figure>
<p>Meta mar lura l-Ġermanja żviluppa ħila tremenda fis-sengħa tal-bulin <ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u wettaq sensiela ta' pitturi li huma kapulavuri kemm min-naħa tat-teknika u kemm minn dik ta' konċentrazzjoni tal-għaġeb. Il-quċċata ta' dan il-perijodu kienu tliet xogħlijiet allegoriċi, <hi rend="italic">Il-kavalier, il-mewt u x-xitan</hi>, <hi rend="italic">San Ġlormu fiċ-cella</hi> u <hi rend="italic">Il-melankolija (Melencolia I)</hi> (1514). <ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-1512 inħatar pittur tal-qorti ta' Massimiljanu I u fl-1520 żar il-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref> biex jiġi kkonfermat bħala pittur tal-qorti tas-suċċessur Karlu V. Hawn waqa' taħt l-influwenza ta' Lucas Hugenszoon, imsejjaħ <ref target="https://mt.wikipedia.org/wiki/Lucas_van_Leyden">Lucas van Leyden</ref> u għamel kuntatt ma' pitturi fjammingi li x’aktarx ħajruh jintefa' iżjed fuq ix-xogħol ta' ritrattista, billi l-borgeżija tal-bliet, li f'dal perijodu kienet laħqet l-ogħla prosperità, kienet trid ir-ritratti u kienet lesta li tħallas għalihom. Bejn l-1521u l-1526 wettaq il-kapulavuri tas-snin tal-maturità tiegħu, ritratti u kwadri ta' suġġett reliġjuż. Fost tal-ewwel l-ikbar huma dawk ta' <hi rend="italic">Bernhard von Rasten</hi>, <hi rend="italic">Hieronymus Holzschuler</hi>, <hi rend="italic">Jakob Muffel</hi> u <hi rend="italic">Johann Kleberger</hi>. Fost tat-tieni l-<hi rend="italic">Erba' Appostli</hi>, huma xhieda tal-ispiritwalità li mmaturat bil-miġja tar-riforma luterana u huma wkoll il-quċċata tat-tfittix tiegħu għas-sbuħija tal-espressjoni u għall-preċiżjoni fir-rappreżentazzjoni tal-bniedem u tal-prospettiva tal-ispazju.</p>
<p>Waqt is-soġgorn fil-Pajjiżi l-Baxxi, Dürer mar Zeeland biex jara b’għajnejh skeletru ta' <ref target="https://mt.wikipedia.org/wiki/Baliena">baliena</ref> li kien daħħal il-baħar. Meta wasal ma sabux għax il-baħar kien diġà karkru l-barra. Li ħa minn dan il-vjaġġ kien tip gravi ta' <ref target="https://mt.wikipedia.org/wiki/Malarja">malarja</ref> li billi ma ħax ħsiebha qatt ma fieq minnha.</p>
<p>Dürer, wara li kien ilu marid għal xi żmien, miet fis-6 ta' April 1528 u ndifen fiċ-ċimiterju tal-knisja ta' San Ġwann f'Nurimberga, fejn għadhom jistrieħu l-fdalijiet tiegħu. Fuq il-lapida hemm minquxa l-iskrizzjoni bil-Latin iddettata mill-ħabib tiegħu, l-umanista Willibald Pirckheimer, li tgħid: "Dak li kien mortali f'Albrecht Dürer qiegħed jistrieħ f'dan il-qabar".</p>
<p>Billi ma kellux ulied, il-mara ħallielha d-dar u somma sewwa ta' flus (kien wieħed minn l-għaxar ċittadini l-iżjed għonja ta' Nurimberga).</p>
Dürer it-teorista
<p>Fix-xogħlijiet teoretiċi kollha tiegħu biex jesprimi t-teoriji tiegħu bl-ilsien Ġermaniż minflok bil-Latin, Dürer kien juża espressjonijiet grafiċi meħudin mil-lingwa ordinarja tan-nies tas-sengħa. Pereżempju, 'Schneckenlinie' ('linja ta' bebbuxu') kien it-terminu li uża għall-forma ta' spiral. Hekk Dürer ikkontribwixxa għall-espansjoni tal-proża Ġermaniża li inbdiet minn <ref target="https://mt.wikipedia.org/wiki/Martin_Luteru">Martin Luteru</ref> bit-traduzzjoni tiegħu tal-<ref target="https://mt.wikipedia.org/wiki/Bibbja">Bibbja</ref>.<ref target="https://mt.wikipedia.org/wiki/Il-Paġna_prinċipali#cite_note-Panofsky-3">[3]</ref></p>
L-Erba' kotba fuq il-Kejl
<p>Ix-xogħol ta' Dürer fuq il-<ref target="https://mt.wikipedia.org/wiki/Ġeometrija">ġeometrija</ref> jissejjaħ <hi rend="italic">l-Erba' Kotba fuq it-Kejl</hi> (Underweysung der Messung mit dem Zirckel und Richtscheyt). L-ewwel ktieb jikkonċentra fuq il-ġeometrija linjari. Fost il-kostruzzjonijiet ġeometriċi ta' Dürer hemm eliċi, konkojdi u epiċiklojdi. Kien ispirat minn <ref target="https://mt.wikipedia.org/wiki/Apollonju">Apollonju</ref>, u l-ktieb ta' <ref target="https://mt.wikipedia.org/wiki/Johannes_Werner">Johannes Werner</ref> li deher fl-1522, 'Libellus super viginti duobus elementis conicis'. It-tieni ktieb jgħaddi għall-ġeometrija f’żewġ dimensjonijiet, jiġifieri, l-kostruzzjoni ta' poligoni regolari. Hawn Dürer iffavorixxa l-metodi ta' <ref target="https://mt.wikipedia.org/wiki/Tolemew">Tolemew</ref> iżjed minn ta' <ref target="https://mt.wikipedia.org/wiki/Ewklide">Ewklide</ref>. It-tielet ktieb japplika dawn il-prinċipji fl-<ref target="https://mt.wikipedia.org/wiki/Arkitettura">arkitettura</ref>, <ref target="https://mt.wikipedia.org/wiki/Enġinerija">enġinerija</ref> u t-<ref target="https://mt.wikipedia.org/wiki/Tipografija">tipografija</ref>.</p>
<p>Fl-arkitettura Dürer jiċċita 'l <ref target="https://mt.wikipedia.org/wiki/Vitruvju">Vitruvju</ref> imma fl-istess ħin jiżvilluppa id-disinji u kolonni klassiċi tiegħu. Fit-tipografija jiddeskrivi il-kostrużżjoni ġeometrika tal-alfabet Latin ibbażata fuq it-Taljani ta' qabel. Però, il-kostruzzjoni tal-alfabet Gotiku ibbażaha fuq sistema modulari differenti għal kollox. Ir-raba' ktieb ikompli mal-ewwel u t-tieni billi jmur għal forom fi tliet dimensjonijiet u l-kostruzzjoni tal-poliedri. Hawn Dürer jiddiskuti l-ħames solidi <ref target="https://mt.wikipedia.org/wiki/Platone">Platoniċi</ref> kif ukoll is-seba' solidi semi-regolari ta' <ref target="https://mt.wikipedia.org/wiki/Arkimede">Arkimede</ref> u xi ftit li kien ivvinta hu. F’dawn kollha, Dürer juri l-oġġetti fl-iżvilupp fil-pjan. Fl-aħħar, Dürer jiddiskuti l-Problema Deljan u jimxi għall-'construzione legittima', metodu tat-tpinġija tal-kubu f'żewġ dimensjonijiet bill-prospettiva linjari. Kien f'<ref target="https://mt.wikipedia.org/wiki/Bolonja">Bolonja</ref> li Dürer tgħallem (jista' jkun minn Luca Pacioli jew minn Bramante) il-prinċipji tal-prospettiva linjari, u hu ċar li sar jaf bil-'costruzione legittima' minn deskrizzjoni ta' dawn prinċipji li, dak iż-żmien, kienet tinsab biss fit-trattat mhux ippublikat ta' Piero della Francesca. Kien jaf ukoll bill-'kostruzzjoni abbrevjata' kif iddeskriviha Alberti u l-kostruzzjoni ġeometrika tad-dell, teknika ta' <ref target="https://mt.wikipedia.org/wiki/Leonardo_da_Vinci">Leonardo da Vinci</ref>. Minkejja li Dürer m’għamilx innovazzjonijiet f'dawn l-oqsma, hu importanti bħala l-ewwel Ewropew tat-tramuntana li ttratta r-rapprezentazzjoni viżwali b'mod xjentifiku, waqt li fehem il-prinċipji <ref target="https://mt.wikipedia.org/wiki/Ewklide">Ewklidej</ref>. Barra dawn il-kostruzzjonijiet ġeometriċi, Dürer fl-aħħar ktieb <hi rend="italic">Underweysung der Messung</hi> jiddiskuti għadd ta' mekkaniżmi għat-tpinġija bil-prospettiva mill-mudelli, bħall-<ref target="https://mt.wikipedia.org/wiki/Camera_lucida">camera lucida</ref> u bl-inċiżoniet fl-injam jagħti stampi ta' dawn il-metodi, sikwit riprodotti f'diskussjonijiet fuq il-prospettiva.</p>
L-Erba' Kotba fuq il-Proporzjonijiet Umani
<figure><caption>Paġna titulari ta' <hi rend="italic">Vier Bücher von menschlicher Proportion</hi> fejn tidher il-monogramma ta' Albrecht Dürer</caption></figure>
<p>Ix-xogħol ta' Dürer fuq il-proporzjonijiet tal-ġisem tal-bniedem jissejjaħ <hi rend="italic">L-Erba' Kotba fuq il-Proporzjonijiet Umani</hi> ('Vier Bücher von Menschlicher Proportion) tal-1528. L-ewwel ktieb, li l-parti l-kbira tiegħu kienet komposta sal-1512/13 u li tlesta fl-1523, juri ħames tipi ta' figuri maskili u feminili mibnijin b'mod differenti, il-partijiet kollha tal-ġisem espressi fi frazzjonijiet tat-tul sħiħ. Dürer ibbaża dawn il-kostruzzjonijiet fuq <ref target="https://mt.wikipedia.org/wiki/Vitruvju">Vitruvju</ref> u kejl empiriku ta' "bejn mittejn u tliet mitt bniedem ħaj,"<ref target="https://mt.wikipedia.org/wiki/Il-Paġna_prinċipali#cite_note-Panofsky-3">[3]</ref> fi kliemu stess. It-tieni ktieb fih tmien tipi oħra, mhux maqsumin fi frazzjonijiet imma f'sistema Albertina, li Dürer x'aktarx kien tgħallem mill-ktieb ta' <ref target="https://mt.wikipedia.org/wiki/Francesco_di_Giorgio">Francesco di Giorgio</ref>, <hi rend="italic">De harmonica mundi totius</hi> tal-1525. Fit-tielet ktieb, Dürer jagħti l-prinċipji li bihom il-figuri jistgħu jiġu modifikati, fosthom is-simulazzjoni <ref target="https://mt.wikipedia.org/wiki/Matematika">matematika</ref> ta' mirja konvessi u konkavi; hawn Dürer jittratta wkoll il-fiżjonomija umana. Ir-raba' ktieb hu dedikat għat-teorija tal-muviment.</p>
<p>Miżjud mat-tielet ktieb, però, hemm saġġju komplut fih innifsu fuq l-estetika, li Dürer ħadem fuqu bejn l-1512 u l-1528, u fih insiru nafu bit-teoriji tiegħu fuq is-‘sbuħija ideali'. Dürer ċaħad il-kunċett ta' sbuħija oġġettiva ta' Alberti, u ppropona idea relativista ta' sbuħija bażata fuq il-varjetà. Madan kollu, Dürer baqa jemmen li l-verità hi moħbija fin-natura, u li hemm regoli li jordnaw is-sbuħija, allavolja sabha diffiċli li jiddefinixxi kriterji għalihom. Fl-1512/13 it-tliet kriterji tiegħu kienu l-utilità ('Nutz'), il-pjaċir ('Wohlgefallen') u l-medju hieni ('Mittelmass'). Però, kontra Alberti u Leonardo, dak li Dürer kien jinkwieta l-iżjed fuqu ma kienx li jifhem il-kunċett astratt tas-sbuħija imma kif artista jista' joħloq xbiehat sbieħ. Bejn l-1512 u l-verżjoni finali fl-1528, l-opinjoni ta' Dürer żviluppat milli jaħseb li l-kreatività umana hi spontanja jew ispirata għal kunċett ta' 'sinteżi interna selettiva'.<ref target="https://mt.wikipedia.org/wiki/Il-Paġna_prinċipali#cite_note-Panofsky-3">[3]</ref> Fi kliem ieħor, li artista jibni fuq l-għana u r-rikkezza tal-esperjenzi viżwali biex jimmaġina oġġetti sbieħ.</p>
Xogħlijiet
Pitturi
<list type="unordered"><item><hi rend="italic">Il-Madonna bil-Bambin</hi>, <ref target="http://www.metmuseum.org/Works_of_Art/viewOne.asp?dep=11&amp;viewmode=1&amp;item=17%2E190%2E5&amp;section=smi#a">Metropolitain Museum of Arts, New-York</ref></item>
<item><hi rend="italic">Albrecht Dürer il-missier</hi>, 1490, Uffizi, Firenze</item>
<item><hi rend="italic">Barbara Dürer, imwielda Holper</hi>, c. 1490-1493, Germanisches Nationalmuseum, Nurimberga</item>
<item><hi rend="italic">Awtoritratt fl-età ta' 22 sena</hi> jew <hi rend="italic"> Awtoritratt bil-fjura tax-xewk</hi>, 1493, Musée du Louvre, Pariġi</item>
<item><hi rend="italic">Frederiku l-Għaref </hi>, 1496, Staatliche Museen Berlin</item>
<item><hi rend="italic">Missier il-pittur</hi>, 1497, National Gallery, Londra</item>
<item><hi rend="italic">Awtoritratt fl-età ta' 26 sena</hi>, 1498, Musew tal-Prado, Madrid</item>
<item><hi rend="italic">It-titular Paumgartner</hi> 1498, Alte Pinakothek, Münich</item>
<item><hi rend="italic">Oswald Krell</hi>, 1499, Alte Pinakothek, München</item>
<item><hi rend="italic">Elsbeth Tucher</hi>, 1499, Staatliche Kunstsammlungen, Kassel</item>
<item><hi rend="italic">It-Tniżżil mis-Salib</hi>, c. 1500-1503, Alte Pinakothek, München</item>
<item><hi rend="italic">Awtoritratt fl-età ta' 28 sena</hi> jew <hi rend="italic"> Awtoritratt bil-pelliċċja</hi>, 1500, Alte Pinakothek, München (iġġib l-iskrizzjoni: <hi rend="italic">Albertus Durerus Noricus ipsum me propriis sic effingebam coloribus œtatis anno XXVIII</hi>)</item>
<item><hi rend="italic">Erkole joqtol l-għasafar tal-lag ta' Stinfalja</hi>, 1500, Germanisches Nationalmuseum, Nurimberga</item>
<item><hi rend="italic">L-Artal ta' Baumgärtner</hi>, 1503, Alte Pinakothek, München</item>
<item><hi rend="italic">L-Adorazzjoni tal-maġi</hi>, 1504, Uffizi, Firenze</item>
<item><hi rend="italic">Ritratt ta' mara żagħżugħa Venezjana</hi>, 1505, Kunsthistorisches Museum, Vjenna</item>
<item><hi rend="italic">Burkard von Speyer</hi>, 1506, Windsor Castle</item>
<item><hi rend="italic">Kristu fost l-Għorrief</hi>, 1506, Fundacion Coleccion Thyssen-Bornemisza, Madrid</item>
<item><hi rend="italic">Ritratt ta' mara żagħżugħa Venezjana</hi>, c. 1506, Staatliche Museen zu Berlin</item>
<item><hi rend="italic">Madonna bl-ekru<ref target="https://mt.wikipedia.org/wiki/Il-Paġna_prinċipali#cite_note-ekru-4">[4]</ref></hi>, 1506, Staatliche Museen zu Berlin</item>
<item><hi rend="italic"><ref target="http://upload.wikimedia.org/wikipedia/commons/7/70/Albrecht_D%C3%BCrer_099.jpg">Il-Madonna tal-festa tar-Rużarju</ref></hi>, 1506, Gallerija Nazzjonali ta' Praga,</item>
<item><hi rend="italic">Adam</hi> u <hi rend="italic">Eva</hi>, 1507, Uffizi, Firenze</item>
<item><hi rend="italic">Il-Martirju ta' għaxart elef insara</hi>, 1508, Kunsthistorisches Museum, Vjenna</item>
<item><hi rend="italic">It-Trinità Mqaddsa</hi>, 1511, Kunsthistorisches Museum, Vjenna</item>
<item><hi rend="italic">Ritratt ta' Raġel</hi>, 1512-1514, Szepmuveseti Muzeum, Budapest</item>
<item><hi rend="italic">L-Imperatur Karlumanju</hi> et <hi rend="italic">L-Imperatur Siġiżmondu</hi>, 1513, Germanisches Nationalmuseum, Nurimberga</item>
<item><hi rend="italic">Mikiel Wolgemut</hi>, 1516, Germanisches Nationalmuseum, Nurimberga</item>
<item><hi rend="italic">L-Appostlu Filippu</hi>, 1516, Uffizi, Firenze (iġġib l-iskrizzjoni: <hi rend="italic">SANCTE PHILIPPE ORATE PRO NOBIS 1516</hi>)</item>
<item><hi rend="italic">Sant'Anna u l-Madonna bil-Bambin</hi>, 1519, Metropolitan Museum of Art, New York</item>
<item><hi rend="italic">Jakob Fugger</hi>, Staatsgalerie, Städtische Kunstsammlungen, Augsburg, 1519</item>
<item><hi rend="italic">L-Imperatur Massimilljanu I</hi>, Kunsthistorisches Museum, Vjenna, 1519</item>
<item><hi rend="italic">Bernard von Reesen</hi>, 1521, Dresden Gallery, Dresden</item>
<item><hi rend="italic">Ritratt ta' Raġel</hi>, 1524, Musew tal-Prado, Madrid</item>
<item><hi rend="italic">Hieronymus Holzschuher</hi>, 1526, Staatliche Museen zu Berlin</item>
<item><hi rend="italic">Jakob Muffel</hi>, 1526, Staatliche Museen zu Berlin</item>
<item><hi rend="italic">Johannes Kleberger</hi>, 1526, Kunsthistorisches Museum, Vjenna</item>
<item><hi rend="italic">Sant Ġwann l-Evanġelista u San Pietru</hi> u <hi rend="italic">San Pawl u San Mark</hi>, 1526, Alte Pinakothek, München (magħruf ukoll bħala <hi rend="italic">L-Erba' appostli</hi> jew <hi rend="italic">L-Erba' temperamenti</hi>)</item></list>
Inċiżjonijiet
Inċiżjonijiet fl-injam
Inċiżjonijiet waħdiet
<list type="unordered"><item><hi rend="bold">1493-1495</hi>: <hi rend="italic">Il-Madonna fuq it-tron</hi>, c.1493; <hi rend="italic">Il-martirju ta' San Bastjan</hi>, c.1495; <hi rend="italic">San Kristoferu</hi>, c. 1495; <hi rend="italic">Il-kruċifissjoni ta' Kristu l-kbira</hi>, c.1495; <hi rend="italic">Il-bikja l-kbira</hi>, c.1495.</item></list>
<list type="unordered"><item><hi rend="bold">1496-1498</hi>: <hi rend="italic">Il-ġlieda ta' Erkole u Kaku</hi>, c.1496; <hi rend="italic">Is-Sifilide</hi>, c.1496; <hi rend="italic">Il-banju tal-irġiel</hi>, c.1496; <hi rend="italic">Kavalieri u merċenarji</hi>, c.1496-1497; <hi rend="italic">Is-Sagra Familja</hi>, c. 1496-1497; <hi rend="italic">Sansun jegħleb l-iljun</hi>, c.1496-1497; <hi rend="italic">Il-martirju ta' Santa Katarina</hi>, c.1497-1498; <hi rend="italic">Is-Sagra Familja bi tlett ifniek</hi>, c. 1497; <hi rend="italic">Il-martirju ta' San Ġwann l-Evanġelista</hi>, c. 1497-1498; <hi rend="italic">Il-viżżjoni tas-seba' gandlieri</hi>, c. 1497-1498; <hi rend="italic">San Ġwann jitlob 'lis-smewwiet</hi>, c. 1497-1498; <hi rend="italic">L-erba' kavalieri</hi>, c. 1497-1498; <hi rend="italic">Il-waqa' tal-kwiekeb</hi>, c. 1497-1498; <hi rend="italic">L-erba' anġli jżommu r-riħ u d-dlik tal magħżulin</hi>, c. 1497-1498; <hi rend="italic">Is-seba' daqqiet tat-trumbetti tal-anġli</hi>, c. 1497-1498; <hi rend="italic">L-erba anġli tal-Ewfrate</hi>, c. 1497-1498; <hi rend="italic">San Ġwann jibla' l-ktieb</hi>, c. 1497-1498; <hi rend="italic">Il-mara liebsa x-xemx u d-dragun b'seba' rjus</hi>, c. 1497-1498; <hi rend="italic">Il-ġlieda ta' San Mikiel kontra d-dragun</hi>, c. 1497-1498; <hi rend="italic">Id-dragun b'seba' rjus u l-bhima bil-qrun ta' muntun</hi>, c. 1497-1498; <hi rend="italic">L-adorazzjoni tal-ħaruf - L-għanja tal-magħżulin</hi>, c. 1497-1498; <hi rend="italic">Il-qaħba tal-Babilonja</hi>, c. 1497-1498; <hi rend="italic">Koppja żagħżugħa u l-mewt</hi> jew <hi rend="italic">Il-passiġġata</hi>, c. 1497-1498; <hi rend="italic">Il-Mostru tal-baħar</hi> jew <hi rend="italic">Ir-rapiment ta' Amimone</hi>, c. 1498; <hi rend="italic">L-għaxart elef maqtula ta' Nikodemja</hi>, c.1497-98.</item></list>
<list type="unordered"><item><hi rend="bold">1500-1502</hi>: <hi rend="italic">San Sibaud fuq kolonna</hi>, c.1500; <hi rend="italic">Is-Sagra familja taħt il-portiku</hi>, c.1500-1501; <hi rend="italic">San Kristofru u l-qatgħa għasafar </hi>, c.1500-1502; <hi rend="italic">San Franġisk jirċievi l-istigmata </hi>, c.1500-1502; <hi rend="italic"> Ex-libris ta' Willibald Pirckheimer</hi>, c.1500-1503; <hi rend="italic">Nemeżi</hi> jew <hi rend="italic">Ix-xorti t-tajba</hi>, c. 1501; <hi rend="italic">San Ewstaċju</hi>, c. 1501; <hi rend="italic">San Ġwann l-għammied u Onufriju bil-kuruna tal-luppolu</hi>, c.1502;<hi rend="italic">San Antnin u San Pawl</hi>, c.1502;<hi rend="italic">San Ġorġ fuq iż-żiemel </hi>, c. 1502-1503; <hi rend="italic">Kalvarju (Il-kruċifissjoni ta' Kristu ż-żgħira)</hi>, c. 1502-1503.</item></list>
<list type="unordered"><item><hi rend="bold">1503-1508</hi>: <hi rend="italic">Is-Sagra Familja u l-ħames anġli </hi>, c.1503; <hi rend="italic">San Nikola, San Erażmu u San Ulriku</hi>, c.1503-1505; <hi rend="italic">San Stiefnu, San Sistu u San Lawrenz </hi>, c. 1503-1505; <hi rend="italic">San Ġlormu jagħmel il-penitenza</hi>, c. 1506; <hi rend="italic">It-tqarbina ta' kuljum ta' Marija-Maddalena </hi>, c.1503-1508.</item></list>
<list type="unordered"><item><hi rend="bold">1510-1511</hi>: <hi rend="italic">Il-Mewt u l-merċenarju</hi>, 1510; <hi rend="italic">L-għalliem</hi>, 1510; <hi rend="italic">Kristu fuq is-salib ma' Marija u Ġwanni </hi> 1510; <hi rend="italic">In-niedem (Ir-re David jagħmel il-penitenza)</hi>, c.1510; <hi rend="italic">San Ġwann l-Għammied b'rasu maqtugħa</hi>, 1510; <hi rend="italic">San Ġlormu fiċ-ċella tiegħu</hi>, 1511; <hi rend="italic">San Ġwann quddiem il-Madonna</hi>, c. 1511; <hi rend="italic">Il-quddiesa ta' San Girgor </hi>, 1511; <hi rend="italic">San Kristofru </hi>, 1511; <hi rend="italic">L-adorazzjoni tal-maġi</hi>, 1511; <hi rend="italic">Is-Sagra Familja u żewġ anġli jdoqqu</hi>, 1511; <hi rend="italic">Is-Sagra Familja taħt is-sigra</hi>, 1511; <hi rend="italic">Kain joqtol lil Abel</hi>, 1511; <hi rend="italic">Salomè iġġib ras San-Ġwann lil Erodi</hi>, 1511; <hi rend="italic">It-Trinità Mqaddsa</hi>, 1511.</item></list>
<list type="unordered"><item><hi rend="bold">1512-1518</hi>: <hi rend="italic">San Ġlormu fil-grotta</hi>, 1512; <hi rend="italic">Armarji għal Kristuoph Scheurl</hi>, c.1512-1514; <hi rend="italic">Armarji tal-astronomu tal-qorti, Johannes Stabius</hi>, c.1512-1517; <hi rend="italic">San Keloman </hi>, 1513; <hi rend="italic"> Ġardinar b'xitla tad-dielja</hi>, c. 1515; <hi rend="italic">Il-Qaddisin protetturi tal-Awstrija</hi>, 1515; <hi rend="italic"> Marija ma' San Ġwann l-Għammied, San Bruno u xi Kartużjani</hi>, 1515; <hi rend="italic">Ir-rinoċeronte</hi>, 1515; <hi rend="italic">Kokka tiġġieled mal-għasafar</hi>, c. 1515-1516; <hi rend="italic"> Ex-libris ta' Hieronymus Ebner membru tal-kunsill ta' Nurimberga</hi>, 1516; <hi rend="italic"> Kristu fuq is-salib b’burdura ta' anġli </hi>, 1516; <hi rend="italic">Kristu fuq is-salib ma' tliet anġli</hi>, c.1516; <hi rend="italic">Kristu fuq is-salib</hi>, c. 1516-1520; <hi rend="italic">Marija reġina tal-anġli</hi>, 1518;<hi rend="italic">San Sibaud </hi>, 1518; <hi rend="italic">ritratt tal-imperatur Massimiljanu I</hi>, c.1519.</item></list>
<list type="unordered"><item><hi rend="bold">1520-1526</hi>: <hi rend="italic">Pressa tal-istamperija</hi>, 1520; <hi rend="italic">Ulrich Varnbühler, kunsillier ta' l-imperatur</hi>, 1522; <hi rend="italic"> Iċ-ċena</hi>, 1523; <hi rend="italic">Is-Sagra familja fuq il-bank tal-ħaxix</hi>, 1526; <hi rend="italic">Il-poeta Latin Eobanus Hessus</hi>, 1526.</item></list>
Inċiżjoniet f'sensiela
<list type="unordered"><item><hi rend="bold">Il-passjoni Albertina</hi>, c.1495; sensiela ta' erba' folji. "Qabel sewwa ma kien sab l-istil grandjuż tal-Apokalissi, Dürer kien iddisinja fuq il-blokok dik li tissejjaħ il-passjoni Albertina (...). L-influwenza Taljana hawn titħallat ma' dik ta' Schongauer." Musper.<hi rend="italic">Il-flagellazzjoni du Kristu</hi>, <hi rend="italic">L-inkurunazzjoni bix-xewk</hi>, <hi rend="italic">Kristu jġorr is-salib</hi>, <hi rend="italic">Kristu fuq is-salib</hi>.</item></list>
<list type="unordered"><item><hi rend="bold">L-Apokalissi</hi>, 1496-1498: L-unika sensiela li Dürer għamel f'daqqa. "Dan kien l-ewwel ktieb maħluq u ppublikat esklużivament minn artista", <ref target="https://mt.wikipedia.org/wiki/Il-Paġna_prinċipali#cite_note-Panofsky-3">[3]</ref> p. 53.<hi rend="italic">San Ġwann quddiem Il-Madonna</hi>, <hi rend="italic">Il-martirju ta' San Ġwann </hi>, <hi rend="italic">San Ġwann jara seba' gandlieri</hi>, <hi rend="italic"> San Ġwann quddiem Alla u x-Xjuħ</hi>, <hi rend="italic">L-erba' kavalieri tal-Apokalissi</hi>, <hi rend="italic">Is-sitt siġill</hi>, <hi rend="italic">Erba' anġli jżommu l-erba' rjieħ tad-dinja</hi>, <hi rend="italic">Is-seba' anġli jdoqqu t-trumbetti</hi>, <hi rend="italic">L-erba' anġli tal-Ewfrate</hi>, <hi rend="italic"> San Ġwann jibla' l-ktieb tal-Ħajja</hi>, <hi rend="italic">Mara liebsa x-xemx u d-dragun b'seba' rjus</hi>, <hi rend="italic">San Mikiel jitfa' fl-art id-dragun</hi>, <hi rend="italic">Il-dragun b'seba' rjus u l-bhima bil-qrun ta' muntun</hi>, <hi rend="italic">L-innu tal-magħżulin</hi>, <hi rend="italic">Il-qaħba tal- Babilonja</hi>, <hi rend="italic">L-anġlu u l-muftieħ tal-għammieq</hi>.</item></list>
<list type="unordered"><item><hi rend="bold">Il-Passjoni l-kbira</hi>, 1511: "Matul il-vjaġġ tiegħu fil-Pajjiżi l-Baxxi, għal dan ix-xogħol important li kien ħa jiġi kkupjat kullimkien, Dürer talab sommom ta' flus konsiderevoli" <ref target="https://mt.wikipedia.org/wiki/Il-Paġna_prinċipali#cite_note-5">[5]</ref><hi rend="italic">Iċ-Ċena, </hi>Kristu fil-ġnien taż-żebbuġ<hi rend="italic">, </hi>L-arrest ta' Kristu<hi rend="italic">, </hi>Il-flagellazzjoni ta' Kristu<hi rend="italic">, </hi>Kristu quddiem il-poplu, Ecce homo<hi rend="italic">, </hi>Kristu jġorr is-salib<hi rend="italic">, </hi>Kristu fuq is-salib<hi rend="italic">, </hi>Il-lamentazzjoni<hi rend="italic">, </hi>Il-dfin ta' Kristu", "Kristu jinżel l-infern<hi rend="italic">, </hi>Il-qawmien mill-mewt<hi rend="italic">.</hi></item></list>
<list type="unordered"><item><hi rend="bold">Il-Ħajja tal-Madonna </hi>, 1511: sensiela ta' għoxrin folja. Kien fuq dan is-sett li Vasari qal: "Il-<hi rend="italic">Ħajja tal-Madonna</hi> hi tant sabiħa li hu impossibbli li jsir xi ħaġa aħjar, fil-pjan tal-kompożizzjoni, l-prospettiva u l-arkitettura, fl-ilbies u l-uċuħ, tal-iżjed xjuħ u l-iżjed żagħżagħ".<hi rend="italic">Is-sagrifiċċju ta' Ġwakkin</hi>, <hi rend="italic">Ġwakkin jieħu l-aħbar</hi>, <hi rend="italic">Ġwakkin u Anna fil-portiku ndurat</hi>, <hi rend="italic">It-twelid tal-Madonna</hi>, <hi rend="italic">Preżentazzjoni tal-Madonna fit-tempju</hi>, <hi rend="italic">Iż-żwieġ tal-Madonna</hi>, <hi rend="italic">L-annunzjazzjoni</hi>, <hi rend="italic">Iż-żjara</hi>, <hi rend="italic">It-twelid ta' Kristu</hi>, <hi rend="italic">Il-ċirkonċizzjoni ta' Kristu</hi>, <hi rend="italic">L-adorazzjoni tal-maġi</hi>, <hi rend="italic">Il-preżentazzjoni fit-tempju</hi>, <hi rend="italic">Il-ħarba lejn l-Eġittu</hi>, <hi rend="italic">Is-serħa fil-ħarba lejn l-Eġittu (Is-Sagra Familja f’bitħa)</hi>, <hi rend="italic">Kristu u l-għorrief</hi>, <hi rend="italic">Kristu jitlaq lil ommu</hi>, <hi rend="italic">Il-Mewt tal-Madonna</hi>, <hi rend="italic">L-Assunzjoni</hi>, <hi rend="italic">Il-qima tal-Madonna</hi>.</item></list>
<list type="unordered"><item><hi rend="bold">Il-Passjoni ż-żgħira fuq l-injam</hi>, 1509-1511: sebgħa u tletin inċiżżjoni bil-veres bil-Latin ta' Benedikt Chelidonius. Wieħed jista' jara l-blokok tal-injam fil-British Museum ta' Londra .<hi rend="italic">Adam u Eva fil-ġenna tal-art</hi>, <hi rend="italic">It-tkeċċija mill-ġenna tal-art</hi>, <hi rend="italic">L-annunzjazzjoni</hi>, <hi rend="italic">It-twelid ta' Kristu</hi>, <hi rend="italic">Id-dħul ta' Kristu f'Ġerusalemm</hi>, <hi rend="italic">It-tkeċċija tal-bejjigħa mit-tempju</hi>, <hi rend="italic">Kristu jitlaq lil ommu</hi>, <hi rend="italic">Iċ-Ċena</hi>, <hi rend="italic">Il-ħasil tas-saqajn</hi>, <hi rend="italic">Kristu fil-ġnien taż-żebbuġ</hi>, <hi rend="italic">L-arrest ta' Kristu</hi>, <hi rend="italic">Kristu quddiem Anna</hi>, <hi rend="italic">Kristu quddiem Qajfa</hi>, <hi rend="italic">Kristu mkasbar</hi>, <hi rend="italic">Kristu quddiem Pilatu</hi>, <hi rend="italic">Kristu quddiem Erodi</hi>, <hi rend="italic">Il-flagellazzjoni</hi>, <hi rend="italic">L-inkurazzjoni bix-xewk</hi>, <hi rend="italic">Ecce Homo</hi>, <hi rend="italic">Pilatu jaħsel idejh</hi>, <hi rend="italic">Kristu jġorr is-salib</hi>, <hi rend="italic">Santa Veronika bejn Pietru u Pawlu</hi>, <hi rend="italic">Il-kruċifissjoni</hi>, <hi rend="italic">Kristu fuq is-salib</hi>, <hi rend="italic">Kristu fil-limbu</hi>, <hi rend="italic">It-tniżżil mis-salib</hi>, <hi rend="italic">Il-lamentazzjoni</hi>, <hi rend="italic">Id-dfin ta' Kristu</hi>, <hi rend="italic">L-irxoxt</hi>, <hi rend="italic">Kristu jidher lil ommu</hi>, <hi rend="italic">Kristu ġardinar</hi>, <hi rend="italic">Kristu u l-pellegrini ta' Emmaws</hi>, <hi rend="italic">Tumas ma jemminx</hi>, <hi rend="italic">It-tlugħ is-sema</hi>, <hi rend="italic">Il-Pentekoste</hi>, <hi rend="italic">L-aħħar Ġudizzju</hi> .</item></list>
<list type="unordered"><item><hi rend="bold">L-ark tat-trijonf tal-imperatur Massimiljanu I</hi>, 1515: din inċiżżjoni ġganta fl-injam, magħmula minn 192 blokka . Stabius ħoloq il-pjan, Kölderer ipprovda d-disinn arkitettoniku, Andreae ħa ħsieb l-inċizzjoni u Dürer kien id-disinjatur tal-opra sħiħa.<hi rend="italic">L-ark tat-trijonf </hi>, <hi rend="italic">L-għerusija tal-Imperatur Massimiljanu ma' Marija ta' Borgonja</hi>, <hi rend="italic">Kungress u l-għerusija doppja fi Vjenna</hi>, <hi rend="italic">Il-laqa' Massimiljanu I u Neriku VIII tal-Ingilterra</hi>, <hi rend="italic">San Rokku ta' Treviri</hi>, <hi rend="italic">L-għerusija ta' Filippu ta' Asburgu, msejjaħ is-sabiħ, u Ġovanna ta' Kastilja</hi>, <hi rend="italic">L-imperaturi Teodożju, Arcadju u Onorat</hi>.</item></list>
<list type="unordered"><item><hi rend="bold">Il-Biga trijonfali ż-żgħira jew "It-tieġ Borgondjan"</hi>, 1516-1518.</item></list>
<list type="unordered"><item><hi rend="bold">Il-Biga trijonfali l-kbira tal-Imperatur Massimiljanu I</hi>, 1518.</item></list>
Inċiżjonijiet fir-ramm, inċiżjonijiet bil-ponta niexfa, akkwaforti
<list type="unordered"><item><hi rend="bold">1494-1500</hi>: <hi rend="italic">Ir-raġel vjolenti</hi>, c.1494; <hi rend="italic">Il-konverżjoni ta' San Pawl</hi>, c.1494; <hi rend="italic"> Il-messaġġier il-kbir</hi>, c.1494-1495<hi rend="italic"> Is-Sagra familja u l-mazzarell</hi>, c. 1495; <hi rend="italic"> L-istqarrija ta' mħabba</hi>, c. 1495; <hi rend="italic">Il-kavalier u l-merċenarji</hi>, c. 1495; <hi rend="italic">San Ġlormu fid-deżert</hi>, c.1496; <hi rend="italic">Il-kok u l-mara </hi>, c. 1496; <hi rend="italic">Il-majjal mostru ta' Landster</hi>, c. 1496; <hi rend="italic">Il-penitenza ta' San Kriżostmu</hi>, c.1496; <hi rend="italic">L-iben il-ħali</hi>, c.1496; <hi rend="italic">It-tliet raħħala</hi>, c. 1496-1497; <hi rend="italic">Xbejba fuq iż-żiemel u merċenarju</hi>, c.1496-1497; <hi rend="italic">Il-familja Torka</hi>, c. 1496-1497; <hi rend="italic">Ir-raħħal u l-mara</hi>, c.1496-1497; <hi rend="italic">Il-passiġġata</hi>, c. 1496-1498; <hi rend="italic">Il-Madonna bix-xadina</hi>, c. 1497-1498; <hi rend="italic">Erba' nisa għarwenin (L-erba' sħaħar)</hi>, 1497; <hi rend="italic">Il-ħolma (It-tentazzjoni)</hi>, c. 1497-1498; <hi rend="italic">Il-Levjatan</hi>, c. 1498; <hi rend="italic">San Bastjan mal-kolonna</hi>, c. 1498-1499; <hi rend="italic">Erkole (l-għira)</hi>, c. 1498-1499; <hi rend="italic">Ix-xemx tal-ġustizzja (Sol Justitiae)</hi>, c.1498-1499; <hi rend="italic">Il-Madonna bid-dija tal-glorja</hi>, c. 1498-1500.</item></list>
<list type="unordered"><item><hi rend="bold">1500-1510</hi>: <hi rend="italic">Kristu b'dirajgħ miftuħa</hi>, c.1500; <hi rend="italic">San Ewstakju</hi>, c. 1500-1502; <hi rend="italic">San Bastjan mas-siġra</hi>, c. 1500-1502; <hi rend="italic">Sant'Anna, il-Madonna u l-bambin</hi>, c. 1500-1502; <hi rend="italic">Spirtu bit-targa u l-elmu (Il-glorja)</hi>, c. 1501-1502; <hi rend="italic">Is-saħħara</hi>, c.1501-1502; <hi rend="italic">Nemeżi (Ix-xorti tajba)</hi>, c. 1501-1502; <hi rend="italic">San Ġorġ miexi</hi>, c. 1502-1503; <hi rend="italic">Apollo u Dijana</hi>, c. 1502-1503;<hi rend="italic">Tal-istandard</hi>, c. 1502-1503;<hi rend="italic">Il-Madonna fuq il-bank tal-ħaxix</hi>, 1503; <hi rend="italic">Adam u Eva</hi>, 1504; <hi rend="italic">It-twelid ta' Kristu</hi>, 1504; <hi rend="italic">Il-familja ta' satiri</hi>, 1505; <hi rend="italic">Iż-żiemel żgħir</hi>, 1505; <hi rend="italic">Iż-żiemel kbir, 1505</hi>;<hi rend="italic">San Ġorġ fuq iż-żiemel</hi>, 1508; <hi rend="italic">Il-Madonna bid-dija tal-glorja</hi>, 1508; <hi rend="italic">L-arrest ta' Kristu</hi>, 1508; <hi rend="italic">Kristu fuq is-salib</hi>, 1508; <hi rend="italic"> Kristu mejjet quddiem Marija u Ġwanni </hi>, 1509; <hi rend="italic">Kristu fuq l-għolja taż-żebbuġ </hi>, 1509.</item></list>
<list type="unordered"><item><hi rend="bold">1511-1515</hi>: <hi rend="italic">Il-Madonna bil-lanġasa</hi>, 1511; <hi rend="italic">Kristu fuq is-salib </hi>, 1511; <hi rend="italic">Kristu b'idejh marbutin</hi>, 1512<hi rend="italic"> San Ġlormu hdejn is-salċi</hi>, 1512; <hi rend="italic">Kristu quddiem Qajfa</hi>, 1512; <hi rend="italic"> Kristu quddiem Pilatu</hi>, 1512; <hi rend="italic">Il-flaġellazzjoni ta' Kristu</hi>, 1512; <hi rend="italic">L-inkurunazzjoni bix-xewk</hi>, 1512;<hi rend="italic">Kristu quddiem il-poplu (Ecce Homo)</hi>, 1512; <hi rend="italic">Pilatu jaħsel idejh</hi>, 1512; <hi rend="italic">Kristu jġorr is-salib</hi>, 1512; <hi rend="italic">Il-lamentazzjoni</hi>, 1512; <hi rend="italic">Id-dfin ta' Kristu</hi>, 1512; <hi rend="italic">Kristu jinżel il-limbu</hi>, 1512; <hi rend="italic">Il-Qawmien mill-mewt</hi>; <hi rend="italic">Pietru u Ġwanni jfejqu l-mifluġin</hi>, 1513; <hi rend="italic">Il-maktur ta' Veronika miżmum minn żewġ anġli</hi>, 1513; <hi rend="italic">Il-kavalier, il-Mewt u x-xitan</hi>, 1513; <hi rend="italic">Il-melankolija (Melencolia I)</hi>, 1514;<hi rend="italic">Id-daqqaq taż-żaqq</hi>, 1514; <hi rend="italic">Żewġ raħħala jiżfnu</hi>, 1514; <hi rend="italic">San Ġlormu fiċ-ċella</hi>, 1514; <hi rend="italic">Il-Madonna bil-Bambin quddiem ħajt</hi>, 1514; <hi rend="italic">Madonna bid-dija tal-glorja fuq il-qamar felli</hi>, 1514; <hi rend="italic">L-appostlu Pawlu, 1514</hi>; <hi rend="italic">L-appostlu Tumas</hi>, 1514.</item></list>
<list type="unordered"><item><hi rend="bold">1515-1525</hi>: <hi rend="italic">Kristu bilqegħda</hi>, 1515; <hi rend="italic">Id-disperazzjoni</hi>, 1515; <hi rend="italic">Kristu fuq l-għolja taż-żebbuġ</hi>, 1515; <hi rend="italic">Il-maktur ta' Veronika muri minn anġlu</hi>, 1516; <hi rend="italic">Ir-rapiment fuq unikornu</hi>, 1516;<hi rend="italic">Il-Madonna bid-dija tal-glorja</hi>, 1516; <hi rend="italic">Il-Madonna nkurunata minn żewġ anġli</hi>, 1518; <hi rend="italic">Il-kanun</hi>, 1518; <hi rend="italic">Sant Antnin quddiem il-belt</hi>, 1519; <hi rend="italic">Albrecht von Brandenburg</hi>, 1519; <hi rend="italic"> Raħhal jimxi mal-mara</hi>, 1519; <hi rend="italic">Il-Madonna nkurunata minn anġlu</hi>, 1520; <hi rend="italic">Madonna bil-Bambin fil-fisqija</hi>, 1520; <hi rend="italic">San Kristofru u l-eremita</hi>, 1521; <hi rend="italic">San Kristofru</hi>, 1521; <hi rend="italic">Il-kruċifissjoni</hi>, c.1523; <hi rend="italic">Albrecht von Brandenburg</hi>, 1523; <hi rend="italic">L-appostlu Xmun</hi>, 1523; <hi rend="italic">San Bartilmew</hi>, 1523; <hi rend="italic">Frederiku l-Għaref</hi>, 1524; <hi rend="italic">Willibald Pirckheimer</hi>, 1524; <hi rend="italic">Filippu Melanchton</hi>, 1526; <hi rend="italic">Erażmu ta' Rotterdam</hi>, 1526 <ref target="https://mt.wikipedia.org/wiki/Il-Paġna_prinċipali#cite_note-6">[6]</ref>; <hi rend="italic">L-appostlu Filippu</hi>, 1526.</item></list>
Kitba
<list type="unordered"><item><hi rend="italic"><ref target="http://fermi.imss.fi.it/rd/bdv?/bdviewer/bid=000000921065">Underweysung der Messung mit dem Zirkel und Richtscheyt</ref></hi>, 1525 u 1538 (<hi rend="italic">Istruzzjoni fuq il-kejl bir-riga u l-kumpass</hi>)</item>
<item><hi rend="italic">Arcibus castellisque condendis ac muniendis rationes aliquot</hi>, 1527 (<hi rend="italic">Trattat fuq il-fortifikazzjoni</hi>)</item>
<item><hi rend="italic">Etliche vnderricht, zu befestigung der Stett, Schloß vnd Flecken</hi>, 1527 [mhux konfermat]</item>
<item><hi rend="italic">Hierinn sind begriffen vier bücher von menschlicher Proportion</hi>, 1528 u l-verżjoni bil-Latin <hi rend="italic"><ref target="http://fermi.imss.fi.it/rd/bdv?/bdviewer/bid=000000923837">De Symetria partium in rectis formis humanorum corporum</ref></hi>, 1532 (<hi rend="italic">Trattat fuq il-proporzjonijiet tal-ġisem tal-bniedem</hi>, ippublikat wara mewtu)</item></list>

Gallerija
<list type="unordered">
<item><hi rend="italic">Adam u Eva</hi>, Prado, Madrid, 1507</item>
<item><hi rend="italic">It-Tniżżil mis-Salib</hi>, Alte Pinakothek, Münich, 1500-3</item>
<item><hi rend="italic">Idejn jitolbu</hi>, Albertina, Vjenna, 1508</item>
<item><hi rend="italic">Rinoċeronte</hi>, inċiżjoni fl-injam, 1515</item>
<item>  Monogramma ta' Dürer (1498)</item>
<item><hi rend="italic">Għadira fil-foresta</hi>, British Museum, Londra, 1485</item>
<item>Aworitratt, 1493</item>
<item>Sant Ewstakju, Staatliche Kunsthalle, Karlruhe, madwar 1501</item>
<item><hi rend="italic">L-Imperatur Massimilanu I</hi>, Kunsthistorisches Museum, Vjenna, 1519</item>
<item><hi rend="italic">Jakob Fugger</hi>, Staatsgalerie, Städtische Kunstsammlungen, Augsburg, 1519</item>
<item><hi rend="italic">San Ġwann u San Pietru</hi>, Alte Pinakothek, Münich, 1526</item>
<item><hi rend="italic">San Mark u San Pawl</hi>, Alte Pinakothek, Münich, 1526</item>
<item><hi rend="italic">Hieronymus Holzschuher</hi> Gemäldegalerie der Staatlichen Museen, Berlin, 1526</item>
<item><hi rend="italic">Madonna bl-ekru<ref target="https://mt.wikipedia.org/wiki/Il-Paġna_prinċipali#cite_note-ekru-4">[4]</ref></hi> Gemäldegalerie der Staatlichen Museen, Berlin, 1506</item>
<item><hi rend="italic">Albrecht Dürer il-kbir</hi>, National Gallery, Londra, 1597</item>
<item><hi rend="italic">Elsbeth Tucher</hi>, Hessisches Landesmuseum, Kassel, 1499</item>
<item><hi rend="italic">Il-Martirju ta' għaxart elef insara</hi>, Kunsthistorisches Museum, Vjenna, 1508</item>
<item><hi rend="italic">It-Trinità Mqaddsa</hi>, Kunsthistorisches Museum, Vjenna, 1511</item>
<item><hi rend="italic">L-Appostlu Filippu</hi>, Uffizi, Firenze, 1516</item>
<item><hi rend="italic">It-titular Paumgartner</hi> panew tan-nofs, Alte Pinakothek, Münich, 1498</item>
</list>



Ħoloq esterni

<list type="unordered"><item><ref target="http://www.albrecht-durer.org/">albrecht-durer.org, 350 pittura mill-artist</ref></item>
<item><ref target="http://www.all-art.org/durer/durer1-1.html">Albrecht Dürer fl-"Istorja tal-Arti"</ref></item>
<item><ref target="http://www.museen-sh.de/ml/digicult.php?digiID=200.6885331&amp;s=2">Xogħlijiet Albrecht Dürer</ref></item></list>
</text></body></html>