<html><body><text id="wikipedia_mt_wikipedia_org__25802.html" ns="0" revid="262049" sourceurl="https://mt.wikipedia.org/wiki/Journal_de_Malte" title="Journal de Malte" type="wikipedia">Journal de Malte<figure><caption><hi rend="italic">Journal de Malte</hi>, 1798</caption></figure>
<p>Il-<hi rend="italic"><hi rend="bold">Journal de Malte</hi> </hi> kienet l-ewwel gazzetta ta' <ref target="https://mt.wikipedia.org/wiki/Malta">Malta</ref>, u ġiet ippubblikata bejn Lulju u Settembru tal-1798 matul l-<ref target="https://mt.wikipedia.org/wiki/Malta_taħt_il-Franċiżi">okkupazzjoni Franċiża ta' Malta</ref>. Kienet miktuba bil-<ref target="https://mt.wikipedia.org/wiki/Lingwa_Franċiża">Franċiż</ref> u bit-<ref target="https://mt.wikipedia.org/wiki/Lingwa_Taljana">Taljan</ref>. Jaħsbu li ġew ippubblikati għaxar ħarġiet tal-gazzetta b'kollox, għalkemm sebgħa minnhom biss jidher li għadhom jeżistu llum u mhux ċar jekk it-tlieta l-oħra ntilfux jew qatt ma ġew ippubblikati.</p>
Storja tal-pubblikazzjoni
<p>Fis-27 ta' Ġunju 1798, ftit wara l-Invażjoni Franċiża u l-okkupazzjoni ta' Malta, <ref target="https://mt.wikipedia.org/wiki/Claude-Henri_Belgrand_de_Vaubois">Claude-Henri Belgrand de Vaubois</ref> approva talba li teoretikament kienet tippermetti l-libertà tal-istampa fil-gżejjer. Minkejja dan, il-gvern żamm kontroll sħiħ fuq kwalunkwe pubblikazzjoni.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
<p>Jaħsbu li l-ewwel ħarġa tal-<hi rend="italic">Journal de Malte </hi>ġiet ippubblikata fl-14 ta' Lulju 1798, u din kienet l-ewwel gazzetta li qatt ġiet ippubblikata fil-Gżejjer Maltin. Jeżisti wkoll prospett għal gazzetta oħra intitolata<hi rend="italic"> Malta Libera</hi>, iżda l-ebda kopja ta' din il-pubblikazzjoni qatt ma nstabet sa issa u hemm spekulazzjoni li <hi rend="italic">Malta Libera</hi> seta' kien l-isem oriġinali ppjanat għall-<hi rend="italic">Journal de Malte</hi>, iżda l-isem inbidel qabel ma ġiet ippubblikata l-ewwel ħarġa. Fit-28 ta' Lulju, Jean de Boisredon de Ransijat kiteb lil <ref target="https://mt.wikipedia.org/wiki/Napuljun">Napuljun</ref> li l-għan tal-ġurnal kien "li jissodisfa l-iskop doppju ta' tifħir b'dinjità l-intrapriżi l-ġodda u glorjużi ta' Napuljun, u li jinforma l-Maltin dwar il-vantaġġi tal-unjoni tagħhom ma' Franza."<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref> L-editur tal-gazzetta kien Michel-Louis-Étienne Regnaud de Saint-Jean d'Angély.<ref target="https://mt.wikipedia.org/wiki/Il-Paġna_prinċipali#cite_note-hanley2005-2">[2]</ref></p>
<p>Il-gazzetta kellha ħajja qasira u l-pubblikazzjoni waqfet f’Settembru wara li r-ribelljoni kontra l-okkupazzjoni Franċiża faqqgħet fost il-poplu Malti.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
Format u kontenut
<p>Il-<hi rend="italic">Journal de Malte</hi> kien bilingwi, u kull paġna kienet maqsuma f'żewġ kolonni bit-test <ref target="https://mt.wikipedia.org/wiki/Lingwa_Franċiża">Franċiż</ref> fuq ix-xellug u t-<ref target="https://mt.wikipedia.org/wiki/Lingwa_Taljana">Taljan</ref> fuq il-lemin. Fuq quddiem kien ikollu l-mottu<hi rend="italic"> Liberté, Égalité</hi>, u t-titlu sħiħ tiegħu kien<hi rend="italic"> Journal de Malte. Feuille Nationale, Politique, Morale, Commerciale et Litteraire. </hi>(Ġurnal ta' Malta. Fuljett Nazzjonali, Politiku, Morali, Kummerċjali u Letterarju). <ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
<p>Il-gazzetta kienet forma ta' propaganda,<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref> u kellha l-iskop li tqawwi l-moral tal-gwarniġjun Franċiż kif ukoll tiddottrina l-parti żgħira tal-popolazzjoni Maltija li kienet litterata. L-ewwel paġna tal-<hi rend="italic">Journal</hi> kien fiha l-aħbarijiet, u din kienet segwita minn struzzjonijiet u testi minn Vaubois u Saint-Jean d'Angély.<ref target="https://mt.wikipedia.org/wiki/Il-Paġna_prinċipali#cite_note-hanley2005-2">[2]</ref> Kien jinkludi diskorsi u editorjali jappoġġjaw l-okkupazzjoni Franċiża u ħarġa waħda inkludiet <ref target="https://mt.wikipedia.org/wiki/Ittra_pastorali">ittra pastorali</ref> mill-isqof <ref target="https://mt.wikipedia.org/wiki/Vincenzo_Labini">Vincenzo Labini</ref>.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
Distribuzzjoni
<p>In-numru ta' kopji stampati kien stabbilit għal 500 f'Awwissu 1798, u saru sforzi biex il-gażżetta titqassam kemm fiż-żona urbana madwar il-Port il-Kbir (li tikkonsisti fil-kapitali <ref target="https://mt.wikipedia.org/wiki/Valletta">l-Belt Valletta</ref> , <ref target="https://mt.wikipedia.org/wiki/Furjana">il-Furjana</ref> u t-<ref target="https://mt.wikipedia.org/wiki/Tliet_Bliet">Tliet Ibliet</ref>) kif ukoll fil-bliet u fl-irħula rurali. L-abbonamenti għall-gazzetta kienu jitħallsu lil Matteo Rizzo, il-librar tal-<hi rend="italic"><ref target="https://mt.wikipedia.org/wiki/Librerija_Nazzjonali_ta_'Malta">Bibliotheca Publica</ref></hi>.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
Ħarġiet u kopji li għadhom jeżistu
<p>Jaħsbu li ġew ippubblikati 10 ħarġiet tal-<hi rend="italic">Journal</hi> bejn Lulju u Settembru tal-1798. Id-dati tal-ħruġ skont sors tas-seklu 19 huma kif ġej:<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
<list type="unordered"><item>Ħarġa 1 - 14 ta' Lulju 1798</item>
<item>Ħarġa 2 - 24 ta' Lulju 1798</item>
<item>Ħarġa 3 - 9 ta' Awwissu 1798</item>
<item>Ħarġa 4 - 12 ta' Awissu 1798</item>
<item>Ħarġa 5 - 15 ta' Awwissu 1798</item>
<item>Ħarġa 6 - 18 ta' Awwissu 1798</item>
<item>Ħarġa 7 - 20 ta' Awwissu 1798</item>
<item>Ħarġa 8 - 27 ta’ Awwissu 1798</item>
<item>Ħarġa 9 - 28 ta' Awwissu 1798</item>
<item>Ħarġa 10 - 26 ta' Settembru 1798</item></list>
<p>Hemm sors mill-1916 li qal li fil-fatt kien hemm 12-il ħarġa imma dan ma jistax jiġi vverifikat.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
<p>Hemm seba' ħarġiet miżmumin fil-Bibljoteka Nazzjonali ta' Malta,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> imma l-ħarġiet 2, 5 u 9 huma neqsin. Tnejn mill-kopji ta' ħarġa 10 miżmuma fil-Bibljoteka huma neqsin ukoll. Fis-seba' ħarġiet li baqgħu jeżistu, in-numri tal-paġni jkomplu minn waħda għall-oħra, allura jista' jkun li l-ħarġiet 2, 5 u 9 infatti qatt ma ġew ppubblikati.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref></p>
<p>Hemm erba' ħarġiet tal-<hi rend="italic">Journal</hi> (1, 3, 4 u 10) miżmumin ukoll fil-<ref target="https://mt.wikipedia.org/wiki/Bibliothèque_nationale_de_France">Bibliothèque nationale de France</ref>, f'Pariġi.<ref target="https://mt.wikipedia.org/wiki/Il-Paġna_prinċipali#cite_note-hanley2005-2">[2]</ref></p>
<p>Minkejja li ma damx joħroġ il-<hi rend="italic">Journal de Malte</hi> kellu impatt sinjifikanti bħala l-ewwel gazzetta li qatt ġiet ippubblikata f'Malta. u kkonsidrat bħala il-preċessur tal-<hi rend="italic"><ref target="https://mt.wikipedia.org/wiki/Malta_Government_Gazette">Malta Government Gazette</ref></hi>, li ġiet ippubblikata għall-ewwel darba mill-awtoritajiet kolonjali Brittaniċi fl-1813 u għadha s'issa tiġi ppubblikata mill-Gvern ta' Malta sal-lum.<ref target="https://mt.wikipedia.org/wiki/Il-Paġna_prinċipali#cite_note-times2019-07-14-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-doi-4">[4]</ref></p>
</text></body></html>