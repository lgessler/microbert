<html><body><text id="wikipedia_mt_wikipedia_org__15813.html" ns="0" revid="262630" sourceurl="https://mt.wikipedia.org/wiki/Papat_ta%27_Avignon" title="Papat ta' Avignon" type="wikipedia">Papat ta' Avignon<figure><caption>Il-faċċata tal-Palazz tal-Papiet f'Avignon</caption></figure>
<p>Il-<hi rend="bold">Papat ta' Avignon</hi> jirreferi għar-residenza tal-Papa f'<ref target="https://mt.wikipedia.org/wiki/Avignon">Avignon</ref> (<ref target="https://mt.wikipedia.org/wiki/Franza">Franza</ref>). Din ir-reżidenza 'l bogħod mir-reżidenza storika f'<ref target="https://mt.wikipedia.org/wiki/Ruma">Ruma</ref> (l-<ref target="https://mt.wikipedia.org/wiki/Italja">Italja</ref>) minn żmien <ref target="https://mt.wikipedia.org/wiki/Pietru_(appostlu)">San Pietru</ref>, hi maqsuma f'żewġ perjodi konsekuttivi:</p>
<list type="unordered"><item>L-ewwel perjodu, mill-1309 sal-1378, dak tal-papat ta' Avignon proprju, jikkorrispondi għaż-żmien meta l-<ref target="https://mt.wikipedia.org/wiki/Papa">papa</ref>, rikonoxxut bħala l-uniku mexxej tal-<ref target="https://mt.wikipedia.org/wiki/Knisja_Kattolika_Rumana">Knisja Kattolika Rumana</ref> u l-qorti tiegħu kienu installati fil-belt ta' Avignon minflok f'Ruma.</item>
<item>It-tieni perjodu, mill-1378 sal-1418, jikkorrispondi max-<ref target="https://mt.wikipedia.org/wiki/Xiżma_l-Kbira_tal-Punent">Xiżma l-Kbira tal-Punent</ref> meta żewġ Papiet rivali (u forsi tlieta) riedu jirrenjaw fuq il-Kristjaneżmu, wieħed installat f'Ruma u wieħed f'Avignon.</item></list>
Oriġini
Il-viżjoni politika tal-imperaturi tal-Imqaddes Imperu Ruman Ġermaniku
<figure><caption>Ottun I u l-Papa Ġwanni XII, minjatura tal-1450</caption></figure>
<p>Fis-seklu 9 l-<ref target="https://mt.wikipedia.org/wiki/Imperu_Karolinġjan">Imperu Karolinġjan</ref> sfaxxa. L-awtorità tar-re infexxet fix-xejn, l-iżjed minħabba li l-armata Karolinġjana kienet qiegħda tinħela fuq strateġija offensiva bl-organizzazzjoni ta' kampanji annwali biex jissottomettu lill-ġirien (fil-fatt biex iġegħluhom iħallsu t-tribut). Din il-loġistika tqila ma setgħetx tlaħhaq mal-attakki ta' malajr u bla waqfien mis-<ref target="https://mt.wikipedia.org/wiki/Saraċeni">Saraċeni</ref>, il-<ref target="https://mt.wikipedia.org/wiki/Vikingi">Vikingi</ref> u l-<ref target="https://mt.wikipedia.org/wiki/Maġari">Maġari</ref>, li l-vantaġġ ewlieni tagħhom kien il-mobbiltà<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Għalhekk, id-difiża kellha ssir fuq responsabbiltà lokali. Fis-seklu 10 il-<ref target="https://mt.wikipedia.org/wiki/Kastell">kastelli</ref> infirxu ma' kullimkien, kultant illelagalment u s-sidien tagħhom kienu jipproteġu u jiggvernaw it-territorji ta' madwarhom<ref target="https://mt.wikipedia.org/wiki/Il-Paġna_prinċipali#cite_note-Duby265-2">[2]</ref>. F'dawn iż-żminijiet inċerti ta' invażjonijiet u gwerer privati kontinwi, l-abitanti kienu jinġabru fil-qrib tal-kastell u dan kien jilleġittima l-kastellan u l-<ref target="https://mt.wikipedia.org/wiki/Bannu_(Medjuevu)">bannu sinjorali</ref>. Il-kastellan kien jista' jimponi fuqhom taxxi, tributi, xogħol obbligatorju, u <ref target="https://mt.wikipedia.org/wiki/Bannalità">bannilitajiet</ref> (ħlas għall-użu bil-fors ta' tagħmir manorjali: fran, imtieħen ...) miġburin mis-surġenti tiegħu. Ta' dan, fil-kastell kien ikun hemm l-ikel maħżun għal meta kien ikollhom jiskennu fih fil-każ ta' sakkeġġ<ref target="https://mt.wikipedia.org/wiki/Il-Paġna_prinċipali#cite_note-Duby265-2">[2]</ref>. It-tentattivi biex jiġi nponut id-dritt tal-bannu fuq il-marġini tat-territorju kkontrollat u l-konflitti tas-suċċessjoni minħabba l-introduzzjoni reċenti tad-<ref target="https://mt.wikipedia.org/wiki/Dritt_tal-maġġurask">dritt tal-maġġurask</ref> spiċċaw regolarment fi gwerer privati<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<p><ref target="https://mt.wikipedia.org/wiki/Ottun_I">Ottun I</ref> tal-Imperu Mqaddes li kien għeleb il-<ref target="https://mt.wikipedia.org/wiki/Maġġari">Maġġari</ref> fil-<ref target="https://mt.wikipedia.org/wiki/Battalja_ta'_Lechfeld">Battalja ta' Lechfeld</ref>, ħatar xi isqfijiet bħala vassalli u msaħħaħ bil-klijentela qawwija l-ġdida tiegħu seta' jrażżan il-prinċpijiet Ġermaniċi l-oħra. Hekk seta' jerġa' jibni l-imperu li l-qawwa tiegħu ma kellhiex daqsha fil-Punent u seta' jiffronta lill-papa <ref target="https://mt.wikipedia.org/wiki/Ġwanni_XII">Ġwanni XII</ref> bl-importanza tiegħu. Fit-2 ta' Frar, 962, ġie inkurunat f'<ref target="https://mt.wikipedia.org/wiki/Ruma">Ruma</ref> mill-Papa Ġwanni XII. Ottun I ried jikkontrolla l-elezzjoni papali, u għal dan l-għan ippromulga l-<hi rend="italic"><ref target="https://mt.wikipedia.org/wiki/Privilegium_Ottonianum">privilegium Ottonianum</ref></hi> fit-13 ta' Frar 962 li bih obbliga lill-papiet ġodda kollha li jiedħu ġurament quddiem l-imperatur jew delegat tiegħu qabel jiġu kkonsagrati<ref target="https://mt.wikipedia.org/wiki/Il-Paġna_prinċipali#cite_note-OttonIer-yrub-4">[4]</ref>. Il-kollaborazzjoni mill-qrib bejn dawn iż-żewġ poteri kienet tifavorixxi l-Imperatur: Filwaqt li ta xi privileġġi lis-<ref target="https://mt.wikipedia.org/wiki/Santa_Sede">Santa Sede</ref>, il-<hi rend="italic">Privilegium Ottonianum</hi> qiegħed il-papa taħt it-tutela imperjali. Ottun I ma baqax lura li jniżżel minn papa permezz ta' Kunċilju lil Ġwanni XII li kien ilu jbixkel kontrih mid-963. Barra minn hekk insista li r-Rumani jieħdu ġurament li min ikollu x'jaqsam "ma jtellagħx u ma jaħtarx papa mingħajr il-kunsens tas-Sinjur Ottun jew ibnu" <ref target="https://mt.wikipedia.org/wiki/Il-Paġna_prinċipali#cite_note-OttonIer-yrub-4">[4]</ref>. Allura l-imperatur sar jikkontrolla għal kollox l-elezzjoni tal-papa. Il-vantaġġi għalih kienu konsiderevoli. Ladarba seta' jistrieħ fuq il-kollaborazzjoni tal-papa, l-awtorità imperjali fuq il-knejjes lokali tal-Imqaddes Imperu Ruman saret garantita. L-imperatur imbagħad beda juża l-isqfijiet biex imexxulu l-imperu.</p>
<p>Bħal Ottun I, <ref target="https://mt.wikipedia.org/wiki/Ottun_III">Ottun III</ref> wkoll kien jindaħal fl-affarijiet tal-papat. Beda biex jiżgura li jiġi elett kuġinuh Bruno fis-siġġu papali<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Ħeles mill-inkwiet bejn il-papa u n-nobbli Rumani. F'dokument li ħareġ f'Jannar tal-1001, ir-relazzjonijiet bejn il-Papa <ref target="https://mt.wikipedia.org/wiki/Silvestru_II">Silvestru II</ref> u l-Imperatur ġew definiti mill-ġdid. Ottun III għamilha ċara li d-<ref target="https://mt.wikipedia.org/wiki/Donazzjoni_ta'_Kostantinu">Donazzjoni ta' Kostantinu</ref> kienet falza u rrifjuta li jikkonferma l-<hi rend="italic"><ref target="https://mt.wikipedia.org/wiki/Privilegium_Ottonianum">Privilegium Ottonianum</ref> </hi>. L-imperatur ta lill-papa tmien kontej ta' <ref target="https://mt.wikipedia.org/wiki/Pentapli">Pentapli</ref>, imma dawn kienu b'rigal u mhux bi dritt. L-Imperatur kien iqis lilu nnifsu bħala "lsir tal-appostli", ir-rappreżentant dirett ta' Pietru u responsabbli għall-wirt tiegħu. Hekk qiegħed lilu nifsu fuq l-istess livell bħall-Papa u xtaq jiggverna l-<ref target="https://mt.wikipedia.org/wiki/Kristjaneżmu">Kristjaneżmu</ref> u jippresiedi fuq is-sinodi<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.</p>
Ir-riforma u l-espansjoni tal-Kristjaneżmu
<figure><caption>Il-moviment tal-paċi ta' Alla u t-tliet ordnijiet fis-soċjetà medjevali</caption></figure>
<p>Il-knisja ma żgiċċatx it-tqanqil tas-sekli 9 u 10. Xi karigi ta' superjuri, parrokkjali jew ekleżjastiċi ingħataw 'il-lajċi biex dawn jattiraw il-klijentela, u d-dixxiplina monastika illaxkat, il-livell kulturali tal-qassisin waqa' <ref target="https://mt.wikipedia.org/wiki/Il-Paġna_prinċipali#cite_note-Duby277-7">[7]</ref>. Min-naħa l-oħra il-ftit monasteri li żammew imġiba irreprensibbli kisbu awtorità morali kbira. </p>
<p>Meta bdiet toqrob is-sena elf, kien hemm tiġdid kbir fil-ħerqa reliġjuża. Il-fidili bdew jinteressaw ruħhom ħafna fit-tniddif minn dnubiethom. B'mod partikolari il-monasteri serji bdew jirċievu ħafna donazzjonijiet għall-assuluzzjoni wara l-mewt<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. Iżjed u iżjed nies ta' integrità kbira bdew jintgħażlu bħala abbatijiet u xi wħud minnhom bħal <ref target="https://mt.wikipedia.org/wiki/Guliermu_ta'_Akwitanja">Guliermu ta' Akwitanja</ref> wasal biex ta l-awtonomija u l-immunità lill-monasterji li kienu jagħżlu l-abbati tagħhom. Dan sar fil-każ tal-abbatija ta' Cluny. Xi monasterji oħra użaw ċertifikati foloz ta' immunità biex jiksbu l-awtonomija<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>.</p>
<p>Minn dawn kollha, Cluny kellha l-akbar żvilupp u influwenza. Taħt it-tmexxija dinamika ta' abbatijiet bħal <ref target="https://mt.wikipedia.org/wiki/Odo_ta'_Cluny">Odon</ref>, Maïeul jew Odilon de Mercœur, l-Abbatija ħolqot monasteri oħra marbutin magħha u malajr saret ordni qawwija ħafna (fid-994, l-<ref target="https://mt.wikipedia.org/wiki/Ordni_ta'_Cluny">ordni ta' Cluny</ref> diġà kellha 34 kunvent) )<ref target="https://mt.wikipedia.org/wiki/Il-Paġna_prinċipali#cite_note-balclu-10">[10]</ref>. Waħda mis-saħħiet kbar ta' Cluny kienet li kienet tirrekluta ħafna mill-membri tagħha u partikolarment l-abbatijiet mill-aristokrazija<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
<p>L-ordni appoġġat attivament il-moviment tal-<ref target="https://mt.wikipedia.org/wiki/Paċi_ta'_Alla">Paċi ta' Alla</ref>, li bl-użu tal-mobilizzazzjoni popolari u l-appoġġ tas-setgħat, daħħal il-moralità fl-imġiba tal-kavallieri spiss responsabbli għall-abbużi fl-impożizzjoni tad-dritt tal-bannu. Fil-waqt li għamlet dan, il-Knisja imponiet mudell ta' soċjetà maqsuma fi tliet ordnijiet <ref target="https://mt.wikipedia.org/wiki/Il-Paġna_prinċipali#cite_note-12">[12]</ref>.</p>
<p>L-awtorità tal-imperatur fuq il-vassalli tiegħu kienet dgħajfa u matul ir-renju ta' <ref target="https://mt.wikipedia.org/wiki/Enriku_III">Enriku III</ref>, Konti ta' Tusculum, kien hemm familja Rumana qawwija li kienet tikkmanda l-belt. Billi kienu imdorrijin itellgħu il-papa, ippruvaw jerġgħu jiedħu l-prerogattivi tagħhom. Waqt li kkritikaw il-moralità baxxa tal-papiet maħtura mill-imperatur, tellgħu papa rivali, u hekk ġegħlu l-imperatur jintervjeni militarment u jsejjaħ <ref target="https://mt.wikipedia.org/wiki/Kunċilju">kunċilju</ref> kbir fl-20 Diċembru ta' 1046 biex itemm is-sitwazzjoni fejn kien hemm żewġ papiet fl-istess ħin <ref target="https://mt.wikipedia.org/wiki/Il-Paġna_prinċipali#cite_note-histleon-13">[13]</ref>. Iżda dan ma kienx kollox: wieħed wara l-ieħor iż-żewġ papiet maħtura mill-imperatur sfaw maqtula (<ref target="https://mt.wikipedia.org/wiki/Klement_II">Klement II</ref> u <ref target="https://mt.wikipedia.org/wiki/Damasu_II">Damasu II</ref>). Il-kandidat il-ġdid mibgħut mill-imperatur kellu d-delikatezza li jitlob lir-Rumani li jtellgħu lil min jogħġobom. Ġie kkonsagrat bl-isem ta' <ref target="https://mt.wikipedia.org/wiki/Ljun_IX">Ljun IX</ref> <ref target="https://mt.wikipedia.org/wiki/Il-Paġna_prinċipali#cite_note-histleon-13">[13]</ref>. Billi kien imrawwem fl-ispirtu tar-riforma monastika, ikkonkluda li l-indinjità tal-papiet ta' qablu kienet ir-raġuni li r-Rumani ċaħduhom u tal-waqa' tagħhom. Ħatar lil Ildebrandu, (il-futur <ref target="https://mt.wikipedia.org/wiki/Gregorju_VII">Gregorju VII</ref>), sotto-djaknu u nkarigah bl-amministrazzjoni tal-finanzi tas-Santa Sede. L-atti l-aktar importanti tal-papat tiegħu u dawk tas-suċċessuri tiegħu (Vittorju II (1055-1057) Stiefnu IV (1057-1058), Nikola II (1058-1061 ) u Alessandru II (1061-1073) kienu ġejjin minn Ildebrandu, li aġixxa bħala tassew <hi rend="italic">éminence grise</hi><ref target="https://mt.wikipedia.org/wiki/Il-Paġna_prinċipali#cite_note-encygreg-14">[14]</ref>. Fil-fatt, Ildebrandu nieda r-<ref target="https://mt.wikipedia.org/wiki/Riforma_Gregorjan">riforma Gregorjan</ref> ħamsa u għoxrin sena qabel ma sar papa innifsu. Bil-mod ħeles il-Knisja mit-tutela tal-imperatur.</p>
<p>Il-Knisja ħalliet il-qawwa temporali u militari f'idejn in-nobbiltà u saret il-garantur morali tal-ekwilibriju soċjali. Il-<ref target="https://mt.wikipedia.org/wiki/Kleru">kleru</ref> ġabar l-għarfien kollu mit-tmiem tal-antikità u sar il-promotur ewlieni tal-edukazzjoni u l-progress xjentifiku u tekniku (l-iżjed fi ħdan l-abbatiji) u hekk sab ruħu bħala l-element ċentrali u indispensabbli tas-soċjetà medjevali. Il-kjeriċi li kienu jafu jaqraw u jgħoddu kienu jmexxu l-istituzzjonijiet, u l-fondijiet reliġjużi kienu jmexxu l-karitajiet<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> u l-iskejjel <ref target="https://mt.wikipedia.org/wiki/Il-Paġna_prinċipali#cite_note-16">[16]</ref>. Permezz tal-btajjel reliġjużi, in-numru ta' ġranet ta' mistrieħ laħaq 140 fis-sena<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>. Billi fehmu l-iskambji kulturali u billi bbenifikaw mill-aħjar għarfien tekniku, l-abbatiji malajr ħadu l-ikbar sehem fl-istruttura ekonomika li kienet għadha fil-parti l-kbira agrikola. Il-Knisja kienet taf kemm kienet kbira il-qawwa tagħha fl-ekonomija, fil-kultura, fil-pulitka u anki fil-militar (peres li permezz tal-<ref target="https://mt.wikipedia.org/wiki/Ordni_militari">ordnijiet militari</ref> setgħet tistrieħ fuq forzi armati permanenti mingħajr ma jkollha tħallashom) matul il-<ref target="https://mt.wikipedia.org/wiki/Kruċjati">Kruċjati</ref>.</p>
Il-qawwa spiritwali u s-setgħa temporali, il-qsim tal-poter
<p>Il-<ref target="https://mt.wikipedia.org/wiki/Ġlieda_għall-investituri">ġlieda għall-investituri</ref> kienet taqbida ħarxa bejn il-Papa u l-imperatur Ġermaniż. Fid-<hi rend="italic"><ref target="https://mt.wikipedia.org/wiki/Dictatus_papæ">Dictatus papae</ref></hi>, <ref target="https://mt.wikipedia.org/wiki/Grgorju_VII">Grgorju VII</ref> saħħaq jgħid li l-milja tal-poter, <hi rend="italic">plenitudo potestatis</hi> bil-Latin, tappartjeni għall-pontifiċi sovran, imma l-<ref target="https://mt.wikipedia.org/wiki/Konkordat_ta'_Worms">Konkordat ta' Worms</ref> tal-1122 daq il-qampiena tal-agunija tat-tmexxija tal-Punent mill-papa u l-imperatur <ref target="https://mt.wikipedia.org/wiki/Il-Paġna_prinċipali#cite_note-18">[18]</ref>. Barra minn hekk, fit-tieni nofs tas-seklu 13, il-milja tal-poter spiritwali saret "kunċett totalitarju"<ref target="https://mt.wikipedia.org/wiki/Il-Paġna_prinċipali#cite_note-Histoire_du_droit-19">[19]</ref>. Il-Knisja ma setgħetx tittolera poter ieħor ħlief tal-papa u skont it-<hi rend="italic">teorija ta' żewġ xwabel</hi>, il-Papa kellu f'idejh kemm ix-xabla spiritwali kif ukoll ix-xabla temporali. Jagħti t-tieni waħda lill-prinċep biex jużaha kif jgħidlu l-papa<ref target="https://mt.wikipedia.org/wiki/Il-Paġna_prinċipali#cite_note-Histoire_du_droit-19">[19]</ref>. B'dan il-mod il-Knisja Kattolika Rumana ippruvat twaqqaf <ref target="https://mt.wikipedia.org/wiki/Teokrazija">teokrazija</ref> pontifiċja waqt li tagħmel lill-papa r-rappreżentant ta' Alla fuq l-art.</p>
L-evoluzzjoni fis-soċjetà, il-bidu tal-importanza tal-Ordni negozjanta
<figure><caption>Ix-xogħol ta' Pierre de Maricourt fuq il-manjetiżmu ppermetta l-iżvilupp tal-boxla: <hi rend="italic">Epistola de magnete</hi> (1269)</caption></figure>
<p>Mit-tmiem tas-seklu 13, il-bilanċ bejn it-tliet ordnijiet sfratta. Minn naħa waħda, il-borgeżija ħadet f'idejha l-poter ekonomiku li għamilha politikament dejjem aktar meħtieġa (il-prinċpijiet u l-ekkleżjastiċi selfuha l-flus)<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>. Min-naħa l-oħra, għal bżonnijiet tal-kummerċ, u mbagħad biex titla' 'l fuq fis-soċjetà, ħadet parti fil-kultura, ħolqot skejjel lajċi<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> u ffinanzjat il-patrunaġġ tal-kultura<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> kif ukoll għadd ta' xogħlijiet soċjali <ref target="https://mt.wikipedia.org/wiki/Il-Paġna_prinċipali#cite_note-23">[23]</ref>. Il-parti l-kbira tal-innovazzjonijiet tekniċi bdew isiru mil-lajċi, inġiniera u arkitetti (bħal Villard) <ref target="https://mt.wikipedia.org/wiki/Il-Paġna_prinċipali#cite_note-24">[24]</ref>, nies tas-sengħa (bħal Jacoppo u Giovanni di Dondi, disinjaturi tal-arloġġ bl-iskappament<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>)... Il-post speċjali mogħti lill-Knisja fis-soċjetà għar-rwol kulturali u soċjali tagħha setgħa jiġi ġġustifikat inqas u inqas.</p>
<p>Filwaqt li l-kleru kien ta' quddiemnett fil-progress xjentifiku u filosofiku bi studjużi bħal <ref target="https://mt.wikipedia.org/wiki/Roger_Bacon">Roger Bacon</ref>, <ref target="https://mt.wikipedia.org/wiki/Robert_Grosseteste">Robert Grosseteste</ref>, <ref target="https://mt.wikipedia.org/wiki/Stone_Maricourt">Stone Maricourt</ref>, <ref target="https://mt.wikipedia.org/wiki/Peter_Abelard">Peter Abelard</ref> jew <ref target="https://mt.wikipedia.org/wiki/Tumas_Akwinu">Tumas Akwinu</ref>, xi membri beżgħu li jiġu sopraffatti minn żviluppi li jqajmu dubji dwar il-pożizzjoni tagħhom. Il-bidla ġiet fis-7 ta' Marzu 1277, meta l-Isqof ta' Pariġi, Étienne Tempier ikkundanna l-<ref target="https://mt.wikipedia.org/wiki/Averroiżmu">Averroisti</ref> (<ref target="https://mt.wikipedia.org/wiki/Siger_ta'_Brabant">Siger ta' Brabant</ref>) u xi teoriji ta' <ref target="https://mt.wikipedia.org/wiki/Tumas_Akwinu">Tumas Akwinu</ref> <ref target="https://mt.wikipedia.org/wiki/Il-Paġna_prinċipali#cite_note-26">[26]</ref>. Il-Knisja saret forza konservattiva li filwaqt li ppermetiet l-iżvilupp ta' ideat mistiċi, ħalliet il-borgeżija tieħdu sehem dejjem jikber fil-progress xjentifiku u filosofiku <ref target="https://mt.wikipedia.org/wiki/Il-Paġna_prinċipali#cite_note-27">[27]</ref>.</p>
<p>Iffaċata bit-telf tal-influwenza spiritwali, ippruvat tirbaħ is-setgħa temporali. Filippu s-Sabiħ<ref target="https://mt.wikipedia.org/wiki/Il-Paġna_prinċipali#cite_note-28">[N 1]</ref> irriaġixxa b'mod vjolenti jistrieħ partikolarment fuq l-universitarji u l-borgeżija li tahom pożizzjoni politika aktar importanti permezz tal-ħolqien tal-<ref target="https://mt.wikipedia.org/wiki/Stati_Ġenerali">iStati Ġenerali</ref>. Is-sekli 14 u 15 huma mmarkati bil-ġlieda bejn żewġ kunċetti tas-soċjetà, li tidher minsuġa fil-<ref target="https://mt.wikipedia.org/wiki/Gwerra_ta'_Mitt_Sena">Gwerra ta' Mitt Sena</ref>, fejn l-ordni fewdali kienet mhedda mid-domanda għar-rikonoxximent politiku tal-bliet.</p>
Il-konfront bejn Filippu s-Sabiħ u l-Papat
<figure><caption>Arnolfo di Cambio, Statwa ta' Bonifaċju VIII, Museo dell'Opera del Duomo (Firenze)</caption></figure>
<p>
<ref target="https://mt.wikipedia.org/wiki/Filippu_IV_ta'_Franza">Filippu IV ta' Franza</ref> msejjaħ Filippu s-Sabiħ kellu bżonn il-flusi biex iżomm lesti l-armata u l-flotta biex irażżan ix-xewqa għall-awtonomija li kellhom il-bliet għonja Fjammingi. Fl-1295 iddeċieda li jiġbor taxxa fuq il-kleru. Il-Papa <ref target="https://mt.wikipedia.org/wiki/Bonifaċju_VIII">Bonifaċju VIII</ref>, li kien idaħħal ammonti kbar ta' flus minn Franza, wieġeb bil-bolla tal-1296 <hi rend="italic"><ref target="https://mt.wikipedia.org/wiki/Clericis_laicos">Clericis laicos</ref></hi>. F'din avża r-rejiet, li l-kleru ma jista' jiġi sottomess għal ebda taxxa mingħajr il-kunsens tas-Santa Sede. L-isqfijiet kellhom jimxu mal-ordnijiet tas-Santa Sede taħt il-piena tal-<ref target="https://mt.wikipedia.org/wiki/Skomunika">iskomunika</ref>.</p>
<p>Biex ipattiha lura, Filippu s-Sabiħ ipprojbixxa l-ħruġ tal-flus mir-renju ta' Franza u dan kellu l-effett li jiċħad lill-Papa minn parti importanti mid-dħul tiegħu. Ir-relazzjonijiet ma' Ruma marru għall-agħar u, fl-1302, bil-<ref target="https://mt.wikipedia.org/wiki/Bolla_papali">bolla papali</ref> <hi rend="italic"><ref target="https://mt.wikipedia.org/wiki/Unam_Sanctam">Unam Sanctam</ref> </hi>, <ref target="https://mt.wikipedia.org/wiki/Bonifaċju_VIII">Bonifaċju VIII</ref> afferma s-superjorità tas-setgħa spiritwali fuq il-poter temporali, u minn din, is-superjorità tal-Papa fuq ir-rejiet li huma responsabbli lejn il-kap tal-Knisja <ref target="https://mt.wikipedia.org/wiki/Il-Paġna_prinċipali#cite_note-29">[28]</ref>. Dan kien wisq għal <ref target="https://mt.wikipedia.org/wiki/Filippu_s-Sabiħ">Filippu s-Sabiħ</ref>, li sejjaħ il-<ref target="https://mt.wikipedia.org/wiki/Kunċilju">Kunċilju</ref> tal-isqfijiet ta' Franza biex jikkundannaw il-Papa, imbagħad l-assemblej tan-nobbli u tal-borgeżija f'Pariġi bl-istess skop. Ir-re talab l-appoġġ tas-suġġetti tiegħu kollha biex jilleġittima l-ġlieda li kien qiegħed imexxi kontra l-papa<ref target="https://mt.wikipedia.org/wiki/Il-Paġna_prinċipali#cite_note-Theis240-241-30">[29]</ref>. Il-papa mbagħad għedded li jiskomunika lil Filippu IV u jifrex l-interdett fuq ir-renju ta' Franza kollu.</p>
<figure><caption>Qabar ta' Bonifaċju VIII, fil-grotti tal-Vatikan</caption></figure>
<p>Bl-appoġġ tal-poplu u l-kleru, ir-re bagħat il-gwardjan ts-siġilli tiegħu, il-kavalier <ref target="https://mt.wikipedia.org/wiki/Guliermu_ta'_Nogaret">Guliermu ta' Nogaret</ref> ma' skorta armata żgħira lejn l-Italja biex jarresta l-papa u biex iġegħlu jidher quddiem il-kunċilju . Nogaret malajr iltaqa' ma' għadu personali ta' Bonifaċju VIII, <ref target="https://mt.wikipedia.org/wiki/Sciarra_Colonna">Sciarra Colonna</ref>, li għarrfu li l-papa kien ħarab lejn <ref target="https://mt.wikipedia.org/wiki/Anagni">Anagni</ref>. Fit-8 ta' Settembru, 1303, fl-laqgħa storbjuża, Guliermu de Nogaret għedded bl-aħrax lil-Papa Bonifaċju VIII li miet ftit ġimgħat wara<ref target="https://mt.wikipedia.org/wiki/Il-Paġna_prinċipali#cite_note-Theis240-241-30">[29]</ref>. </p>
<p>Is-suċċessur tiegħu <ref target="https://mt.wikipedia.org/wiki/Benedittu_XI">Benedittu XI</ref> ġie elett fit-22 ta' Ottubru, 1303 f'atmosfera kerha. Dan annulla l-miżuri li kienu jirritaw ir-re qawwi ta' Franza qabel ma miet hu wkoll fis-7 ta' Lulju 1304.</p>
<p>Matul ħdax-il xahar, saru negozjati diffiċli bejn il-parti Franċiża, immexxija mill-familja Rumana ta' Colonna, u l-parti tal-mejjet <ref target="https://mt.wikipedia.org/wiki/Bonifaċju_VIII">Bonifaċju VIII</ref>, immexxija mill-Caetani. Fl-aħħar iddeċidew li jagħżlu l-papa minn barra s-Sagru Kulleġġ tal-Kardinali u unanimament, jew kważi, intgħażel Bertrand de Got, prelat diplomatiku u ġurista eminenti, li baqa' newtrali fil-glieda bejn ir-re Filippu s-Sabiħ u l-Papa Bonifaċju VIII. Fil-5 ta' Ġunju 1305, il-kardinali miġburin f'konklavi f'<ref target="https://mt.wikipedia.org/wiki/Perugia">Perugia</ref>, tellgħu bħala kap tal-Knisja lil Bertrand de Got li għażel l-isem ta' <ref target="https://mt.wikipedia.org/wiki/Klement_V">Klement V</ref>. Dan kien ir-raba' papa Franċiż u l-ewwel wara l-elezzjoni ta' Jacques <ref target="https://mt.wikipedia.org/wiki/Pantaleon">Pantaleon</ref> (<ref target="https://mt.wikipedia.org/wiki/Urbanu_IV">Urbanu IV</ref>) fid-29 ta' Awissu 1261. Tela' fuq it-tron ta' San Pietru fl-età ta' erbgħin sena filwaqt li l-knisja kienet għaddejja minn kriżi politika serja.</p>
<p>Il-Papa l-ġdid irrifjuta li jmur Ruma minħabba l-biża' mill-intrigi lokali u mir-riskji ġejjin mill-kunflitt bejn il-<ref target="https://mt.wikipedia.org/wiki/Gwelfi">Gwelfi</ref> u l-<ref target="https://mt.wikipedia.org/wiki/Gibellini">Gibellini</ref> <ref target="https://mt.wikipedia.org/wiki/Il-Paġna_prinċipali#cite_note-Bal285-31">[30]</ref>. Fl-aħhar għażel li jiġi nkurunat f'Lyon, parti mill-<ref target="https://mt.wikipedia.org/wiki/Imperu">Imperu</ref>, fl-1 ta' Novembru.</p>
Oriġni ta' Avignon bħala belt papali
<p>Wara l-elezzjoni tiegħu f'<ref target="https://mt.wikipedia.org/wiki/Perugia">Perugia</ref> fl-24 ta' Lulju 1305 u l-kurunazzjoni tiegħu fl-<ref target="https://mt.wikipedia.org/wiki/Lyon">Lyon</ref> fil-15 ta' Novembru, il-Papa <ref target="https://mt.wikipedia.org/wiki/Klement_V">Klement V</ref> għamel dawra twila mar-Renju ta' <ref target="https://mt.wikipedia.org/wiki/Franza">Franza</ref> u l-<ref target="https://mt.wikipedia.org/wiki/Gwijenna">Gwijenna</ref> Ingliża. L-Arċisqof ta' qabel ta' Bordeaux kien laħaq bl-appoġġ tar-Re ta' Franza, li tiegħu kien suġġett u mhux vassall, u bi tpattija għal dan l-appoġġ kien obbligat lejh <ref target="https://mt.wikipedia.org/wiki/Il-Paġna_prinċipali#cite_note-Viollet-le-duc_26-32">[31]</ref>.</p>
<p>Klement V għamel l-almu tiegħu biex jagħmel paċi mal-qawwi Filippu s-Sabiħ, iżda ċaħad it-talba tiegħu li jiftaħ il-proċess kontra Bonifaċju VIII wara mewtu, li seta' jiġġustifika a posteriori l-attakk t'Anagni<ref target="https://mt.wikipedia.org/wiki/Il-Paġna_prinċipali#cite_note-Bal285-31">[30]</ref>. Fl-1307, kellu taħdita mar-re Kapetingi fejn ġiet diskussa l-kwistjoni tad-destin tat-<ref target="https://mt.wikipedia.org/wiki/Ordni_tat-Templari">Templari</ref>. Filippu s-Sabiħ ried jagħlaq din l-ordni għanja u influwenti ta' kavallieri-reliġjużi. Dan sar nhar il-Ġimgħa t-13 ta' Ottubru 1307 mingħajr ma l-Papa seta' jopponieh.</p>
<p>Il-<ref target="https://mt.wikipedia.org/wiki/Kunċilju_ta'_Vienne">Kunċilju ta' Vienne</ref>, li ssejjaħ biex jiġġudika l-<ref target="https://mt.wikipedia.org/wiki/Kavallieri_Templari">Kavallieri Templari</ref>, ħtieġ li hu jmur f'dik il-belt. Għalhekk mar fil-Comtat Venaissin<ref target="https://mt.wikipedia.org/wiki/Il-Paġna_prinċipali#cite_note-33">[N 2]</ref>. Ir-raġuni li għażel il-belt ta' Avignon, il-proprjetà tal-Konti ta' Provenza, kienet il-lokalità tagħha fuq ix-xatt tax-xmara <ref target="https://mt.wikipedia.org/wiki/Rhône">Rhône</ref> li tgħaqqadha mat-tramuntana tal-Ewropa<ref target="https://mt.wikipedia.org/wiki/Il-Paġna_prinċipali#cite_note-34">[N 3]</ref>. </p>
<p>Barra minn hekk, l-importanza tal-<ref target="https://mt.wikipedia.org/wiki/Fieri_ta'_Champagne">fieri ta' Champagne</ref> sal-aħħar tas-seklu 13 u l-kontinwità tal-fiera ta' <ref target="https://mt.wikipedia.org/wiki/Beaucaire_(Gard)">Beaucaire</ref> għamlu lil Avignon waqfa kummerċjali obbligatorja<ref target="https://mt.wikipedia.org/wiki/Il-Paġna_prinċipali#cite_note-35">[N 4]</ref>. Il-preżenza papali kienet ħa terġa' tagħtiha importanza li kienet qiegħda titlef u l-kunflitt bejn il-<ref target="https://mt.wikipedia.org/wiki/Ingilterra">Ingilterra</ref> u Franza taha sinifikat politiku li Ruma ma setgħetx ikollha billi kienet 'il bogħod miċ-ċentru vis-à-vis dawn iż-żewġ renji.</p>
<p>Ruma, mill-qedem, ħadet is-setgħa u l-majestà tagħha mill-pożizzjoni ċentrali li għandha fil-Mediterran, imma tard fil-Medjuevu kienet tilfet l-importanza billi ċ-ċentru tal-gravità tad-dinja Nisranija kien mexa. Il-pożizzjoni ta' Avignon kienet ferm aktar favorevoli ġeografikament u politikament <ref target="https://mt.wikipedia.org/wiki/Il-Paġna_prinċipali#cite_note-36">[N 5]</ref>.</p>
<p>Klement V dam ma wasal Avignon sad-9 ta' Marzu 1309 u qagħad fil-kunvent <ref target="https://mt.wikipedia.org/wiki/Dumnikani">Dumnikan</ref> <ref target="https://mt.wikipedia.org/wiki/Il-Paġna_prinċipali#cite_note-37">[N 6]</ref>. Taħt dan il-pontifikat, Avignon saret, taħt il-ħarsien tar-Re ta' Franza, <ref target="https://mt.wikipedia.org/wiki/Filippu_s-sabiħ">Filippu s-sabiħ</ref>, ir-residenza uffiċjali ta' parti tal-<ref target="https://mt.wikipedia.org/wiki/Kardinal_(reliġjon)">Kulleġġ Imqaddes</ref> tal-kardinali, filwaqt li l-Papa kien jippreferi jogħqod Carpentras, Malaucène jew Monteux, bliet fil-Comtat.</p>
Il-papat f'Avignon
Ġwanni XXII
<figure><caption>Ritratt ta' Ġwanni XXII</caption></figure>
<p>Mal-mewt ta' Klement V, u wara elezzjoni diffiċli, f'Lyon fis-7 ta' Awissu, 1316 ġie elett papa <ref target="https://mt.wikipedia.org/wiki/Ġwanni_XXII">Jacques Dueze</ref>. Minħabba l-età avvanzata ta' 72 sena, kien meqjus mill-kardinali bħala papa tranżizzjonali. La kien Taljan u lanqas Gascon u ma kienx kellu ħlief rwol politiku żgħir<ref target="https://mt.wikipedia.org/wiki/Il-Paġna_prinċipali#cite_note-pav122-38">[32]</ref>. Iżda fid-9 ta' Awissu, ħabbar l-intenzjoni tiegħu li jerġa' jiftaħ l-<hi rend="italic">Audience de la Contredite</hi> (appelli kontra l-editti papali) f'Avignon, fl-1 ta' Ottubru li kien imiss <ref target="https://mt.wikipedia.org/wiki/Il-Paġna_prinċipali#cite_note-39">[33]</ref>. Wera x-xewqa tiegħu li jwaqqaf il-papat fil-belt fejn kien isqof mit-18 ta' Marzu 1310<ref target="https://mt.wikipedia.org/wiki/Il-Paġna_prinċipali#cite_note-40">[34]</ref>. Il-loġika kienet twassal għall-konklużjoni li Carpentras kellha tkun ir-reżidenza tranżalpina tal-papat. Imma l-akbar belt tal-Comtat Venaissin kellha r-rieħa tinten tal-kolp mill-Gascons matul il-konklavi li segwa l-mewt ta' Klement V. Barra minn hekk, deher ċar li l-papa li qabel kien isqof ta' Avignon, ipprefera l-belt Episkopali tiegħu li kien jaf sewwa u kellha l-vantaġġ li tinsab f'salib it-toroq ewlenin tad-dinja tal-Punent minħabba x-xmara u l-pont tagħha <ref target="https://mt.wikipedia.org/wiki/Il-Paġna_prinċipali#cite_note-41">[35]</ref>.</p>
<p>Ġie nkurunat fil-5 ta' Settembru u għażel l-isem <ref target="https://mt.wikipedia.org/wiki/Ġwanni_XXII">Ġwanni XXII</ref>. Wasal <ref target="https://mt.wikipedia.org/wiki/Avignon">Avignon</ref> fuq ix-xmara u ladarba kien hemm, żamm għall-użu tiegħu il-kunvent tad-Dumnikani qabel ma mar jerġa' joqgħod fil-palazz episkopali fejn kien jgħix qabel<ref target="https://mt.wikipedia.org/wiki/Il-Paġna_prinċipali#cite_note-42">[N 7]</ref>.</p>
Benedittu XII
<p>Ġwanni miet maż-żerniq tal-4 ta' Diċembru, 1334 fl-età ta' 90 sena. Warajh ġie Jacques Fournier, imsejjaħ il-kardinal l-abjad. Dan għażel l-isem ta' <ref target="https://mt.wikipedia.org/wiki/Benedittu_XII">Benedittu XII</ref> f'unur il-patrun tal-Ordni taċ-<ref target="https://mt.wikipedia.org/wiki/Ċisterċensi">Ċisterċensi</ref> li hu kien membru tagħha u ġie nkurunat fil-knisja tad-Dumnikani ta' Avignon, fit-8 ta' Jannar 1335, mill-kardinal <ref target="https://mt.wikipedia.org/wiki/Napuljun_Orsini">Napuljun Orsini</ref>, li kien diġà nkuruna ż-żewġ papiet ta' qablu <ref target="https://mt.wikipedia.org/wiki/Il-Paġna_prinċipali#cite_note-43">[N 8]</ref>.</p>
<p>L-ewwel ħsieb ta' dan il-papa kien biex jerġa' jġib l-ordni fil-Knisja u jerġa' jieħu s-Santa Sede f'<ref target="https://mt.wikipedia.org/wiki/Ruma">Ruma</ref>. Bilkemm kien ġie elett li annulla l-patrunaġġi tal-predeċessur tiegħu u bagħat lura fid-djoċesi tagħhom u l-abbaziji tagħhom il-prelati u l-abbatijiet kollha tal-qorti <ref target="https://mt.wikipedia.org/wiki/Il-Paġna_prinċipali#cite_note-44">[36]</ref>. Fis-6 ta' Lulju 1335, meta waslu Avignon xi legati minn Ruma, wegħedhom li li jmur lura fuq xatt it-<ref target="https://mt.wikipedia.org/wiki/Tevere">Tevere</ref> mingħajr ma speċifika d-data <ref target="https://mt.wikipedia.org/wiki/Il-Paġna_prinċipali#cite_note-dictio_théologie_519-45">[37]</ref>. Iżda r-rewwixta tal-belt ta' <ref target="https://mt.wikipedia.org/wiki/Bolonja">Bolonja</ref> u l-protesti mill-kardinali ħarbtulu xewqtu u kkonvinċewh li jibqa' fuq xatt ir-Rhône<ref target="https://mt.wikipedia.org/wiki/Il-Paġna_prinċipali#cite_note-46">[N 9]</ref>. Sadanittant, qatta' erba' xhur fil-palazz mibni f' <ref target="https://mt.wikipedia.org/wiki/Sorgue_(Vaucluse)">Pont-de-Sorgue</ref> mill-predeċessur tiegħu <ref target="https://mt.wikipedia.org/wiki/Il-Paġna_prinċipali#cite_note-47">[N 10]</ref>.</p>
<p>Madankollu, meta mar joqgħod fil-palazz episkopali li l-predeċessur tiegħu kien ittrasforma għal kollox, il-papa l-ġdid malajr iddeċida li jbiddlu u jkabbru<ref target="https://mt.wikipedia.org/wiki/Il-Paġna_prinċipali#cite_note-48">[38]</ref>. Fid-9 ta' Frar, 1335, il-papa bagħat ittra lid-Dauphin ta' Vienne jirrakkomandlu patri tal-abbatija ta' Fontfroide, li hu kien qabbad biex jixtrilu biċċa bosk fid-Dauphiné biex jibni fiha palazz ġdid<ref target="https://mt.wikipedia.org/wiki/Il-Paġna_prinċipali#cite_note-49">[39]</ref>.</p>
<p>Waqqa' kollox li l-predeċessur kien bena u fuq il-pjanti tal-arkitett Pierre Obrera <ref target="https://mt.wikipedia.org/wiki/Il-Paġna_prinċipali#cite_note-50">[40]</ref> bena l-parti tat-tramuntana tal-palazz appostoliku. Ir-Reverenda Kamra Appostolika – il-"Ministeru tal-Finanzi Pontifiċju" - xtrat il-palazz li kien bena Armand de Via biex iservi bħala reżidenza għall-isqfijiet ta' Avignon <ref target="https://mt.wikipedia.org/wiki/Il-Paġna_prinċipali#cite_note-Viollet-le-duc_26-32">[31]</ref>. </p>
<figure><caption>Il-kjostru, iddisinjat mill-arkitett Pierre Peysson</caption></figure>
<p>Fir-rebbiegħa tal-1335, bagħat għal Pierre Peysson<ref target="https://mt.wikipedia.org/wiki/Il-Paġna_prinċipali#cite_note-51">[N 11]</ref>, arkitett li kien qabbad f'Mirepoix, biex imexxi x-xogħol tal-palazz tiegħu u nkarigah biex jiddisinja mill-ġdid it-torri tal-Anġli u l-kappella papali tat-tramuntana <ref target="https://mt.wikipedia.org/wiki/Il-Paġna_prinċipali#cite_note-52">[41]</ref>. Minkejja l-awsterità tiegħu, Benedittu XII, kien bi ħsiebu wkoll fuq il-parir ta' Robert ta' Anjou li jqabbad lil <ref target="https://mt.wikipedia.org/wiki/Giotto_di_Bondone">Giotto</ref> biex iżejjen il-kappella papali. Billi l-papa miet fl-1336 dan il-proġett ma seħħx. Dan il-bini ġdid ġie kkonsagrat fit-23 ta' Ġunju 1336, mill-kamrier Gaspard (jew Gasbert) de Laval. Ftit qabel ma miet, fil-5 tal-istess xahar, il-Papa kien iġġustifika d-deċiżjoni tiegħu lill-kardinal Pierre des Prés b'dan il-mod:</p>
<p>Fl-10 ta' Novembru 1337 bdiet il-<ref target="https://mt.wikipedia.org/wiki/Gwerra_ta'_mitt_Sena">Gwerra ta' mitt Sena</ref>. Fil-Fjandri, l-Ingliżi niżlu fuq il-gżira ta' Cadsan, filwaqt li l-flotta Franċiża kienet f'battalja ma' dik tar-re tal-Ingilterra f'<ref target="https://mt.wikipedia.org/wiki/Southampton">Southampton</ref>. Benedittu XII permezz tal-legati tiegħu, irranġa waqfien mill-ġlied li kien aċċettat miż-żewġ naħat. Imma madankollu ma kienx il-kunflitt Franko-Ingliż li wassal lill-Papa biex jibni għalih palazz iffortifikat, iżda kienet il-biża' mill-imperatur Lwiġi tal-Bavarja li kellu minn mindu ġie elett<ref target="https://mt.wikipedia.org/wiki/Il-Paġna_prinċipali#cite_note-dictio_théologie_519-45">[37]</ref>. Ir-relazzjonijiet bejn il-papat u l-Imperu kienu taħt tensjoni kbira billi fit-8 ta' Ottubru 1323, Ġwanni XXII kien iddikjara f'konsistorju sħieħ li l-Bavarjan kien usurpatur u għadu tal-Knisja. Meta kien imsejjaħ biex jiġi Avignon biex jiġġustifika l-appoġġ tiegħu għal Visconti, ma kienx deher u ġie skumnikat fit-23 ta' Marzu 1324. Bi tpattija Lwiġi IV tal-Bavarja mar l-Italja bl-armata tiegħu biex jiġi nkurunat f'Ruma u ġiegħel li jiġi elett antipapa fil-persuna ta' <ref target="https://mt.wikipedia.org/wiki/Nikola_V_(antipapa)">Nikola V</ref> li kien iddepona lil Ġwanni XXII u tah l-isem ġdid ta' <hi rend="italic">Jean de Cahors</hi><ref target="https://mt.wikipedia.org/wiki/Il-Paġna_prinċipali#cite_note-54">[43]</ref>. Minkejja li Benedittu XII kien aktar konċiljatorju, Avignon, li kienet provinċja imperjali, baqgħet mhedda, però kienet ferm aktar żgura minn kull belt fl-Italja <ref target="https://mt.wikipedia.org/wiki/Il-Paġna_prinċipali#cite_note-55">[N 12]</ref>.</p>
<p>Dan il-bini ffortifikat illum hu magħruf bħala l-"palazz l-antik". Fih, tqegħdet il-bibljoteka pontifiċja ġewwa t-torri mat-teżor papali<ref target="https://mt.wikipedia.org/wiki/Il-Paġna_prinċipali#cite_note-56">[N 13]</ref>. Taħt il-pontifikat tat-tielet papa ta' Avignon, kien fiha erba' taqsimiet: teoloġija, liġi kanonika, liġi ċivili u mediċina<ref target="https://mt.wikipedia.org/wiki/Il-Paġna_prinċipali#cite_note-57">[44]</ref>.</p>
Klement VI
<figure><caption>L-arma ta' Klement VI fuq il-bieb tax-Champeaux</caption></figure>
<p>Klement VI (Pierre Roger) mar joqgħod fil-palazz mibni għall Benedittu XII. Imma ma raħx tajjeb biżżejjed. Jean du Louvre<ref target="https://mt.wikipedia.org/wiki/Il-Paġna_prinċipali#cite_note-58">[N 14]</ref>, ġie mqabbad jibni palazz ġdid xieraq għalih<ref target="https://mt.wikipedia.org/wiki/Il-Paġna_prinċipali#cite_note-59">[N 15]</ref>. Beda x-xogħol tiegħu fis-17 ta' Lulju 1342.<ref target="https://mt.wikipedia.org/wiki/Il-Paġna_prinċipali#cite_note-60">[45]</ref> B'dan ix-xogħol u l-ħolqien tal-faċċata l-ġdida, il-palazz kien ħa d-dehra li kważi naraw illum. Klement VI ma nesiex li jqiegħed l-arma tal-familja Roger fuq id-daħla prinċipali ġdida tax-Champeaux.</p>
<p>Iżda fuq kollox il-Papa qabbad lil ħafna pitturi biex jiksu l-ħitan bl-affreski. <ref target="https://mt.wikipedia.org/wiki/Matteo_Giovannetti">Matteo Giovanetti</ref>, qassis minn <ref target="https://mt.wikipedia.org/wiki/Viterbo_(l-Italja)">Viterbo</ref>, student tal-kbir Martini Simone, li miet Avignon, mexxa grupp ta' pitturi importanti li kienu ġew mill-Ewropa kollha <ref target="https://mt.wikipedia.org/wiki/Il-Paġna_prinċipali#cite_note-histoire-61">[46]</ref>.</p>
<p>Fit-13 ta' Ottubru 1344 Matteo Giovanetti beda d-dekorazzjoni tal-kappella ta' San Marzjal, li tagħti fuq il-Grand Tinel. Tlestiet fl-1 ta' Settembru 1345. Mid-9 ta' Jannar sal-24 ta' Settembru 1345, żejjen il-kappella ta' San Mikiel. F'Novembru 1345, beda l-affreski tal-Grand Tinel <ref target="https://mt.wikipedia.org/wiki/Il-Paġna_prinċipali#cite_note-62">[N 16]</ref> li spiċċa f'April 1346 <ref target="https://mt.wikipedia.org/wiki/Il-Paġna_prinċipali#cite_note-tinel-63">[47]</ref>. Imbagħad fl-1347 mit-12 ta'  Lulju sas-26 ta' Ottubru, ħadem fuq is-sala tal-<ref target="https://mt.wikipedia.org/wiki/Konsistorju">Konsistorju</ref> u wara fuq il-kappella ta' San Ġwann<ref target="https://mt.wikipedia.org/wiki/Il-Paġna_prinċipali#cite_note-64">[48]</ref>.</p>
<p>Fid-9 ta' Ġunju 1348, Klement VI xtara Avignon mir-reġina Ġwanna Ire ta' Napli bis-somma ta' 80,000 fjorin u l-belt saret indipendenti minn <ref target="https://mt.wikipedia.org/wiki/Provenza">Provenza</ref> u proprjetà papali bħall-Comtat Venaissin.</p>
Innoċent VI
<figure><caption>Rappreżentazzjoni ta' Avignon u tal-"palazz fortizza" mill-bidu tas-seklu XV Ħanut tal-mastru ta' Boucicaut, ms. 23279, fo. 81, <ref target="https://mt.wikipedia.org/wiki/Bibliothèque_nationale">Bibliothèque nationale</ref>, Pariġi</caption></figure>
<p>Meta Klement VI miet fl-1352, il-fondi finanzjarji tas-Sede Appostolika kienu l-iżjed fil-baxx.<ref target="https://mt.wikipedia.org/wiki/Il-Paġna_prinċipali#cite_note-65">[49]</ref>.</p>
<p>Fl-1355, Innoċent VI ġiegħel li jinbnew swar ġodda sabiex idawru wkoll is-subborgi ġodda u jżommu 'l barra l-<ref target="https://mt.wikipedia.org/wiki/Kumpanniji_ta'_ventura">kumpanniji ta' ventura</ref>. Dawn il-qattiet ta' merċenarji ma attakawx il-belt wara li kienu ngħataw kumpens finanzjarju sewwa. Is-swar ma kinux għoljin ħafna u kien hemm mument meta kien hemm xi ħsieb li jintħattu. Fil-bidu kellhom 7 bibien li kienu jissakkru bil-lejl u tnaqqsu għal 4 lejn is-seklu XVI. Issa fihom 29 daħla u huma 4330m twal. Fis-seklu XIX, l-arkitett Eugène Viollet-le-Duc iddisinja mill-ġdid l-kumpless sħiħ. Dawn is-swar baxxi biċ-ċombaturi li huma priżervati perfettament iħaddnu l-qalba amministrattiva u kulturali tal-belt.</p>
Urbanu V
<p>Fis-6 ta' Novembru 1362, fil-kappella tal-palazz l-antik, Guillaume Grimoard ġie nkurunat papa minn Étienne-Audouin Aubert, kardinal ta' Ostia u n-neputi tal-papa li miet <ref target="https://mt.wikipedia.org/wiki/Il-Paġna_prinċipali#cite_note-66">[50]</ref>. Ħa l-isem ta' Urbanu V, u meta wasal fil-palazz tiegħu stqarr:</p>
<p>Għal din ir-raġuni matul il-pontifikat tiegħu wettaq xogħlijiet li qamu ħafna flus fit-tkabbir tal-ġonna <ref target="https://mt.wikipedia.org/wiki/Il-Paġna_prinċipali#cite_note-68">[52]</ref>. Il-parti li tmiss mal-palazz papali fuq il-faċċata tal-Lvant għadha tissejjaħ "Verger d'Urbain V" (Ġnien tal-frott ta' Urbanu V).<ref target="https://mt.wikipedia.org/wiki/Il-Paġna_prinċipali#cite_note-69">[N 17]</ref></p>
<p>Minbarra l-ġonna, Urbanu V qabbad l-arkitett Bertrand Nogayrol jibnilu r-<hi rend="italic">Roma</hi>, gallerija twila fuq livell wieħed imdawra mat-torri tal-Anġli. Din tlestiet fl-1363, u din id-data timmarka t-tmiem tax-xogħol arkitettoniku fil-palazz il-ġdid <ref target="https://mt.wikipedia.org/wiki/Il-Paġna_prinċipali#cite_note-70">[53]</ref>.</p>
<p>Il-Papa qabbad lil Matteo Giovanetti biex iżejjen ir-"Roma". Il-pitturi tiegħu fuq it-tila tal-ħajja ta' San Benedittu bdihom fil-31 ta' Diċembru 1365 u lestihom f'April tal-1367 <ref target="https://mt.wikipedia.org/wiki/Il-Paġna_prinċipali#cite_note-71">[54]</ref>. Din il-gallerija ma għadhiex teżisti għaliex twaqqet mill-militar fl-1837.<ref target="https://mt.wikipedia.org/wiki/Il-Paġna_prinċipali#cite_note-72">[55]</ref></p>
Gregorju XI
<p>Gregorju ma għamel l-ebda bini fil-palazz. Hu ħa l-papat lura lejn Ruma fejn miet fl-1378. Meta Girgor XI ħa s-sede tal-papat lejn Ruma fl-1377, il-belt ta' Avignon kienet amministrata minn legat papali.</p>
<list type="unordered">
<item><ref target="https://mt.wikipedia.org/wiki/Ġwanni_XXII">Ġwanni XXII</ref>, Papa mill-1316 sal-1334.</item>
<item><ref target="https://mt.wikipedia.org/wiki/Benedittu_XII">Benedittu XII</ref>, Papa mill-1334 sal-1342</item>
<item><ref target="https://mt.wikipedia.org/wiki/Klement_VI">Klement VI</ref>, Papa mill-1342 sal-1352</item>
<item><ref target="https://mt.wikipedia.org/wiki/Innoċent_VI">Innoċent VI</ref>, Papa mill-1352 sal-1362</item>
<item><ref target="https://mt.wikipedia.org/wiki/Urbanu_V">Urbanu V</ref>, Papa mill-1362 sal-1370 </item>
<item><ref target="https://mt.wikipedia.org/wiki/Gregorju_XI">Gregorju XI</ref>, Papa mill-1370 sal-1378</item>
<item>Ritratti tad-9 papiet ta' Avignon, Triq Dorée f'Avignon</item>
</list>
Ix-Xiżma l-Kbira tal-Punent

Klement VII
<p>Il-konklavi l-ewwel tella' fuq it-tron papali lil <ref target="https://mt.wikipedia.org/wiki/Urbanu_VI">Urbanu VI</ref>. Iżda l-elezzjoni kienet saret taħt theddid mir-Rumani u billi l-papa l-ġdid kellu karattru koleruż wisq, il-Kardinal reġa' bdielhom u reġgħu iltaqgħu fil-belt ta' <ref target="https://mt.wikipedia.org/wiki/Fondi">Fondi</ref>, neħħewh u tellgħu minnfloku l-kardinal Franċiż Robert de Genève li ħa l-isem ta' <ref target="https://mt.wikipedia.org/wiki/Klement_VII(antipapa)">Klement VII</ref>. Kellu l-appoġġ ta' ħafna stati, fosthom <ref target="https://mt.wikipedia.org/wiki/Franza">Franza</ref>, u mar joqgħod Avignon mal-qorti tiegħu waqt li Urbanu VI baqa' Ruma. Hekk bdiet ix-Xiżma l-Kbira.</p>
Benedittu XIII
<p>Is-suċċessur ta' Klement VII kien l-Aragoniż <ref target="https://mt.wikipedia.org/wiki/Benedittu_XIII_(antipapa)">Benedittu XIII</ref> (illum it-tnejn huma meqjusa bħala Antipapiet mill-Knisja Kattolika). Dan ġie elett fit-28 ta' Settembru 1394 u wiegħed li jirriżenja jekk kien meħtieġ sabiex tintemm ix-xiżma l-kbira. Il-fatt li baqa' ma żammx kelmtu, fit-28 ta' Lulju 1398, swielu l-ewwel diżubbidjenza min-naħa ta' Franza u l-alleati tagħha. Il-papa allura ssakkar fil-palazz tiegħu fejn ġie assedjat minn Geoffroy le Meingre imsejjaħ Boucicaut f'Settembru <ref target="https://mt.wikipedia.org/wiki/Il-Paġna_prinċipali#cite_note-73">[56]</ref></p>
<p>Fl-1409 il-kunċilju ta' <ref target="https://mt.wikipedia.org/wiki/Pisa">Pisa</ref> ma renexxielux isolvi tax-xiżma. Ħatar papa ieħor, it-tielet wieħed (imsejjaħ il-<hi rend="italic">Papa ta' Pisa</hi> minkejja li ma kienx joqgħod Pisa), fil-persuna ta' <ref target="https://mt.wikipedia.org/wiki/Alessandru_V_(antipapa)">Alessaandru V</ref> li malajr sar minfloku <ref target="https://mt.wikipedia.org/wiki/Ġwanni_XXIII_(antipapa)">Ġwanni XXIII</ref>. Madankollu, il-papa ta' Pisa kellu l-appoġġ ta' ħafna stati li qabel kienu leali lejn iż-żewg papiet l-oħra.</p>
<p>Il-Papa Benedittu XIII minħabba li kien assedjat f'Avignon kellu jmur fl-eżilju fl-<ref target="https://mt.wikipedia.org/wiki/Aragona">Aragona</ref>, l-aħħar pajjiż li baqa jappoġġah, u baqa' hemm sa mewtu. Is-suċċessuri tiegħu ukoll kienu joqgħodu hemm imma dawn ftit ftit intnesew. Iżda l-tluq ta' Benedittu XIII jimmarka t-tmiem definittiv tal-papat ta' Avignon.</p>
L-assedji ta' Avignon u l-palazz papali
<figure><caption>Il-kardinali ta' Saint-Martial u ta' Neufchâtel jinkurunaw lil Benedittu XIII<hi rend="italic">Chroniques de Froissart</hi>,FR 2646, f° 190 v. Bibliothèque nationale</caption></figure>
<figure><caption>Kanuni medjevali murijin fil-pjazza tal-palazz papali</caption></figure>
<p>Fl-ewwel assedju, in-nies ta' Boucicault u ta' <ref target="https://mt.wikipedia.org/wiki/Raymond_de_Turenne">Raymond de Turenne</ref>, in-neputi ta' Gregorju XI daħlu mill-kċina tal-Grand Tinel. Martin Alpartils <ref target="https://mt.wikipedia.org/wiki/Il-Paġna_prinċipali#cite_note-74">[57]</ref>, kittieb Katalan kontemporanju rrakkonta l-attakk tagħhom. Wara li rnexxielhom jidħlu minn taħt is-swar tal-palazz u jaqsmu l-foss u d-drenaġġ tal-kċejjen, telgħu sellum li wassalhom għall-kċina ta' fuq. Malli ndunaw it-truppi fidili lejn Benedittu XIII, inbuttawhom lura u tefgħulhom il-ġebel maqluh mill-fuklar u qatet ta' ħatab jaqbdu bin-nar<ref target="https://mt.wikipedia.org/wiki/Il-Paġna_prinċipali#cite_note-75">[58]</ref>.</p>
<p>Dan ir-rakkont huwa kkorroborat mill-messaġġier Avignoniż ta' <ref target="https://mt.wikipedia.org/wiki/Francesco_di_Marco_Datini">Francesco di Marco Datini</ref>, in-negozjant kbir ta' <ref target="https://mt.wikipedia.org/wiki/Prato">Prato</ref> li kiteb:</p>
<p>Meta saqsewh, ix-xerrej stqarr li hu u n-nies tiegħu kienu sejrin jidħlu fil-palazz mid-dranaġġ.</p>
<p>Il-messaġġier il-falliment tal-kolp attribwieh għall-eċċitament u l-għaġla tan-nies li għamluh:</p>
<p>Wara tliet xhur ta' ġlied qawwi, l-imblokk tal-palazz ġie żgurat u minn April tal-1399, il-ħruġijiet biss bdew jiġu mgħassa sabiex Benedittu XIII ma jkunx jista' jaħrab. Il-korrispondenza mibgħuta Prato kompliet tiddeskrivi l-ħajja ta' kuljum kif rawha l-Avignoniżi. Ittra bid-data tal-31 ta' Mejju 1401, għarfet lin-negozjant minn Avignon bil-ħruq tal-kamra fejn kien jorqod: </p>
<p>Dik tat-13 ta' Novembru informat lin-negozjant  bil-bumbardament tad-dar tiegħu: </p>
<p>Fl-aħħarnett fil-11 ta' Marzu 1403, minkejja l-għassa fuqu, il-papa rnexxielu jħalli l-palazz u l-belt fejn kien joqgħod, wara assedju iebes ta' ħames snin <ref target="https://mt.wikipedia.org/wiki/Il-Paġna_prinċipali#cite_note-79">[61]</ref>.</p>
Wara l-papiet
<p>Benedittu XIII qatt ma mar lura Avignon, imma ħalla hemm lil neputijietu, Antonio de Luna bil-kariga ta' rettur ta'  Comtat Venaissin, u Rodrigo. Dan tal-aħhar u l-Katalani ta' miegħu marru joqgħodu fil-palazz papali. Nhar it-Tlieta 27 ta' Jannar 1405 fil-ħin tal-Għasar, il-kampnar piramidali ta' Notre Dame des Doms iġġarraf u huwa u niżel waqqa' l-baptisterju antik ddedikat lil San Ġwann. Il-Katalani ġew akkużati b'din l-azzjoni u huma ħadu l-opportunità minnha biex iwaqqfu pjattaforma fuq il-bini mwaqqa' biex jinstallaw l-artillerija tagħhom<ref target="https://mt.wikipedia.org/wiki/Il-Paġna_prinċipali#cite_note-80">[62]</ref>.</p>
<p>Wara li kellu jħabbat wiċċu mad-depożizzjoni ta' zijuh mill-<ref target="https://mt.wikipedia.org/wiki/Kunċilju_ta'_Pisa">Kunċilju ta' Pisa</ref> fl-1409, u mad-defezzjoni tal-Avignoniżi u l-Comtadins, is-sena ta' wara, Rodrigo de Luna, li kien sar rettur minflok ħuh, irraggruppa mill-ġdid il-forzi tiegħu fil-Palazz papali. Għas-sigurtà tiegħu, kompla  jsaħaħ ir-<ref target="https://mt.wikipedia.org/wiki/Rocher_des_Doms">rocher des Doms</ref> u biex ikun jista' jara ġejjin l-attakkanti li jistgħu jinqalgħu, spiċċa biex waqqa' d-djar kollha ta' quddiem il-palazz, u b'hekk witta l-pjazza kbira li naraw illum<ref target="https://mt.wikipedia.org/wiki/Il-Paġna_prinċipali#cite_note-81">[63]</ref>. It-tieni assedju sar quddiem il-palazz u ssejjaħ fil-kronaki kontemporanji "il-gwerra tal-Katalani". Dam sbatax-il xahar u fl-aħħar, fit-2 ta' Novembr 1411, il-Katalani ta' Rodrigo de Luna, li kienu mejtin bil-ġuħ u qatgħu qalbhom li jiksbu l-għajnuna, aċċettaw li jċedu għall-Kamrier Francis Conzie <ref target="https://mt.wikipedia.org/wiki/Il-Paġna_prinċipali#cite_note-82">[64]</ref>.</p>
<p>Bertrand Boysset minn Arles fid-djarju tiegħu kiteb dwar dan, li fl-1403, mix-xahar ta' Diċembru, ġew imġarrfa d-djar kollha li kienu jinsabu bejn il-palazz il-kbir u l-palazz iż-żgħir biex id-difiża issir iżjed faċli: </p>
<p>Sadanittant, f'Pisa, il-kunċilju kien għażel papa ġdid <ref target="https://mt.wikipedia.org/wiki/Alessandru_V_(antipapa)">Alessandru V</ref>. Filwaqt li l-għan tal-kunċilju kien li jtemm ix-xiżma, il-Kristjaneżmu safa bi tliet papiet minflok bi tnejn. Il-papa rikonoxxut mill-Qorti ta' Franza, bagħat lill-Kardinal Pierre de Thury biex jigverna Avignon u l-Comtat. Kellu t-titlu ta' legat u vigarju ġenerali mill-1409 sal-1410<ref target="https://mt.wikipedia.org/wiki/Il-Paġna_prinċipali#cite_note-84">[66]</ref>.</p>
<p>Imma fil-5 u fis-6 ta' Diċembru 409, fuq l-ordni ta' Rodrigo de Luna, (il-legat ma kienx neħħielu l-kariga ta' rettur ta' Comtat), sejjaħ l-iStati biex jiltaqgħù f'Pont-de-Sorgue. Il-Katalani biex jieqfu lill-għedewwa ta' Benedittu XIII kellhom bżonn it-truppi u l-flus u d-delegati mit-tliet ordnijiet awtorizzaw il-ġbir tat-taxxi għalihom <ref target="https://mt.wikipedia.org/wiki/Il-Paġna_prinċipali#cite_note-85">[67]</ref>. Meta miet Alessandru V, filwaqt li Benedittu XIII kien refuġjat f'Peñíscola u Gregorju XII kienet issaltan f'Ruma, il-Kardinal Baldassare Cossa ġie elett mill-Kunċilju ta' Pisa u ħa l-isem ta' <ref target="https://mt.wikipedia.org/wiki/Ġwanni_XXIII_(antipapa)">Ġwanni XXIII</ref>. Għal darb'oħra kien hemm tliet papiet u kien hu li ntagħażel minn Avignon bħala Papa.</p>
Biblijografija
<list type="unordered"><item>Joseph Girard, <hi rend="italic">Avignon. Histoire et Monuments</hi>, Dominique Seguin, Avignon, 1924.</item>
<item>Joseph Girard, <hi rend="italic">Évocation du vieil Avignon</hi>, de Minuit, Pariġi, 2000, <ref target="https://mt.wikipedia.org/wiki/Special:BookSources/270731353X">ISBN 2-7073-1353-X</ref></item>
<item>Yves Renouard, <hi rend="italic">La Papauté à Avignon</hi>, sensiela "Que sais-je?" nru 630, Presses universitaires de France, Pariġi, 1969.</item>
<item>Jacques Le Goff, <hi rend="italic">Marchands et banquiers du Moyen Âge</hi> , sensiela "Que sais-je?" nru 699, Presses universitaires de France, Pariġi, 2001, ISBN: 978-2-13-051479-4</item>
<item>Bernard Guillemain, <hi rend="italic">Les Papes d'Avignon (1309-1376)</hi>, du Cerf, Pariġi, 2000, <ref target="https://mt.wikipedia.org/wiki/Special:BookSources/2204058955">ISBN 2-204-05895-5</ref></item>
<item>Jean Favier, <hi rend="italic">Les Papes d’Avignon</hi>, Fayard, Pariġi, 2006, <ref target="https://mt.wikipedia.org/wiki/Special:BookSources/2213625247">ISBN 2-213-62524-7</ref></item>
<item>Dominique Vingtain, <hi rend="italic">Avignon, le palais des papes</hi>, Zodiaque, La Pierre-qui-Vire, 1998, <ref target="https://mt.wikipedia.org/wiki/Special:BookSources/2736902408">ISBN 2-7369-0240-8</ref></item>
<item>Félix Buffière, <hi rend="italic">Ce tant rude, Gévaudan</hi>, Société des Lettres, Sciences et Arts de la Lozère, Mende, 1985</item>
<item>Enrico Castelnuovo, <hi rend="italic">Un pittore italiano alla corte di Avignone. Matteo Giovannetti e la pittura in Provenza nel secolo XIV</hi>.  Einaudi, Torino, 1962, edizzjoni ġdida 1991, verżjoni Franċiża, <hi rend="italic">Un peintre italien à la cour d'Avignon, Matteo Giovanetti et la peinture en Provence au XIVe siècle</hi>, G. Monfort, Pariġi, 1996, <ref target="https://mt.wikipedia.org/wiki/Special:BookSources/2852260379">ISBN 2-85226-037-9</ref></item>
<item>Léon-Honoré Labande, <hi rend="italic">Le Palais des papes d’Avignon et les monuments historiques d’Avignon au XIVe siècle</hi>, vol. I u II, Detaille, Aix-Marseille, 1925.</item>
<item>Jean Gimpel, <hi rend="italic">La révolution industrielle du Moyen Âge</hi>, Éditions seuil, Pariġi, 1975</item>
<item><hi rend="italic">Le Palais des Papes, Avignon - guide de visite</hi>, Edituri Gaud u RMG Palais des Papes, 3et edizzjoni, 2004, <ref target="https://mt.wikipedia.org/wiki/Special:BookSources/2840800632">ISBN 2-84080-063-2</ref></item></list>
</text></body></html>