<html><body><text id="wikipedia_mt_wikipedia_org__6437.html" ns="0" revid="250320" sourceurl="https://mt.wikipedia.org/wiki/Eurotamandua" title="Eurotamandua" type="wikipedia">Eurotamandua
<p>L-<hi rend="italic"><hi rend="bold">Eurotamandua</hi></hi> (Tamandua Ewropew) huwa pangolin estint li kien twil madwar 90 ċentimetru jew 3 piedi. Oriġinarjament, l-ewwel darba li kien ġie skopert, ix-xjentisti ħasbu li kien xi <ref target="https://mt.wikipedia.org/wiki/Speċi">speċi</ref> ta' <ref target="https://mt.wikipedia.org/wiki/Bunemmiel_Amerikan">bunemmiel Amerikan</ref> jew kif inhuma magħrufin ukoll wikkiela n-nemmel Amerikani, dan kollu 'l għaliex ma kellux il-karatteristika ewlenija tal-<ref target="https://mt.wikipedia.org/wiki/Pangolin">pangolini</ref>, l-iskalji magħmulin mix-xagħar iċċementat flimkien. B'hekk wara eżaminazzjoni aktar fir-reqqa meta nstab li t-<ref target="https://mt.wikipedia.org/wiki/Tamandua_Ewropew">tamandua Ewropew</ref> ma kellux il-karatteristika ewlenija jew primarja tal-<ref target="https://mt.wikipedia.org/wiki/Ksenartran">ksenartrani</ref> (<hi rend="italic">"xenarthrans"</hi>), 'il hekk imsejħa ġogi ksenartrani misjuba fil-<ref target="https://mt.wikipedia.org/wiki/Mammiferu">mammiferi</ref> kollha tal-<ref target="https://mt.wikipedia.org/wiki/Ordi">ordijiet</ref> <ref target="https://mt.wikipedia.org/wiki/Cingulata">Cingulata</ref> u <ref target="https://mt.wikipedia.org/wiki/Pilosa">Pilosa</ref>. </p>
<p>L-<hi rend="italic">Eurotamandua</hi> kien wieħed mill-ewwel speċi membri tal-familja <ref target="https://mt.wikipedia.org/wiki/Manidae">Manidae</ref>, u għalkemm minn naħa ma kellux l-iskalji minn naħa l-oħra kellu l-kumplament tal-karatteristiċi kollha l-oħra tal-pangolini: dwiefer twal, denb twil, wiċċ tawwali u l-istess ilsien twil u jwaħħal. Presumibilment dan kien jiekol in-<ref target="https://mt.wikipedia.org/wiki/Nemla">nemel</ref> u t-<ref target="https://mt.wikipedia.org/wiki/Termita">termiti</ref> bħal pangolini ukoll. </p>
<p>L-<hi rend="italic">Eurotamandua</hi> issemma hekk minħabba ix-xebħ kbir li hemm mal-bunemmiela Amerikani moderni tas-siġar tal-ġeneru <hi rend="italic"><ref target="https://mt.wikipedia.org/wiki/Tamandua">Tamandua</ref></hi>. Minkejja li t-Tamandua Ewropew huwa l-aktar pangolin anatomikament primittiv, dan mhuwiex l-antenat tal-pangolini moderni, għax il-pangolin tal-<ref target="https://mt.wikipedia.org/wiki/Eoċen">Eoċen</ref> tal-ġeneru <hi rend="italic"><ref target="https://mt.wikipedia.org/wiki/Eomanis">Eomanis</ref></hi> kien kontemporanju tiegħu. Huwa mifhum li <hi rend="italic">Eomanis</hi> u <hi rend="italic">Eurotamandua</hi> bħala ġeneri nfirdu mill-antenat komuni tagħhom, jew tard fil-<ref target="https://mt.wikipedia.org/wiki/Paleoċen">Paleoċen</ref>, jew kmieni fl-Eoċen.</p>
Kultura popolari
<p>It-<hi rend="italic">Tamanduwa Ewropew</hi> deher għal ftit ħin fl-ewwel episodju tas-sensiela <hi rend="italic"><ref target="https://mt.wikipedia.org/wiki/Walking_with_Beasts">Walking with Beasts</ref></hi> u kien użat <ref target="https://mt.wikipedia.org/wiki/Tamanduwa_Amerikan">tamanduwa Amerikan</ref>.</p>
Ħoloq esterni
<list type="unordered"><item><ref target="http://www.uvm.edu/~jdecher/Eurotamandua.JPG">Ritratt tal-fossilu</ref></item></list>
</text></body></html>