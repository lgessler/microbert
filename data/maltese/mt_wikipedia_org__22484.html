<html><body><text id="wikipedia_mt_wikipedia_org__22484.html" ns="0" revid="244459" sourceurl="https://mt.wikipedia.org/wiki/Pietru_Pawl_Zerafa" title="Pietru Pawl Zerafa" type="wikipedia">Pietru Pawl Zerafa<p>Patri Pietru Pawl Zerafa (Nadur, Għawdex, 24 ta' Frar 1929 - 23 ta' Marzu 2011) kien studjuż tal-Iskrittura Mqaddsa.   </p>
Studji
<p>Wara li ħa l-edukazzjoni primarja tiegħu fl-iskola  ta' raħal twelidu u mbagħad l-edukazzjoni sekondarja fis-Seminjarju Minuri tar-Rabat, Għawdex, hu daħal mad-Dumnikani fir-Rabat , Malta, fejn ipprofessa fil-31 ta' Ottubru 1948.  Ordna saċerdot fid-19 ta' Diċembru 1953. </p>
<p>Għamel studji ta' speċjalizzazzjoni fit-Teoloġija u l-Iskrittura Mqaddsa fl-Universita' Pontifiċja San Tumas ta' Aquino f'Ruma (Angelicum) u mbagħad fl-École Biblique ta' Ġerusalemm.  Hu akkwista żewġ Dottorati: wieħed fit-Teoloġija mill-Angelicum (S.Th.D) u ieħor  mill-Kummissjoni Biblika Pontifiċja (S.Sc.D.(Vat).  L-Ordni Dumnikan tah ukoll il-Maġisteru fit-Teoloġija Mqaddsa (S.Th.M) fl-1970.</p>
Għalliem
<p>Għal iktar minn 30 sena hu għallem l-Iskrittura Mqaddsa fl-Universita' Angelicum u f'Istituzzjonijiet oħrajn f'Ruma bħal Venerable Beda College, il-Mater Ecclesiae, u d-Dar tal-Istudji tal-Patrijiet Karmelitani u, barra Ruma, fis-Seminarju Reġjonali ta' Viterbo.  Għal erba' snin hu ta korsijiet fis-sajf, fl-iSpalding College, Louiville, KY, USA.   Minbarra dan ix-xogħol ta' tagħlim, hu ppublika  kotba, u kiteb għadd kbir ta' artikli għal rivisti xjentifiċi.   Dan, minbarra l-konferenzi li kien jagħti quddiem udjenzi varji.</p>
<p>Bejn l-1966 u 1980, hu kien Konsultur għall-Kummissjoni Pontifiċja għall-verżjoni l-ġdida tal-Vulgata.</p>
<p>Hawn Malta, sa mill-1991, kien membru tal-Kummissjoni Teoloġika Arċidjocesana Djoċesana u membru tal-Għaqda Biblika Maltija li, fi ħdanha, ta sehem għat-traduzzjoni tal-Bibbja bil-Malti.   Kien ukoll Kanoniku Onorarju tal-Kapitlu Kolleġġjali tal-Kolleġġjata Bażilika u Arċipretali ta' San Pietru  u San Pawl tan-Nadur, Għawdex.</p>
Ħajja personali
<p>Fil-ħajja personali tiegħu,  P. Pietru Pawl kien magħruf għall-ħajja sempliċi li kien jgħix.   Bniedem metodiku għall-aħħar, konkret u rejalista,  kien magħruf għall-passiġġati twal,  u għall-imħabba li kellu lejn in-Natura, li kien isejħilha  l-‘kattidral ta' Alla'!   Kien bniedem b'sense of humour fin,  jirrispetta lil kulħadd u, fl-istess ħin, li qatt ma ħares lejn l-uċuh.   Kien jgħożż ħafna l-valuri tal-lejalta' u tas-sinċerita', tal-koerenza  u tad-dedikazzjoni personali.  Għal diversi snin, hu kien iqaddes ta' kull filgħodu għand fl-Istitut ta' San Guzepp f'Ħaż-Żabbar, immexxi mis-Sorijiet Dumnikani.</p>
Mewt
<p>Il-funeral ta'  P.Pietru Pawl sar fil-Knisja tal-Lunzjata, il-Birgu, nhar il-Ħamis 24 ta' Marzu 2011.  Minbarra ħutu, qraba u ħbieb, attenda wkoll, għall-funeral , l-Isqof tad-Djoċesi ta' Għawdex, l-E.T. Mons. Mario Grech.   Mons. Arcisqof P. Pawl Cremona O.P., ħabib personali u li kien għex miegħu, għal diversi snin fl-istess kunvent,  f'Ruma u  fir-Rabat, Malta , li, imma ma setax ikun preżenti personalment minħabba indispozizzjoni, bagħat il-kondoljanzi u l-wegħda ta' tisħib fit-talb.</p></text></body></html>