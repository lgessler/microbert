<html><body><text id="wikipedia_mt_wikipedia_org__2877.html" ns="0" revid="270838" sourceurl="https://mt.wikipedia.org/wiki/Buddi%C5%BCmu" title="Buddiżmu" type="wikipedia">Buddiżmu<figure><caption>Il-meditazzjoni tal-Buddha</caption></figure>
<p>Il-<hi rend="bold">Buddiżmu</hi> hu bbażat fuq it-tagħlim ta' <ref target="https://mt.wikipedia.org/wiki/Gautama_Buddha">Siddhārtha Gautama</ref> li għex fl-<ref target="https://mt.wikipedia.org/wiki/Indja">Indja</ref> bejn il-563 u l-483 <ref target="https://mt.wikipedia.org/wiki/Ante_Christum_natum">Q.K</ref>. Skont dan it-twemmin, il-ħajja ma tintemx mal-<ref target="https://mt.wikipedia.org/wiki/Mewt">mewt</ref> iżda terga' tiġġedded fi twelid mill-ġdid. L-iskop tal-Buddiżmu hu li l-bniedem joħroġ miċ-ċiklu tedjanti tat-twelid, ix-xjuħija u l-mewt billi jilħaq l-istat tan-<ref target="https://mt.wikipedia.org/wiki/Nirvana">Nirvana</ref>, stat mhux maħkum mil-liġi tal-bidla kontinwa u t-tbatija.Fiċ-ċentru tat-tagħlim Buddist, wieħed isib l-erba' Veritajiet Nobbli: </p>
<list type="ordered"><item>Fil-ħajja hemm it-tbatija u l-ħajja hi kkaratterizzata minn nuqqas ta' sodisfazzjon.</item>
<item>L-oriġini tat-tbatija hi l-ġibda għamja lejn is-senswalità.</item>
<item>Wieħed jista' joħroġ mit-tbatija.</item>
<item>Il-mod kif wieħed joħrog mit-tbatija huwa li jimxi skont il-gwida maqsuma fi tmien partijiet:
<list type="ordered"><item>Fehma korretta</item>
<item>Intenzjoni tajba</item>
<item>Użu tajjeb tad-diskors</item>
<item>Imġiba u azzjoni tajba</item>
<item>Stil ta' għajxien korrett</item>
<item>Sforz ġust</item>
<item>Kontroll u perfezzjoni tal-fakultajiet konxji</item>
<item>Konċentrazzjoni ġusta</item></list></item></list>
<p>Il-meditazzjoni tagħmel parti essenzjali fil-ħajja ta' Buddist. Permezz tal-kwiet tal-meditazzjoni, wieħed isib is-serħan il-moħħ li jgħin lill-individwu fid-deċiżjonijiet tal-ħajja ta' kuljum. Barra min hekk, wieħed jagħmel ħbieb miegħu nnifsu sabiex ikun jista' jħobb ukoll lill-oħrajn.</p>
<p>Hemm diversi għamliet ta' Buddiżmu iżda dawn nistgħu naqsmuhom kollha taħt żewg skejjel. Dik tat-"<ref target="https://mt.wikipedia.org/wiki/Theravada">Theravada</ref>" li hi l-eqdem skola u dik tal-"<ref target="https://mt.wikipedia.org/wiki/Mahayana">Mahayana</ref>". Madankollu nsibu wkoll iż-<ref target="https://mt.wikipedia.org/wiki/Żen">Żen</ref> li xi nies iqisuh bħala dixxendent tal-Mahayana u oħrajn iqisuh bħala skola separata. </p>
<p>Hemm differenzi sostanzjali bejn it-tliet skejjel iżda fil-fond tagħhom wieħed isib l-istess sustanza.</p>
</text></body></html>