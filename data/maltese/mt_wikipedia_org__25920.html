<html><body><text id="wikipedia_mt_wikipedia_org__25920.html" ns="0" revid="272560" sourceurl="https://mt.wikipedia.org/wiki/Kastell_ta%27_Krom%C4%9B%C5%99%C3%AD%C5%BE" title="Kastell ta' Kroměříž" type="wikipedia">Kastell ta' Kroměříž<figure><caption>Il-Ġnien Barokk ta' Kroměříž</caption></figure>
<p>Il-<hi rend="bold">Kastell ta'</hi> <hi rend="bold">Kroměříž</hi> (biċ-Ċek: <hi rend="italic">Zámek Kroměříž</hi> jew <hi rend="italic">Arcibiskupský zámek</hi>, bil-Ġermaniż: <hi rend="italic">Schloss Kremsier</hi>) fil-belt ta' <ref target="https://mt.wikipedia.org/wiki/Kroměříž">Kroměříž</ref>, ir-<ref target="https://mt.wikipedia.org/wiki/Ċekja">Repubblika Ċeka</ref>, kien jintuża bħala r-residenza prinċipali tal-isqfijiet ta' <ref target="https://mt.wikipedia.org/wiki/Olomouc">Olomouc</ref> fis-seklu 18 u mill-1777 bħala r-residenza tal-arċisqfijiet ta' Olomouc. Il-kastell flimkien mal-ġonna ta' Kroměříž tniżżlu fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1998.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<p>L-ewwel residenza fis-sit tal-kastell ġiet stabbilita mill-isqof <ref target="https://mt.wikipedia.org/wiki/Stanislas_Thurzo">Stanislas Thurzo</ref> fl-1497. Il-binja kellha stil <ref target="https://mt.wikipedia.org/wiki/Gotiku">Gotiku</ref> Aħħari, b'kemxejn dettall <ref target="https://mt.wikipedia.org/wiki/Rinaxximent">Rinaxximentali</ref>. Matul il-<ref target="https://mt.wikipedia.org/wiki/Gwerra_tat-Tletin_Sena">Gwerra tat-Tletin Sena</ref>, ir-rikkezzi tal-kastell insterqu mill-armata <ref target="https://mt.wikipedia.org/wiki/Żvezja">Żvediża</ref> (fl-1643).</p>
<figure><caption>It-torri <ref target="https://mt.wikipedia.org/wiki/Medjuevu">Medjevali</ref> tal-kastell</caption></figure>
<p>Fl-1664, isqof mill-familja setgħana ta' Lichtenstein ikkummissjonat l-arkitett <ref target="https://mt.wikipedia.org/wiki/Filiberto_Lucchese">Filiberto Lucchese</ref> biex jirrinnova l-kastell (magħruf ukoll bħala l-Palazz tal-Arċisqof) fl-istil <ref target="https://mt.wikipedia.org/wiki/Barokk">Barokk</ref>. Il-<ref target="https://mt.wikipedia.org/wiki/Monument">monument</ref> ewlieni u kapulavur ta' Lucchese f'Kroměříž huwa l-Ġnien Barokk ta' quddiem il-kastell. Wara li Lucchese miet fl-1666, <ref target="https://mt.wikipedia.org/wiki/Giovanni_Pietro_Tencalla">Giovanni Pietro Tencalla</ref> temm ix-xogħlijiet fil-ġnien formali u rrinnova l-kastell bi stil skont l-iskola ta' <ref target="https://mt.wikipedia.org/wiki/Torino">Torino</ref>, l-<ref target="https://mt.wikipedia.org/wiki/Italja">Italja</ref>, li kien tħarreġ fiha.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Wara li l-kastell ħa n-nar f'Marzu 1752, l-<ref target="https://mt.wikipedia.org/wiki/Isqof_Hamilton">Isqof Hamilton</ref> ikkummissjona żewġ artisti imperjali ewlenin, <ref target="https://mt.wikipedia.org/wiki/Franz_Anton_Maulbertsch">Franz Anton Maulbertsch</ref> u <ref target="https://mt.wikipedia.org/wiki/Josef_Stern">Josef Stern</ref>, biex jiddekoraw is-swali tal-kastell bl-opri tal-<ref target="https://mt.wikipedia.org/wiki/Arti">arti</ref> tagħhom. Flimkien mal-<ref target="https://mt.wikipedia.org/wiki/Pittura">pitturi</ref> tagħhom, il-kastell għandu kollezzjoni kbira tal-arti, li ġeneralment hija meqjusa bħala t-tieni l-aqwa fir-Repubblika Ċeka wara dik tal-Gallerija Nazzjonali fi <ref target="https://mt.wikipedia.org/wiki/Praga">Praga</ref>, u li fost l-opri tal-arti tinkludi l-aħħar pittura mitoloġika ta' <ref target="https://mt.wikipedia.org/wiki/Tizjanu">Tizjanu</ref>, <hi rend="italic">Il-kastig ta' Marsija</hi>. L-ikbar parti tal-kollezzjoni ġiet akkwistata mill-<ref target="https://mt.wikipedia.org/wiki/Isqof_Karel">Isqof Karel</ref> f'<ref target="https://mt.wikipedia.org/wiki/Köln">Köln</ref>, il-<ref target="https://mt.wikipedia.org/wiki/Ġermanja">Ġermanja</ref>, fl-1673. Il-kastell fih ukoll arkivju <ref target="https://mt.wikipedia.org/wiki/Mużika">mużikali</ref> straordinarju u librerija b'33,000 volum.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ġonna
<figure><caption>Ir-rotunda tal-Ġnien Barokk minn ġewwa</caption></figure>
<p>Skont kif spjegat fid-dokument tan-nominazzjoni tas-sit biex isir Sit ta' Wirt Dinji tal-UNESCO, il-kastell huwa eżempju tajjeb iżda mhux straordinarju ta' tip ta' residenza aristokratika bħalma hemm diversi fl-<ref target="https://mt.wikipedia.org/wiki/Ewropa">Ewropa</ref>. Min-naħa l-oħra, il-Ġnien Barokk jispikka għaliex huwa eżempju pjuttost intatt u rari ħafna ta' ġnien ta' dik ix-xorta.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-Ġnien Barokk jinsab kemxejn 'il bogħod mill-kastell. Xi inċiżjonijiet li tlestew fl-1691 minn <ref target="https://mt.wikipedia.org/wiki/Georg_Matthaeus_Vischer">Georg Matthaeus Vischer</ref> juru li fl-imgħoddi l-ġnien kien jikkonfina mal-kastell u kien magħluq għalkollox mhux isseparat kif inhu llum. Barra minn hekk, kien maqsum fi tnejn: naħa purament ornamentali u naħa oħra lejn in-Nofsinhar magħmula minn siġar tal-frott u karatteristiċi ornamentali produttivi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-pajsaġġi u l-palazzi Barokki tal-<ref target="https://mt.wikipedia.org/wiki/Boemja">Boemja</ref> u tal-<ref target="https://mt.wikipedia.org/wiki/Moravja">Moravja</ref> ġew influwenzati ħafna mill-Barokk Taljan, għalkemm fil-każ tal-Ġnien Barokk ta' Kroměříž fuq art pjuttost ċatta, l-influwenza tal-istil Barokk Formali Franċiż huwa viżibbli wkoll. Apparti l-Ġnien Barokk formali, qrib il-kastell hemm ukoll ġnien Ingliż inqas formali tas-seklu 19, li ġarrab ħsarat mill-għargħar li kien hemm fl-1997.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Sit ta' Wirt Dinji
<p>L-UNESCO ddeżinjat il-ġonna u l-kastell ta' Kroměříž bħala Sit ta' Wirt Dinji fl-1998.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: <hi rend="bold">il-kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ", ladarba speċjalment il-Ġnien Barokk kellu rwol sinifikanti fl-iżvilupp tad-disinn tal-ġonna u tal-palazzi Barokki fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem", ladarba l-ġonna u l-kastell ta' Kroměříž huma eżempju eċċezzjonali komplut u ppreservat tajjeb ta' residenza aristokratika u l-pajsaġġ assoċjat magħha tas-sekli 17 u 18.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Films
<p>L-ispazji fuq ġewwa tal-kastell intużaw b'mod estensiv minn <ref target="https://mt.wikipedia.org/wiki/Miloš_Forman">Miloš Forman</ref>, taparsi kienu l-ispazji fuq ġewwa tal-Palazz Imperjali (Hofburg) ta' <ref target="https://mt.wikipedia.org/wiki/Vjenna">Vjenna</ref>, l-<ref target="https://mt.wikipedia.org/wiki/Awstrija">Awstrija</ref>, fil-ġbid ta' <hi rend="italic">Amadeus</hi> (1984) dwar il-ħajja ta' <ref target="https://mt.wikipedia.org/wiki/Wolfgang_Amadeus_Mozart">Wolfgang Amadeus Mozart</ref>, li effettivament qatt ma żar il-belt ta' Kroměříž, minkejja li wħud mill-kompożizzjonijiet mużikali tiegħu huma maħżuna fl-arkivju mużikali tal-kastell.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Minn dak iż-żmien 'l hawn, speċjalment fis-seklu 21, inġibdu u nħadmu (minn tal-inqas parzjalment) diversi films jew sensieli oħra fil-kastell u/jew fil-ġonna.</p>
</text></body></html>