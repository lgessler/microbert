<html><body><text id="wikipedia_mt_wikipedia_org__26018.html" ns="0" revid="266911" sourceurl="https://mt.wikipedia.org/wiki/Baxkortostan" title="Baxkortostan" type="wikipedia">Baxkortostan<figure><caption>Il-bandiera tal-Baxkortostan</caption></figure>
<p>Il-<hi rend="bold">Baxkortostan</hi> (/bɑːʃˈkɔːrtoʊstæn/; bir-Russu: Респу́блика Башкортоста́н, trażlitterat: <hi rend="italic">Respublika Bashkortostan</hi>, IPA: [rʲɪsˈpublʲɪkə bəʂkərtɐˈstan]; bil-Baxkir: Башҡортостан Республикаһы), magħrufa wkoll bħala <hi rend="bold">Baxkirija</hi> (bir-Russu: Башки́рия, trażlitterat: <hi rend="italic">Bashkiriya</hi>, IPA: [bɐʂˈkʲirʲɪjə]), hija repubblika tar-<ref target="https://mt.wikipedia.org/wiki/Russja">Russja</ref> li tinsab bejn il-<ref target="https://mt.wikipedia.org/wiki/Volga">Volga</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u l-<ref target="https://mt.wikipedia.org/wiki/Muntanji_tal-Ural">Muntanji tal-Ural</ref> fl-<ref target="https://mt.wikipedia.org/wiki/Ewropa_tal-Lvant">Ewropa tal-Lvant</ref>. Ir-repubblika tkopri 143,600 kilometru kwadru u għandha popolazzjoni ta’ erba’ miljun ruħ.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Il-Baxkortostan hija l-iktar repubblika popolata fir-Russja. Il-<ref target="https://mt.wikipedia.org/wiki/Belt_kapitali">belt kapitali</ref> u l-ikbar belt tar-repubblika hija <ref target="https://mt.wikipedia.org/wiki/Ufa">Ufa</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Ir-repubblika tal-Baxkortostan ġiet stabbilita f’Novembru 1917.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-20 ta’ Marzu 1919, ġiet ittrasformata fir-Repubblika Sovjetika ta’ Baxkir, l-ewwel Repubblika Soċjalista Sovjetika Awtonoma tal-RSFSR.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Għoljiet waħedhom imdawrin bil-pjanura bħal dawk ta’ Shihan Toratau huma karatteristiċi tal-Baxkortostan</caption></figure>
<p>F’konformità mal-Kostituzzjoni tal-Baxkortostan u mal-Kostituzzjoni tal-Federazzjoni Russa, il-Baxkortostan huwa stat iżda mingħajr sovranità. Fil-11 ta’ Ottubru 1990 adotta d-Dikjarazzjoni dwar is-Sovranità tal-Istat, iżda sussegwentement abbandunaha. Jum ir-Repubblika hemmhekk fil-fatt huwa il-11 ta’ Ottubru. Il-lingwi uffiċjali huma r-Russu, il-Baxkir, il-Latvjan u l-Latgaljan.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Etimoloġija
<p>L-isem “Baxkortostan” ġej minn isem il-grupp etniku tal-Baxkir. Filwaqt li l-għerq tal-isem huwa Tork (ladarba huwa kombinament ta’ '<hi rend="italic">baş</hi>', li bit-Tork jista’ jfisser 'kap' u '<hi rend="italic">qort</hi>' li jfisser '<ref target="https://mt.wikipedia.org/wiki/Lupu">lupu</ref>', wieħed mill-<ref target="https://mt.wikipedia.org/wiki/Annimal">annimali</ref> meqjusa bħala sagri għall-popli Torok); is-suffiss <hi rend="italic">-stan</hi> huwa Sanskritu, li jfisser 'art'. Il-grupp etniku tal-Baxkir jitkellmu bil-lingwa Baxkir, li hija lingwa li tagħmel parti mill-fergħa Kipċak tal-grupp tal-lingwi Torok.</p>
Storja
<figure><caption>Tpinġijiet fl-għerien fir-Riżerva Naturali ta’ Shulgan-Tash</caption></figure>
<p>L-ewwel insedjamenti fit-territorju modern tal-Baxkortostan imorru lura għall-perjodu Paleolitiku bikri, iżda Żmien il-Bronż wassal għal żieda kbira fil-popolazzjoni ta’ dan it-territorju.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Meta n-nies tal-kultura ta’ Abashevo bdew jistabbilixxu insedjamenti hawnhekk, kellhom ħiliet kbar fil-manifattura tal-għodod tal-bronż, tal-armi u tad-dekorazzjonijiet. Kienu l-ewwel nies li stabbilew insedjamenti permanenti fl-Ural tan-Nofsinhar.</p>
<p>Isem il-Baxkortostan ġej min-nies nattivi tal-post, il-Baxkiri. L-isem Slavoniku tal-Baxkortostan, Bashkiriya, ġie stabbilit fl-aħħar tas-seklu 16. Oriġinarjament feġġ bħala <hi rend="italic">Bashkir land</hi>, <hi rend="italic">Bashkir</hi>, <hi rend="italic">Bashkirda</hi> u <hi rend="italic">Bashkir horde</hi>. L-etonimu <hi rend="italic">Bashkirs</hi> (Baxkiri) sar magħruf għall-ewwel darba fis-seklu 7. Fis-seklu 10, <ref target="https://mt.wikipedia.org/wiki/Al-Balkhi">Al-Balkhi</ref> kiteb dwar il-Baxkiri bħala nies, maqsumin f’żewġ gruppi, u wieħed minn dawn il-gruppi kien jgħix fl-Ural tan-Nofsinhar, filwaqt li l-grupp l-ieħor kien jgħix ħdejn ix-xmara Danubju, qrib il-konfini ta’ <hi rend="italic">Byzantium</hi>. Il-kontemporanju tiegħu <ref target="https://mt.wikipedia.org/wiki/Ibn-Ruste">Ibn-Ruste</ref> ddeskriva l-Baxkiri bħala “nies indipendenti, li jokkupaw it-territorji fuq iż-żewġ naħat taż-żona muntanjuża tal-Ural bejn Volga, Kama, Tobol u n-naħa ta’ fuq tax-xmara Yaik”.</p>
<figure><caption>Mawżolew ta’ Turahan tas-seklu 14</caption></figure>
<p>Wara l-istat bikri u fewdali tal-<ref target="https://mt.wikipedia.org/wiki/Mongolja">Mongolja</ref> sfaxxa fis-seklu 14, it-territorju modern tal-Baxkortostan ġie diviż bejn il-Khanati ta’ Kazan u tas-Siberja u l-Ġemgħa tan-Nogai. It-tribujiet li kienu jgħixu hemm kienu mmexxija minn <hi rend="italic">bi</hi> (kapijiet tribali). Wara li Kazan inħakmet minn Ivan it-Terribbli fl-1554-1555, rappreżentanti tat-tribujiet Baxkiri tal-Punent u tal-Majjistral talbu lill-Kżar biex jingħaqdu volontarjament mal-Muskovja.</p>
<p>Mit-tieni nofs tas-seklu 16, it-territorju tal-Baxkortostan beda jissawwar bħala parti mill-istat Russu. Fl-1798 ġiet stabbilita l-Assemblea Spiritwali tal-Musulmani Russi, indikazzjoni li l-gvern kżarista rrikonoxxa d-drittijiet tal-Baxkiri, tat-Tatari u ta’ nazzjonijiet Musulmani oħra li setgħu jippratikaw l-<ref target="https://mt.wikipedia.org/wiki/Iżlam">Iżlam</ref> u jwettqu ritwali reliġjużi. Il-Governorat (<hi rend="italic">guberniya</hi>) ta’ Ufa, b’Ufa fiċ-ċentru tiegħu, ġie ffurmat fl-1865 — pass ieħor lejn l-identifikazzjoni territorjali.</p>
<p>Wara r-<ref target="https://mt.wikipedia.org/wiki/Rivoluzzjoni_Russa">Rivoluzzjoni Russa</ref> tal-1917 tfasslu l-konvenzjonijiet (<hi rend="italic">qoroltays</hi>) Baxkiri li abbażi tagħhom ittieħdet deċiżjoni dwar il-ħtieġa li tinħoloq repubblika federali nazzjonali fi ħdan ir-Russja. B’riżultat ta’ dan, fit-28 ta’ Novembru 1917, ix-Shuro (Kunsill) Reġjonali (ċentrali) Baxkiri pproklama l-istabbiliment tal-provinċji territorjali u tal-awtonomija nazzjonali f’żoni b’popolazzjoni Baxkiri predominanti, fosthom Orenburg, Perm, Samara, u Ufa.</p>
<figure><caption>Baxkiri ħdejn <ref target="https://mt.wikipedia.org/wiki/Amburgu">Hamburg</ref> matul il-Gwerer Napoljoniċi għall-ħabta tal-1813</caption></figure>
<p>F’Diċembru 1917, id-delegati tal-Kungress Baxkiri (kostitwenti), li kienu jirrappreżentaw l-interessi tan-nazzjonalitajiet kollha tal-popolazzjoni, ivvutaw għalenija għar-riżoluzzjoni (Farman #2) tax-Shuro Reġjonali Baxkiri dwar il-proklamazzjoni tal-awtonomija territorjali nazzjonali (tar-Repubblika) tal-Baxkurdistan. Il-kungress sawwar il-gvern tal-Baxkurdistan, il-Pre-Parlament — Kese-Qoroltay u korpi oħra tal-poter u tal-amministrazzjoni, u ttieħdu d-deċiżjonijiet dwar kif kellhom jipproċedu.</p>
<p>F’Marzu 1919, abbażi tal-ftehimiet tal-Gvern Russu mal-Gvern Baxkiri, ġiet iffurmata r-Repubblika Sovjetika Baxkiri. Skont id-Digriet tal-Kumitat Eżekuttiv Ċentrali Russu tal-4 ta’ Ġunju 1922, il-Baxkurdistan sar magħruf bħala r-Repubblika Sovjetika Soċjalista Baxkiri Awtonoma. Matul il-perjodu Sovjetiku, <hi rend="italic">Bashkiriya</hi> ngħatat drittijiet awtonomi wesgħin — l-ewwel waħda fost reġjuni Russi oħra. L-istruttura amministrattiva tar-Repubblika Sovjetika Soċjalista Baxkiri Awtonoma kienet ibbażata fuq prinċipji simili għal dawk ta’ repubbliki awtonomi oħra tar-Russja.</p>
<figure><caption>L-unità tal-kavallerija tal-Armata Ħamra magħmula minn Baxkiri fil-Gwerra Ċivili Russa tal-1919</caption></figure>
<p>Fil-11 ta’ Ottubru 1990, is-Sovjet Suprem tar-Repubblika adotta d-dikjarazzjoni dwar is-sovranità statali tar-Repubblika Sovjetika Soċjalista Baxkiri Awtonoma. Fil-25 ta’ Frar 1992, isem ir-Repubblika Sovjetika Soċjalista Baxkiri Awtonoma nbidel għar-Repubblika tal-Baxkortostan.</p>
<p>Fil-31 ta’ Marzu 1992 ġie ffirmat Kumpatt Federali dwar is-separazzjoni tal-awtoritajiet u tas-setgħat fost l-organi federali tal-poter tal-Federazzjoni Russa u l-organi tal-poter tar-Repubblika tal-Baxkortostan. Fit-3 ta’ Awwissu 1994<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> ġie ffirmat Kumpatt dwar is-separazzjoni tal-awtoritajiet u d-delegi reċiproċi tas-setgħat fost l-organi tal-poter tal-Federazzjoni Russa u l-organi tal-poter tar-Repubblika tal-Baxkortostan, u dan ta l-awtonomija lir-repubblika. Dan il-ftehim ġie abolit fis-7 ta’ Lulju 2005.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Ġeografija
<figure><caption>Iż-<ref target="https://mt.wikipedia.org/wiki/Żiemel">żwiemel</ref> Baxkir fejn il-lag ta’ Yakty-Kul</caption></figure>
<p>Il-Baxkortostan fih parti mill-Muntanji tal-Ural tan-Nofsinhar u l-pjanuri biswithom.</p>
<list type="unordered"><item><hi rend="italic">Erja</hi>: 143,600 kilometru kwadru (skont iċ-ċensiment tal-2002)</item>
<item><hi rend="italic">Fruntieri</hi>: il-Baxkortostan għandu fruntieri ma’ Perm Krai fit-Tramuntana, mal-Oblast ta’ Sverdlovsk fil-Grigal, mal-Oblast ta’ Chelyabinsk fil-Grigal, fil-Lvant u fix-Xlokk, mal-Oblast ta’ Orenburg fix-Xlokk, fin-Nofsinhar u fil-Lbiċ, mar-Repubblika tat-Tatarstan fil-Punent, u mar-Repubblika ta’ Udmurt fil-Majjistral</item>
<item><hi rend="italic">L-ogħla punt</hi>: il-Muntanja ta’ Yamantau (1,638 metru)</item>
<item><hi rend="italic">Distanza massima mit-Tramuntana san-Nofsinhar</hi>: 550 kilometru</item>
<item><hi rend="italic">Distanza massima mil-Lvant sal-Punent</hi>: iktar minn 430 kilometru</item></list>
Xmajjar
<p>Hemm iktar minn 13,000 xmara fil-Baxkortostan. Ħafna xmajjar huma parti mis-sistema tat-trasport fl-ilmijiet fondi tar-Russja Ewropea u jagħtu aċċess għall-portijiet tal-<ref target="https://mt.wikipedia.org/wiki/Baħar_Baltiku">Baħar Baltiku</ref> u tal-Baħar Iswed.</p>
<figure><caption>Il-konfluwenza tax-xmajjar Nugush u Uryuk</caption></figure>
<p>Fost ix-xmajjar il-kbar hemm:</p>
<list type="unordered"><item>ix-xmara Belaya (Aghidhel) (1,430 km)</item>
<item>ix-xmara Ufa (Qaraidel) (918 km)</item>
<item>ix-xmara Sakmara (760 km)</item>
<item>ix-xmara Ik (Iq) (571 km)</item>
<item>ix-xmara Dyoma (556 km)</item>
<item>ix-xmara Ay (549 km)</item>
<item>ix-xmara Yuruzan (404 km)</item>
<item><figure><caption>Il-kaskati ta’ Atysh</caption></figure>ix-xmara Bystry Tanyp (345 km)</item>
<item>ix-xmara Sim (239 km)</item>
<item>ix-xmara Nugush (235 km)</item>
<item>ix-xmara Tanalyk (225 km)</item>
<item>ix-xmara Zilim (215 km)</item>
<item>ix-xmara Syun (209 km)</item></list>
Lagi
<figure><caption>Il-lag ta’ Asylykül</caption></figure>
<p>Hemm 2,700 lag u ġibjun fil-Baxkortostan. Fost il-lagi u l-ġibjuni ewlenin hemm:</p>
<list type="unordered"><item>il-lag ta’ Asylykül (23.5 km2)</item>
<item>il-lag ta’ Qandrykül (15.6 km2)</item>
<item>il-lag ta’ Urgun (12.0 km2)</item>
<item>il-ġibjun ta’ Pavlovskoye (120.0 km2)</item>
<item>il-ġibjun ta’ Nugushkoye (25.2 km2)</item></list>
Muntanji
<figure><caption>Yamantau fil-ħarifa</caption></figure>
<p>Ir-Repubblika tal-Baxkortostan fiha parti mill-muntanji tal-Ural tan-Nofsinhar, mill-fruntiera tat-Tramuntana għal dik tan-Nofsinhar. Fost l-ogħla muntanji hemm:</p>
<list type="unordered"><item>il-muntanja Yamantau (1,638 m)</item>
<item>il-muntanja Bolshoy Iremel (1,582 m)</item>
<item>il-muntanja Maly Iremel (1,449 m)</item>
<item>il-muntanja Arwyakryaz (1,068 m)</item>
<item>il-muntanja Zilmerdaq (909 m)</item>
<item>il-muntanja Alataw (845 m)</item>
<item>il-muntanja Yurmataw (842 m)</item></list>
Riżorsi naturali
<p>Ir-Repubblika tal-Baxkortostan hija waħda mill-iktar territorji rikki fir-Russja bħala riżorsi minerali b’depożiti ta’ xi 3,000 riżorsa ta’ minerali. Il-Baxkortostan huwa rikk fir-riżervi taż-żejt mhux maħdum, u kien wieħed miċ-ċentri prinċipali tal-estrazzjoni taż-żejt fil-Federazzjoni Russa. Riżorsi maġġuri oħra huma l-gass naturali, il-faħam, il-minerali tal-metalli tal-<ref target="https://mt.wikipedia.org/wiki/Ħadid">ħadid</ref>, il-manganiż, il-kromit, il-minerali tal-ħadid, il-minerali tal-metall mhux tal-ħadid (iċ-ċomb, it-tungstenu), il-minerali mhux metalliċi (il-kristalli tal-blat, il-fluworit, l-ispar tal-<ref target="https://mt.wikipedia.org/wiki/Iżlanda">Iżlanda</ref>, il-piriti tas-sulfur, il-barit, is-silikati, is-siliċe, l-asbestos, it-terra), id-depożiti ta’ ħaġar prezzjuż u semiprezzjuż u ta’ ħaġar naturali (malakit, ġada, granit).</p>
<p>Ir-repubblika għandha biżżejjed riżorsi minerali biex tipprovdi l-impjanti tal-enerġija u tal-fjuwil tagħha kif ukoll l-impjanti petrokimiċi, kimiċi, agroindustrijali, tal-metallurġija, tal-produzzjoni tal-<ref target="https://mt.wikipedia.org/wiki/Ħġieġ">ħġieġ</ref>, u tal-fergħat taċ-ċeramika mal-materja prima meħtieġa.</p>
<p>Il-Baxkortostan hija waħda mill-bażijiet ewlenin tal-materja prima għall-metallurġija tar-Russja. Ir-repubblika għandha depożiti tajbin tal-linjite u grad għoli tal-bitum. Il-linjite jista’ jintuża għall-ksib ta’ varjetà ta’ prodotti kimiċi differenti bħar-reżini, is-sustanzi attivi fis-superfiċe, il-fertilizzanti bil-gomma, u stimolanti oħra għat-tkabbir tal-pjanti. Il-materja prima kimika u tax-xogħol tal-minjieri (il-melħ mill-blat, il-<ref target="https://mt.wikipedia.org/wiki/Ġebla_tal-ġir">ġebla tal-ġir</ref>, il-fosforiti, il-bariti, eċċ.) hija pjuttost sostanzjali, u tintuża fl-ekonomija tar-repubblika.</p>
<p>Il-Baxkortostan huwa rikk ukoll fil-boskijiet. It-territorju totali miksi bil-foresti jammonta għal madwar 62,000 kilometri kwadri. Iktar minn terz tat-territorju tar-repubblika huwa miksi bil-boskijiet. It-tipi li ġejjin ta’ siġar jiddominaw: is-siġar tal-betula, il-koniferi, is-siġar tax-xkomp, is-siġar tal-ballut, u s-siġar tal-aġġru. L-istokk ġenerali tal-injam skont xi evalwazzjonijiet jammonta għal 717.9 miljun m3. Il-foresti tal-Baxkortostan għandhom santwarji speċjali u parks nazzjonali. Huma jkopru iktar minn 10,000 kilometru kwadru.</p>
<p>Il-Baxkortostan huwa rikk ukoll fl-ammont ta’ fawwara u sorsi tal-ilma minerali, mediċinali u tax-xorb.</p>
<p>L-Era Asseljana fil-bidu tal-Perjodu Ġeoloġiku Permjan huwa msemmi għax-xmara <ref target="https://mt.wikipedia.org/wiki/Assel">Assel</ref> fil-Baxkortostan.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Klima
<list type="unordered"><item><hi rend="italic">Temperatura annwali medja</hi>: +0.3 °C (fil-muntanji) sa +2.8 °C (fil-pjanura)</item>
<item><hi rend="italic">Temperatura medja f’Jannar</hi>: −16 °C</item>
<item><hi rend="italic">Temperatura medja f’Lulju</hi>: +18 °C</item></list>
<figure><caption>Ir-resort tal-iskijjar ta’ Abzakovo fid-Distrett ta’ Abzelilovsky</caption></figure>
<figure><caption>Iċ-ċpar ta’ filgħodu fid-Distrett ta’ Ishimbaysky</caption></figure>
Ekonomija
<figure><caption>Ħelikopter Ka-31, prodott f’<ref target="https://mt.wikipedia.org/wiki/Kumertau">Kumertau</ref>.</caption></figure>
Struttura tal-GRP
<p>L-istruttura tal-GRP tal-Baxkortostan għall-2013.</p>
</text></body></html>