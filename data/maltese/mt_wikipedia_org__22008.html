<html><body><text id="wikipedia_mt_wikipedia_org__22008.html" ns="0" revid="268811" sourceurl="https://mt.wikipedia.org/wiki/%C4%8Aekja" title="Ċekja" type="wikipedia">Ċekja
<p>Ir-<hi rend="bold">Repubblika Ċeka</hi> (biċ-<ref target="https://mt.wikipedia.org/wiki/Lingwa_Ċeka">Ċek</ref>: <hi rend="italic">Česká republika</hi>), jew <hi rend="bold">Ċekja</hi> hija <ref target="https://mt.wikipedia.org/wiki/Pajjiż_interkjuż">pajjiż interkjuż</ref> fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>. Il-pajjiż huwa mdawwar mill-<ref target="https://mt.wikipedia.org/wiki/Ġermanja">Ġermanja</ref> lejn il-Punent, l-<ref target="https://mt.wikipedia.org/wiki/Awstrija">Awstrija</ref> fin-Nofsinhar, is-<ref target="https://mt.wikipedia.org/wiki/Slovakkja">Slovakkja</ref> lejn il-Lvant u l-<ref target="https://mt.wikipedia.org/wiki/Polonja">Polonja</ref> lejn it-Tramuntana. Il-<ref target="https://mt.wikipedia.org/wiki/Belt_kapitali">belt kapitali</ref> u l-akbar belt, b'1.3 miljun abitant, hija <ref target="https://mt.wikipedia.org/wiki/Praga">Praga</ref>. Ir-Repubblika Ċeka tinkludi t-territorji storiċi tal-<ref target="https://mt.wikipedia.org/wiki/Boħemja">Boħemja</ref> u l-<ref target="https://mt.wikipedia.org/wiki/Moravja">Moravja</ref> u parti żgħira ta' <ref target="https://mt.wikipedia.org/wiki/Silesja">Silesja</ref>.</p>
Is-sistema politika
<p>Iċ-Ċekja hija repubblika parlamentari b’kap tal-gvern - il-<ref target="https://mt.wikipedia.org/wiki/Prim_ministru">prim ministru</ref> - u kap tal-istat - il-<ref target="https://mt.wikipedia.org/wiki/President">president</ref>. Il-pajjiż kien iffurmat fl-1993 wara li ċ-<ref target="https://mt.wikipedia.org/wiki/Ċekoslovakkja">Ċekoslovakkja</ref> nqasmetfiċ-Ċekja u s-<ref target="https://mt.wikipedia.org/wiki/Slovakkja">Slovakkja</ref>. Il-pajjiż issa huwa maqsum f’14-il reġjun, inkluża l-belt kapitali, <ref target="https://mt.wikipedia.org/wiki/Praga">Praga</ref>.</p>
Il-kummerċ u l-ekonomija
<p>L-aktar setturi importanti tal-ekonomija tar-Repubblika Ċeka fl-2018 kienu l-industrija (30.2%), il-kummerċ bl-ingrossa u bl-imnut, it-trasport, l-akkomodazzjoni u s-servizzi tal-ikel (19.2%), l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta’ xogħol soċjali (15.5%).</p>
<p>Il-kummerċ fi ħdan l-UE jammonta għal 84% tal-esportazzjonijiet tar-Repubblika Ċeka (il-Ġermanja 32%, is-Slovakkja 8% u l-Polonja 6%), filwaqt li barra mill-UE 2% jmorru fl-Istati Uniti u fir-Russja.</p>
<p>F’termini ta’ importazzjonijiet, 76% jiġu minn Stati Membri tal-UE (il-Ġermanja 29%, il-Polonja 9% u s-Slovakkja 6%), filwaqt li barra mill-UE 8% jiġu miċ-Ċina u 2% mill-Istati Uniti.</p>
Iċ-Ċekja fl-UE
<p>Hemm 21 membru tal-<ref target="https://mt.wikipedia.org/wiki/Parlament_Ewropew">Parlament Ewropew</ref> miċ-Ċekja.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentanti mill-gvern taċ-Ċekja, skont il-qasam ta' politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Kunsill tal-UE m’għandux persuna waħda permanenti bħala president (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Matul dawn is-6 xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE.
Dati tal-Presidenzi taċ-Ċekja:
Jan-Ġun 2009<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Il-Kummissarju nominat miċ-Ċekja għall-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> hi Vĕra JourováFittex it-traduzzjonijiet disponibbli tal-link preċedentiEN•••, il-Viċi President għall-Valuri u t-Trasparenza.
Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Iċ-Ċekja għandha 12-il rappreżentant fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Iċ-Ċekja għandha 12-il rappreżentant fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tar-rappreżentanti reġjonali u lokali tal-UE. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>Iċ-Ċekja tikkomunika wkoll mal-istituzzjonijiet tal-UE premezz tar-rappreżentanza permanenti fi Brussell. Bħala l-"ambaxxata tal-UE" tar-Repubblika Ċeka, il-kompitu ewlieni tagħha hu li l-interessi u l-politiki tal-pajjiż huma segwiti bl-aktar mod effettiv possibbli fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa.
L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. 
Ċifri tal-2018 għaċ-Ċekja:</p>
<list type="unordered"><item>Nefqa totali tal-UE fiċ-Ċekja – € 4.123 biljun (ekwivalenti għal 2.10% tal-ekonomija Ċeka)</item>
<item>Kontribuzzjoni totali għall-baġit tal-UE – € 1.720 biljun (ekwivalenti għal 0.88% tal-ekonomija Ċeka)<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></item></list>
<p>Il-flus imħallsa fil-baġit tal-UE miċ-Ċekja jgħinu biex jiġu ffinanzjati programmi u proġetti fil-pajjiżi kollha tal-UE - bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-5">[5]</ref></p>
</text></body></html>