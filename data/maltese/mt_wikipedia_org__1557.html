<html><body><text id="wikipedia_mt_wikipedia_org__1557.html" ns="0" revid="271460" sourceurl="https://mt.wikipedia.org/wiki/Pietru_Caxaro" title="Pietru Caxaro" type="wikipedia">Pietru Caxaro
<p><hi rend="bold">Pietru Caxaro</hi> (m. 1400, L-<ref target="https://mt.wikipedia.org/wiki/Imdina">Imdina</ref> - 1485, ir-<ref target="https://mt.wikipedia.org/wiki/Rabat_(Malta)">Rabat</ref> (Malta)) huwa magħruf fil-<ref target="https://mt.wikipedia.org/wiki/Letteratura_Maltija">letteratura Maltija</ref> bħala l-ewwel poeta li kiteb bil-Malti.</p>
Bijografija
<p>Pietru Caxaro, iben Ljuni u Żuna, twieled l-<ref target="https://mt.wikipedia.org/wiki/Imdina">Imdina</ref> fil-bidu tas-<ref target="https://mt.wikipedia.org/wiki/Seklu_XV">seklu XV</ref>. Kien nutar pubbliku u jħobb it-tagħlim, u kien ukoll meqjus bħala <ref target="https://mt.wikipedia.org/wiki/Poeta">poeta</ref>, <ref target="https://mt.wikipedia.org/wiki/Filosfu">filosfu</ref>, u <ref target="https://mt.wikipedia.org/wiki/Oratur">oratur</ref> ta’ ħila. Wara l-istudji tiegħu hawn Malta, mar <ref target="https://mt.wikipedia.org/wiki/Palermo">Palermo</ref> biex jagħmel l-eżami quddiem il-protonutar, u fl-<ref target="https://mt.wikipedia.org/wiki/1_ta’_April">1 ta’ April</ref>, <ref target="https://mt.wikipedia.org/wiki/1438">1438</ref> laħaq nutar pubbliku għall-gżejjer Maltin. Imma jidher li ftit ħadem ta’ nutar, għax f’Ġunju tal-istess sena nħatar mħallef għal <ref target="https://mt.wikipedia.org/wiki/Għawdex">Għawdex</ref>. Sadattant ġieli għamilha ta’ mħallef għal Malta wkoll u fil-qrati tal-gvern u ta l-isqof. U kienu bosta l-okkażjonijiet bejn l-<ref target="https://mt.wikipedia.org/wiki/1452">1452</ref> u l-<ref target="https://mt.wikipedia.org/wiki/1483">1483</ref> meta kellu jagħmilha ta’ ġurat fil-kunsill poplari ta’ Malta. Pietru Caxaro kien ukoll wieħed mill-kunsillieri tal-Imdina bejn l-1450 u l-1483, u għamel ħabta segretarju tal-kunsill tal-Imdina. Għalkemm għall-ħabta tal-1463 kien tħajjar jiżżewweġ lill-armla Francha de Biglera, jidher li baqa’ għażeb. Meta miet fis-sajf tal-1485 indifen fil-kappella tal-Madonna tas-Sokkors li nbniet bi flusu fil-knisja tad-Duminkani tar-<ref target="https://mt.wikipedia.org/wiki/Rabat_(Malta)">Rabat</ref>. </p>
Letteratura
<p>Pietru Caxaro huwa magħruf fil-<ref target="https://mt.wikipedia.org/wiki/Letteratura_Maltija">letteratura Maltija</ref> bħala l-ewwel poeta li kiteb bil-Malti. Dan minħabba li fl-1966 Patri <ref target="https://mt.wikipedia.org/wiki/Mikiel_Fsadni">Mikiel Fsadni</ref> (OP), waqt li kienu qed jirriċerka fuq ħwejjeġ storiċi, sab poeżija fl-atti notarili ta’ Brandano de Caxario, miżmuma f’reġistru tal-1533 sal-1536.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa xandar is-sejba tiegħu mal-Professur Godfrey Wettinger fl-1968. Il-poeżija ġiet imsejħa “Xidew il-Qada’ jew ‘<ref target="https://mt.wikipedia.org/wiki/Cantilena">Cantilena</ref>’ fejn Brandan jgħid li Pietru Caxaro kien qaribu u kitibha kif kien jiftakarha hu. Għaldaqstant, nistgħu ngħidu li din il-poeżija hija l-eqdem test letterarju bil-Malti eżistenti. Ta' min jinnota wkoll li Caxaro kien juża xi kliem mill-Latin imħallat ma' dak Semitiku; għalkemm dan tal-aħħar jidher li kien predominanti.</p>
Ara ukoll
<list type="unordered"><item><ref target="https://mt.wikipedia.org/wiki/Filosofija_f'Malta">Filosofija f'Malta</ref></item></list>
</text></body></html>