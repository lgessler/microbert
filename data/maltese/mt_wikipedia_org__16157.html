<html><body><text id="wikipedia_mt_wikipedia_org__16157.html" ns="0" revid="267645" sourceurl="https://mt.wikipedia.org/wiki/Knisja_Katidrali_ta%27_G%C4%A7awdex" title="Knisja Katidrali ta' Għawdex" type="wikipedia">Knisja Katidrali ta' Għawdex
<figure><caption>Dehra tal-Knisja minn ġewwa.</caption></figure>
<p>Il-<hi rend="bold">Katidral ta' Għawdex</hi> huwa l-ogħla knisja fil-gżira ta’ <ref target="https://mt.wikipedia.org/wiki/Għawdex">Għawdex</ref> u s-sede uffiċċjali tal-Isqof ta’ Għawdex, hekk kif promulgat mill-<ref target="https://mt.wikipedia.org/wiki/Papa_Piju_IX">Papa Piju IX</ref> fl-1864. Il-Katidral preżenti jinsab fil-belt iffortifikata taċ-Ċittadella, u nbena fuq pjanta tal-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Maltin">Malti</ref> <ref target="https://mt.wikipedia.org/wiki/Lorenzo_Gafà">Lorenzo Gafà</ref> bejn l-1697 u l-1711. Hi t-tieni knisja f'Għawdex mibnija fil-forma ta' salib Latin wara dik ta' San Ġorġ fl-1678. Qabel il-bini preżenti kien hemm knisja oħra li ġġarrfet f’terremot qalil fl-1693. L-istoriku <ref target="https://mt.wikipedia.org/wiki/Agius_de_Soldanis">Agius de Soldanis</ref> jgħid li xi ħadd kien qallu li waqt it-tħaffir għall-pedamenti tal-Katidral preżenti nstabu fdalijiet ta’ dak li jingħad li kien tempju <ref target="https://mt.wikipedia.org/wiki/Imperu_Ruman">Ruman</ref> iddedikat lill-alla <ref target="https://mt.wikipedia.org/wiki/Ġunone">Ġuno</ref>ne. </p>
<p>Il-Katidral iservi wkoll ta’ waħda miż-żewġ parroċċi prinċipali tal-Belt <ref target="https://mt.wikipedia.org/wiki/Rabat_(Għawdex)">Victoria</ref>, dik ta' San Ġorġ Martri u din tal-Assunzjoni ta' Marija. Il-Katidral hu kkunsidrat minn bosta bħala l-Knisja Ewlenija u Omm il-Knejjes tal-gżira, għalkemm is-suġġett għadu kontroversjali sal-lum. Fl-1991, il-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> sar l-ewwel kap tal-Knisja Kattolika Rumana li għamel żjara uffiċċjali fil-Knisja Katidrali. </p>
<p>Preżentament, l-Isqof fil-kariga huwa l-E.T. Mons. <ref target="https://mt.wikipedia.org/wiki/Anton_Teuma">Anton Teuma</ref>, filwaqt li l-Arċipriet huwa l-Mons. Ġużeppi Attard. L-Arċidjaknu tal-Kapitlu Katidrali huwa l-Mons. Giovanni Bosco Gauci. Nhar l-14 t'Awwissu 2011, il-knisja tkun qed tiċċelebra t-300 sena anniversarju mill-ftuħ tagħha.</p>
</text></body></html>