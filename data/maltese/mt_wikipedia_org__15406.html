<html><body><text id="wikipedia_mt_wikipedia_org__15406.html" ns="0" revid="271041" sourceurl="https://mt.wikipedia.org/wiki/Ren%C3%A9_Adler" title="René Adler" type="wikipedia">René Adler
<p><hi rend="bold">René Adler</hi> (<ref target="https://mt.wikipedia.org/wiki/Leipzig">Leipzig</ref>, <ref target="https://mt.wikipedia.org/wiki/15_ta'_Jannar">15 ta' Jannar</ref> <ref target="https://mt.wikipedia.org/wiki/1985">1985</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ġermanja">Ġermaniż</ref> li kien jilgħab bħala <ref target="https://mt.wikipedia.org/wiki/Gowlkiper">gowlkiper</ref>.</p>
Karriera
Klabb
<p>Ta' sitt snin beda jilgħab mat-tim ġovanili ta' <ref target="https://mt.wikipedia.org/wiki/VfB_Leipzig">VfB Leipzig</ref>. Wara disa' snin, Adler issieħeb fi ħdan is-sistema ġovanili ta' <ref target="https://mt.wikipedia.org/wiki/Bayer_04_Leverkusen">Bayer Leverkusen</ref> fejn magħhom lagħab fir-<ref target="https://mt.wikipedia.org/wiki/Regionalliga">Regionalliga</ref>. Id-debutt mal-ewwel tim wasal fil-25 ta' Frar, 2007, kontra t-tim l-ewwel post fil-klassifika <ref target="https://mt.wikipedia.org/wiki/Schalke_04">Schalke 04</ref>. B'<ref target="https://mt.wikipedia.org/wiki/Hans-Jörg_Butt">Hans-Jörg Butt</ref> sospiż, Adler għen mhux ftit lit-tim biex jirbaħ 1–0, u b'hekk temm ir-rekord ta' tlettax-il logħba ta' inbattibilità għal Schalke. Għaxart ijiem wara d-debutt tiegħu, waslet ukoll l-ewwel dehra f'kompetizzjoni Ewropea li seħħet fit-<ref target="https://mt.wikipedia.org/wiki/Tazza_UEFA">Tazza UEFA</ref> kontra <ref target="https://mt.wikipedia.org/wiki/RC_Lens">RC Lens</ref>. Fl-<ref target="https://mt.wikipedia.org/wiki/Fußball-Bundesliga_2007–08">istaġun 2007–08</ref> sar l-ewwel għażla bejn il-lasti għat-tim Ġermaniż u fl-aħħar tal-istaġun ġie nominat "<hi rend="italic">L-aqwa gowlkiper tal-Bundesliga</hi>". </p>
<p>Mal-iskadenza tal-kuntratt tiegħu fl-2012, Adler ingħaqad ma' <ref target="https://mt.wikipedia.org/wiki/Hamburger_SV">Hamburger SV</ref>.</p>
Internazzjonali
<p>Adler lagħab total ta' erba' logħbiet mat-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_ta'_taħt_il-21_sena">tim nazzjonali ta' taħt il-21 sena tal-Ġermanja</ref>, gwidata minn <ref target="https://mt.wikipedia.org/wiki/Dieter_Eilts">Dieter Eilts</ref>. Fl-2008, ġie msejjaħ fost l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">iskwadra tal-kbar</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. Wara l-irtirar ta' <ref target="https://mt.wikipedia.org/wiki/Jens_Lehmann">Jens Lehmann</ref> u l-mewt għall-għarrieda ta' <ref target="https://mt.wikipedia.org/wiki/Robert_Enke">Robert Enke</ref>, hu sar l-ewwel għażla tat-tim matul il-<ref target="https://mt.wikipedia.org/wiki/Kwalifikazzjoni_għat-Tazza_tad-Dinja_tal-Futbol_2010_(UEFA)">fażi ta' kwalifikazzjoni</ref> għat-Tazza tad-Dinja. Id-debutt wasal fil-11 ta' Ottubru 2008, f'logħba ta' kwalifika għat-<ref target="https://mt.wikipedia.org/wiki/Tazza_tad-Dinja_tal-FIFA_2010">Tazza tad-Dinja tal-FIFA 2010</ref> kontra r-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref>.</p>
<p>Għat-Tazza tad-Dinja ġewwa l-<ref target="https://mt.wikipedia.org/wiki/Afrika_t'Isfel">Afrika t'Isfel</ref>, hu kien mistenni li jkun l-ewwel għażla, però kellu jirtira mill-iskwadra minħabba uġigħ fil-kustilji.</p>
Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Fussballdaten">Fussballdaten</ref>}} għandu nieqes l-identifikatur u l-entità ma teżistix fuq Wikidata</item>
<item><ref target="http://www.leverkusen.com/whoiswho/whoiswho.php4?view=Adler_Re&amp;lang=en">Leverkusen who's who</ref></item></list>
</text></body></html>