<html><body><text id="wikipedia_mt_wikipedia_org__2338.html" ns="0" revid="272271" sourceurl="https://mt.wikipedia.org/wiki/Ordni_ta%27_San_%C4%A0wann" title="Ordni ta' San Ġwann" type="wikipedia">Ordni ta' San Ġwann
<p><hi rend="bold">Storja</hi></p><figure><caption>L-Arma tal-Ordni Sovrana ta' <ref target="https://mt.wikipedia.org/wiki/Malta">Malta</ref></caption></figure>
<p>L-Ordni Sovran Militari u Ospitalier, magħruf aħjar bħala l-l-<hi rend="bold">Ordni</hi> <hi rend="bold">ta' San Ġwann</hi>, beda bħala fondazzjoni <ref target="https://mt.wikipedia.org/wiki/San_Benedittu">Benedittina</ref> li tieħu ħsieb il-kura ta' dawk morda fl-<ref target="https://mt.wikipedia.org/wiki/Art_Imqaddsa">Art Imqaddsa</ref> fis-Seklu XI. Biż-żmien, l-Ordni żvilluppa wkoll fi rħieb u gwerriera biex jiddefendi bosta proprjetajiet li kellu fl-Art Imqaddsa, għax dawn minn żmien għall-ieħor kienu jkunu attakkati minn qawwiet militari. Fl-1291 l-Ordni kellu jitlaq mill-Art Imqaddsa u mar Ċipru fejn dam sal-1310. Imbagħad minn hemm l-Ordni stabbilixxa ruħu f'Rodi.  </p>
<p>Aktar ma għadda ż-żmien, l-Ordni beda jirċievi ħafna artijiet fl-Ewropa li minnhom kien jid]ol qliegħ finanzjarju (<hi rend="italic">risponciones</hi>), li bih l-Ordni seta' isostni ruħu kif ukoll l-atttivitajiet spitaljeri, militari u reliġjużi tagħhom. F'Ċipru u aktar tard f'Rodi, l-Ordni bena flotta ta' xwieni u mriekeb oħra biex iżomm il-kuntatt ta' kull bżonn mal-Ewropa kif ukoll biex jiddefendi ruħu kontra l-għadu. F'Rodi, il-flotta saret aktar attiva b'mod aggressiv meta bdiet topera s-sibi u tattakka bastimenti Musulmani biex tieħu l-merkanzija li dawn kienu jġorru.</p>
<p>Fl-<ref target="https://mt.wikipedia.org/wiki/1480">1480</ref>, l-Ordni kien assedjat f'Rodi għall-ewwel darba mill-forzi <ref target="https://mt.wikipedia.org/wiki/Imperu_Ottoman">Ottomani</ref>, iżda ħareġ rebbieħ. Fl-<ref target="https://mt.wikipedia.org/wiki/1522">1522</ref>, is-Sultan Tork <ref target="https://mt.wikipedia.org/wiki/Sulejman_II">Sulejman II</ref>, keċċa lill-Ordni minn Rodi. L-Ordni sab diversi portijiet ta' kenn u fl-aħħar stabbilixxa ruħu f'Viterbo. Fl-1530, l-Imperatur Karlu V, ikkondecedilhom lil Malta b'ċens simboliku ta' falkun kull sena u b'obbligu li l-Ordni jiddefendi t-teritorju tal-Imperatur fi Tripli.</p>
<p>Id-deċiżjoni li l-Ordni ta’ San Ġwann jibqa’ f’Malta għal dejjem ittieħdet wara l-Assedju l-Kbir tal-1565. Ftit xhur wara l-Gran Mastru flimkien mal-<ref target="https://mt.wikipedia.org/wiki/Kavallieri_Gran_Croce">Kavallieri Gran Croce</ref> ddeċida li l-Ordni għandu jibqa' Malta u jagħmel minn kollox biex isaħħaħ id-difiża tiegħu kontra l-Imperu Ottoman. La Valletta qiegħed l-ewwel ġebla tal-belt il-ġdida li kellha ġġib ismu fuq Monte Sciberras, f'ċerimonja li saret fit-28 ta' Marzu tas-sena 1566 x'imkien fin-naħa ta' Putirjal.  La Vallette miet fl-1568 ta' 74 sena u għalhekk ma leħaqx jara x-xogħol tal-fortifikazzjonijiet tal-Belt lesti. Warajh leħaq Fra Pietro del Monte, li fit-18 ta' Marzu tal-1571 telaq flimkien mal-Kavallieri tal-Ordni mill-Birgu biex jibdew jabitaw fil-<ref target="https://mt.wikipedia.org/wiki/Belt_Valletta">Belt Valletta</ref>. Wara li semgħu quddiesa solenni fil-knisja ta’ San Lawrenzil-Gran Mastru rikeb il-<hi rend="italic">barca magisteriale</hi> u qasam lejn il-Belt il-Ġdida fuq l-Għolja Xebb ir-Ras.  </p>
<p>Fl-ewwel snin wara li l-Ordni beda jamministra mill-Belt Valletta, bdew jinbnew bosta bini pubbliku. L-aktar importanti, kien il-Palazz fejn kellu jgħix u jamministra il-Gran Mastru, is-Sacra Infermerija - l-isptar tal-Ordni, li kellu jkun l-aqwa fl-Ewropa, u l-forn tal-Ordni, fejn seta’ jissajjar il-ħobż fi kwantitajiet kbar kemm għal ħajja ta' kuljum fil-Belt kif ukoll għal fuq ix-xwieni. Wara dawn bdiet tinbena l-knisja konventwali ta' San Ġwann (1574- 1578). Inbnew ukoll bosta bereġ fejn  il-kavallieri setgħu jgħixu f'kommunitajiet skont il-Lingwa / ir-reġġjun li kien jappartjenu għalihom. Wara dawn inbnew ukoll bosta residenzi privati biex iħajru aktar Kavallieri tal-Ordni li kienu jgħixu barra minn Malta biex jiġu jgħixu hawn.</p>
<p>Fin-naħa l-oħra tal-Port il-Kbir, l-aktar max-xatt tal-Birgu, baqa’ jikber l-arsenal fejn kienu jinbnew u jissewwew il-ħames galeri, il-frejgati u bastimenti żgħar li kellu l-Ordni. Ħafna nies minn Malta kollha issa bdew jitħajru jiġu jgħixu fl-inħawi tal-Port il-Kbir biex jaħdmu fix-xogħol li kellu x'jaqsam mal-bastimenti u man-navigazzjoni. Fost ix-xogħol li kien jista' jgħinhom jaqilgħu x'jieklu kien hemm il-bini kontinwu tal-fortifikazzjonijiet, l-aktar, dak tas-swar ta' madwar it-Tlett Ibliet, il-Birgu, Bormla u l-Isla. </p>
<p>Apparti minn hekk il-popolazzjoni rurali kienet ukoll bdiet tagħmel aktar bejgħ u profitti mill-uċuh li tkabbar fl-għelieqi, l-aktar il-qoton, li kien jinħadem f'tessuti u fi qlugħ tal-bastimenti. Bosta qoton kien anki esportat l-aktar lejn Spanja u Franza.  Il-qanneb u l-kittien kienu jitkabbru u jinħadmu għal użu lokali. Fil-Birgu, Bormla u l-Isla kien hemm 'il fuq minn mitejn ruħ li kienu magħrufa għax xogħol tal-ħbula. </p>
<p>L-Ordni kien ġmielu jistabblixxi kuntatti kummerċjali u diplomatiċi ma’ bosta pajjiżi fl-Ewropej. Dan għen biex il-prestiġju tal-Gran Mastru u tal-Ordni kiber u għola, tant li l-Kavallieri tal-Ordni  ma baqgħux rikonoxxuti bħala dawk l-irħieb gwerriera iżdda aktar bħala istituzzjoni aristokratika u kważi indipendenti mir-rejjiet Ewropej. F’każ ta’ aggressjoni mill-Imperu Ottoman fir-reġjun tal-Mediterran, l-Ordni seta’ jgħin minn żmien għal ieħor bl-iskwadra navali żgħira tiegħu. Hekk seħħ fil-Battalja ta’ Lepanto u fil-Gwerra ta’ Kandja.  </p>
<p>Minkejja l-awtonomija tiegħu, l-Ordni kien għal bosta żmien sottomess għall-qawwa u l-influwwenza tar-Rejiet Burboniċi fi Franza li dak iż-żmien kienet l-akbar potenza fl-Ewropa. Apparti hekk, l-akbar numru ta' Kavallieri fl-Ordni kienu Franċiżi u dawn kellhom naturalment ċertu alleanza mar-Re tagħhom aktar milli lejn l-Ordni. Barra minn hekk, ħafna mill-ġid tal-Ordni kien ġej direttament mill-qliegħ ta’ taxxi imposti f'artijiet fi Franza.</p>
<p>Il-liġijiet tal-Ordni kienu kultant joqorsu fil-laħam il-ħaj lill-Maltin. Anki l-qassisin u l-Isqof kienu kemm-il darba ħassewhom magħkusa mid-deċiżjonijiet u t-taxxi imposti fuqhom mill-Ordni.  Fl-1775, kienet numru kbir ta' qassisin u oħrajn immexxija minn Dun Gejtanu Mannarinu, ikkomplottaw biex iwaqqgħu l-Ordni, għaliex fost l-oħrajn kienet ħarġet liġi kontra l-kaċċa. Ir-ribelljoni seħħet fit-8 ta' Settembru, jum it-tifkira tal-Assedju l-Kbir. Wara li dawn ħatfu lil Sant'Iermu u l-Kavalier ta' San Ġakbu f'idejhom, Dun Gejtanu u sħabu kellhom iċedu u bosta minnhom ingħataw il-mewt jew inkella ġew mitfugħin il-ħabs għal għomorhom. </p>
<p>L-Ordni ta' San Ġwann baqa' f'Malta sal-1798 meta fl-10 ta' Ġunju Il-Gran Mastru Ferdinand Von Hompesch u l-Ordni ċedew Malta lil Napuljun Bonaparti u Malta spiċċat taħt it-tmexxija tal-Franċiżi. </p>
<p>
<hi rend="bold">L-Ordni wara Malta</hi></p>
<p>Wara li tkeċċew minn Malta bosta mill-membri tal-Ordni ta ' San Ġwann sparpaljaw mal-Ewropa kollha, u żammew profil baxx għal bosta deċennji wara. Nukleju ta’ Kavallieri sabu residenza temporanja f'Messina, Katanja u Ferrara. Fl-1834, l-Ordni - stabbilixxa kwartier f'Ruma, fejn għadu bbażat sal-lum, fil-Palazz Maġistrali f'Via Condotti, nru. 68, kif ukoll fil-l-Villa Maġistrali fuq l-Għolja Aventin. </p>
<p>Illum, l-Ordni ta’ San Ġwann reġa' mar lura għar-rwol oriġinali li kellu f’Ġerusalemm, jiġifieri dak li jieħu ħsieb lin-nies fil-bżonn. L-għan prinċipali tal-Ordni hu dak li jgħin lill-anzjani u nies oħra fil-bżonn, lill-persuni b'diżabilità, lir-refuġjati, lill-persuni bla dar, lil dawk li għandhom mard terminali u mard serju ieħor bħal-lebbra. Dan ix-xogħol isir bla ħlas u mad-dinja kollha, mingħajr distinzjoni ta ' razza jew twemmin. F'diversi pajjiżi - inklużi Franza, il-Ġermanja u l-Irlanda - l-assoċjazzjonijiet lokali tal-Ordni jservu ta’ ċentri ta' taħriġ tal-ewwel għajnuna, u servizzi mediċi ta' emerġenza.</p>
<p>Il-membri tal-Ordni jgħoddu madwar 12,500 kavallier u <hi rend="italic">dames.</hi> Mad-dinja kollha. Hemm xi 80,000 voluntier permanenti u 20,000 persunal mediku inklużi tobba, infermiera, awżiljarji u paramediċi. Permezz tal-korp ta' għajnuna dinjija -‘ Malteser International ’- l-Ordni hu wkoll involut biex jgħin lill-vittmi ta’ diżastri naturali, epidemiji u gwerer.</p>
Lista ta' Gran Mastri ta' l-Ordni
<list type="unordered"><item>Il-Beatu <ref target="https://mt.wikipedia.org/wiki/Gerardu_Sasso">Gerardu Sasso</ref> (<ref target="https://mt.wikipedia.org/wiki/1099">1099</ref>-<ref target="https://mt.wikipedia.org/wiki/1120">1120</ref>)</item>
<item><ref target="https://mt.wikipedia.org/wiki/Raymond_du_Puy_de_Provence">Raymond du Puy de Provence</ref> (<ref target="https://mt.wikipedia.org/wiki/1120">1120</ref>-<ref target="https://mt.wikipedia.org/wiki/1160">1160</ref>)</item>
<item><ref target="https://mt.wikipedia.org/wiki/Auger_de_Balben">Auger de Balben</ref> (<ref target="https://mt.wikipedia.org/wiki/1160">1160</ref>-<ref target="https://mt.wikipedia.org/wiki/1163">1163</ref>)</item>
<item><ref target="https://mt.wikipedia.org/wiki/Arnaud_de_Comps">Arnaud de Comps</ref> (<ref target="https://mt.wikipedia.org/wiki/1162">1162</ref>-<ref target="https://mt.wikipedia.org/wiki/1163">1163</ref>)</item>
<item><ref target="https://mt.wikipedia.org/wiki/Gilbert_d'Aissailly">Gilbert d'Aissailly</ref> (<ref target="https://mt.wikipedia.org/wiki/1163">1163</ref>-<ref target="https://mt.wikipedia.org/wiki/1170">1170</ref>)</item>
<item><ref target="https://mt.wikipedia.org/wiki/Gastone_de_Murols">Gastone de Murols</ref> (c. <ref target="https://mt.wikipedia.org/wiki/1170">1170</ref>-<ref target="https://mt.wikipedia.org/wiki/1172">1172</ref>)</item>
<item><ref target="https://mt.wikipedia.org/wiki/Gilbert_of_Syria">Gilbert of Syria</ref> (<ref target="https://mt.wikipedia.org/wiki/1172">1172</ref>-<ref target="https://mt.wikipedia.org/wiki/1177">1177</ref>)</item>
<item><ref target="https://mt.wikipedia.org/wiki/Roger_de_Moulins">Roger de Moulins</ref> (<ref target="https://mt.wikipedia.org/wiki/1177">1177</ref>-<ref target="https://mt.wikipedia.org/wiki/1187">1187</ref>)</item>
<item><ref target="https://mt.wikipedia.org/wiki/Hermangard_d'Asp">Hermangard d'Asp</ref> (<ref target="https://mt.wikipedia.org/wiki/1187">1187</ref>-<ref target="https://mt.wikipedia.org/wiki/1190">1190</ref>)</item>
<item><ref target="https://mt.wikipedia.org/wiki/Garnier_de_Naplous">Garnier de Naplous</ref> (<ref target="https://mt.wikipedia.org/wiki/1190">1190</ref>-<ref target="https://mt.wikipedia.org/wiki/1192">1192</ref>)</item>
<item><ref target="https://mt.wikipedia.org/wiki/Geoffroy_de_Donjon">Geoffroy de Donjon</ref> (<ref target="https://mt.wikipedia.org/wiki/1193">1193</ref>-<ref target="https://mt.wikipedia.org/wiki/1202">1202</ref>)</item>
<item><ref target="https://mt.wikipedia.org/wiki/Alfonse_of_Portugal">Alfonse of Portugal</ref> (<ref target="https://mt.wikipedia.org/wiki/1203">1203</ref>-<ref target="https://mt.wikipedia.org/wiki/1206">1206</ref>)</item>
<item><ref target="https://mt.wikipedia.org/wiki/Geoffrey_le_Rat">Geoffrey le Rat</ref> (<ref target="https://mt.wikipedia.org/wiki/1206">1206</ref>-<ref target="https://mt.wikipedia.org/wiki/1207">1207</ref>)</item>
<item><ref target="https://mt.wikipedia.org/wiki/Guerin_de_Montaigu">Guerin de Montaigu</ref> (<ref target="https://mt.wikipedia.org/wiki/1207">1207</ref>-<ref target="https://mt.wikipedia.org/wiki/1228">1228</ref>)</item>
<item><ref target="https://mt.wikipedia.org/wiki/Bertrand_de_Thessy">Bertrand de Thessy</ref> (<ref target="https://mt.wikipedia.org/wiki/1228">1228</ref>-<ref target="https://mt.wikipedia.org/wiki/1231">1231</ref>)</item>
<item><ref target="https://mt.wikipedia.org/wiki/Guerin_de_Montaigu">Guerin de Montaigu</ref> (<ref target="https://mt.wikipedia.org/wiki/1231">1231</ref>-<ref target="https://mt.wikipedia.org/wiki/1236">1236</ref>)</item>
<item><ref target="https://mt.wikipedia.org/wiki/Bertrand_de_Comps">Bertrand de Comps</ref> (<ref target="https://mt.wikipedia.org/wiki/1236">1236</ref>-<ref target="https://mt.wikipedia.org/wiki/1240">1240</ref>)</item>
<item><ref target="https://mt.wikipedia.org/wiki/Pierre_de_Vielle-Bride">Pierre de Vielle-Bride</ref> (<ref target="https://mt.wikipedia.org/wiki/1240">1240</ref>-<ref target="https://mt.wikipedia.org/wiki/1242">1242</ref>)</item>
<item><ref target="https://mt.wikipedia.org/wiki/Guillaume_de_Chateauneuf">Guillaume de Chateauneuf</ref> (<ref target="https://mt.wikipedia.org/wiki/1242">1242</ref>-<ref target="https://mt.wikipedia.org/wiki/1258">1258</ref>)</item>
<item><ref target="https://mt.wikipedia.org/wiki/Hugues_de_Revel">Hugues de Revel</ref> (<ref target="https://mt.wikipedia.org/wiki/1258">1258</ref>-<ref target="https://mt.wikipedia.org/wiki/1277">1277</ref>)</item>
<item><ref target="https://mt.wikipedia.org/wiki/Nicolas_Lorgne">Nicolas Lorgne</ref> (<ref target="https://mt.wikipedia.org/wiki/1277">1277</ref>-<ref target="https://mt.wikipedia.org/wiki/1284">1284</ref>)</item>
<item><ref target="https://mt.wikipedia.org/wiki/Jean_de_Villiers">Jean de Villiers</ref> (<ref target="https://mt.wikipedia.org/wiki/1284">1284</ref>-<ref target="https://mt.wikipedia.org/wiki/1294">1294</ref>)</item>
<item><ref target="https://mt.wikipedia.org/wiki/Odon_de_Pins">Odon de Pins</ref> (<ref target="https://mt.wikipedia.org/wiki/1294">1294</ref>-<ref target="https://mt.wikipedia.org/wiki/1296">1296</ref>)</item>
<item><ref target="https://mt.wikipedia.org/wiki/Guillaume_de_Villaret">Guillaume de Villaret</ref> (<ref target="https://mt.wikipedia.org/wiki/1296">1296</ref>-<ref target="https://mt.wikipedia.org/wiki/1305">1305</ref>)</item>
<item><ref target="https://mt.wikipedia.org/wiki/Foulques_de_Villaret">Foulques de Villaret</ref> (<ref target="https://mt.wikipedia.org/wiki/1305">1305</ref>-<ref target="https://mt.wikipedia.org/wiki/1319">1319</ref>)</item>
<item><ref target="https://mt.wikipedia.org/wiki/Helion_de_Villeneuve">Helion de Villeneuve</ref> (<ref target="https://mt.wikipedia.org/wiki/1319">1319</ref>-<ref target="https://mt.wikipedia.org/wiki/1346">1346</ref>)</item>
<item><ref target="https://mt.wikipedia.org/wiki/Dieudonné_de_Gozon">Dieudonné de Gozon</ref> (<ref target="https://mt.wikipedia.org/wiki/1346">1346</ref>-<ref target="https://mt.wikipedia.org/wiki/1353">1353</ref>)</item>
<item><ref target="https://mt.wikipedia.org/wiki/Pierre_de_Corneillan">Pierre de Corneillan</ref> (<ref target="https://mt.wikipedia.org/wiki/1353">1353</ref>-<ref target="https://mt.wikipedia.org/wiki/1355">1355</ref>)</item>
<item><ref target="https://mt.wikipedia.org/wiki/Roger_de_Pins">Roger de Pins</ref> (<ref target="https://mt.wikipedia.org/wiki/1355">1355</ref>-<ref target="https://mt.wikipedia.org/wiki/1365">1365</ref>)</item>
<item><ref target="https://mt.wikipedia.org/wiki/Raymond_Berenger">Raymond Berenger</ref> (<ref target="https://mt.wikipedia.org/wiki/1365">1365</ref>-<ref target="https://mt.wikipedia.org/wiki/1374">1374</ref>)</item>
<item><ref target="https://mt.wikipedia.org/wiki/Robert_de_Juliac">Robert de Juliac</ref> (<ref target="https://mt.wikipedia.org/wiki/1374">1374</ref>-<ref target="https://mt.wikipedia.org/wiki/1376">1376</ref>)</item>
<item><ref target="https://mt.wikipedia.org/wiki/Jean_Fernandez_de_Heredia">Jean Fernandez de Heredia</ref> (<ref target="https://mt.wikipedia.org/wiki/1376">1376</ref>-<ref target="https://mt.wikipedia.org/wiki/1396">1396</ref>)
<list type="unordered"><item><ref target="https://mt.wikipedia.org/wiki/Riccardo_Caracciolo">Riccardo Caracciolo</ref> (<ref target="https://mt.wikipedia.org/wiki/1383">1383</ref>-<ref target="https://mt.wikipedia.org/wiki/1395">1395</ref>) <hi rend="italic">Gran Mastru Rivali</hi></item></list></item>
<item><ref target="https://mt.wikipedia.org/wiki/Philibert_de_Naillac">Philibert de Naillac</ref> (<ref target="https://mt.wikipedia.org/wiki/1396">1396</ref>-<ref target="https://mt.wikipedia.org/wiki/1421">1421</ref>)</item>
<item><ref target="https://mt.wikipedia.org/wiki/Antonio_Fluvian_de_Riviere">Antonio Fluvian de Riviere</ref> (<ref target="https://mt.wikipedia.org/wiki/1421">1421</ref>-<ref target="https://mt.wikipedia.org/wiki/1437">1437</ref>)</item>
<item><ref target="https://mt.wikipedia.org/wiki/Jean_de_Lastic">Jean de Lastic</ref> (<ref target="https://mt.wikipedia.org/wiki/1437">1437</ref>-<ref target="https://mt.wikipedia.org/wiki/1454">1454</ref>)</item>
<item><ref target="https://mt.wikipedia.org/wiki/Jacques_de_Milly">Jacques de Milly</ref> (<ref target="https://mt.wikipedia.org/wiki/1454">1454</ref>-<ref target="https://mt.wikipedia.org/wiki/1461">1461</ref>)</item>
<item><ref target="https://mt.wikipedia.org/wiki/Piero_Raimondo_Zacosta">Piero Raimondo Zacosta</ref> (<ref target="https://mt.wikipedia.org/wiki/1461">1461</ref>-<ref target="https://mt.wikipedia.org/wiki/1467">1467</ref>)</item>
<item><ref target="https://mt.wikipedia.org/wiki/Giovanni_Battista_Orsini">Giovanni Battista Orsini</ref> (<ref target="https://mt.wikipedia.org/wiki/1467">1467</ref>-<ref target="https://mt.wikipedia.org/wiki/1476">1476</ref>)</item>
<item><ref target="https://mt.wikipedia.org/wiki/Pierre_d'Aubusson">Pierre d'Aubusson</ref> (<ref target="https://mt.wikipedia.org/wiki/1476">1476</ref>-<ref target="https://mt.wikipedia.org/wiki/1503">1503</ref>)</item>
<item><ref target="https://mt.wikipedia.org/wiki/Emery_d'Amboise">Emery d'Amboise</ref> (<ref target="https://mt.wikipedia.org/wiki/1503">1503</ref>-<ref target="https://mt.wikipedia.org/wiki/1512">1512</ref>)</item>
<item><ref target="https://mt.wikipedia.org/wiki/Guy_de_Blanchefort">Guy de Blanchefort</ref> (<ref target="https://mt.wikipedia.org/wiki/1512">1512</ref>-<ref target="https://mt.wikipedia.org/wiki/1513">1513</ref>)</item>
<item><ref target="https://mt.wikipedia.org/wiki/Fabrizio_del_Carretto">Fabrizio del Carretto</ref> (<ref target="https://mt.wikipedia.org/wiki/1513">1513</ref>-<ref target="https://mt.wikipedia.org/wiki/1521">1521</ref>)</item>
<item><ref target="https://mt.wikipedia.org/wiki/Philippe_Villiers_de_L'Isle-Adam">Philippe Villiers de L'Isle-Adam</ref> (<ref target="https://mt.wikipedia.org/wiki/1521">1521</ref>-<ref target="https://mt.wikipedia.org/wiki/1534">1534</ref>)</item>
<item><ref target="https://mt.wikipedia.org/wiki/Piero_de_Ponte">Piero de Ponte</ref> (<ref target="https://mt.wikipedia.org/wiki/1534">1534</ref>-<ref target="https://mt.wikipedia.org/wiki/1535">1535</ref>)</item>
<item><ref target="https://mt.wikipedia.org/wiki/Didier_de_Saint-Jaille">Didier de Saint-Jaille</ref> (<ref target="https://mt.wikipedia.org/wiki/1535">1535</ref>-<ref target="https://mt.wikipedia.org/wiki/1536">1536</ref>)</item>
<item><ref target="https://mt.wikipedia.org/wiki/Jean_de_Homedes">Jean de Homedes</ref> (<ref target="https://mt.wikipedia.org/wiki/1536">1536</ref>-<ref target="https://mt.wikipedia.org/wiki/1553">1553</ref>)</item>
<item><ref target="https://mt.wikipedia.org/wiki/Claude_de_la_Sengle">Claude de la Sengle</ref> (<ref target="https://mt.wikipedia.org/wiki/1553">1553</ref>-<ref target="https://mt.wikipedia.org/wiki/1557">1557</ref>)</item>
<item><ref target="https://mt.wikipedia.org/wiki/Jean_Parisot_de_la_Valette">Jean Parisot de la Valette</ref> (<ref target="https://mt.wikipedia.org/wiki/1557">1557</ref>-<ref target="https://mt.wikipedia.org/wiki/1568">1568</ref>)</item>
<item><ref target="https://mt.wikipedia.org/wiki/Pierre_de_Monte">Pierre de Monte</ref> (<ref target="https://mt.wikipedia.org/wiki/1568">1568</ref>-<ref target="https://mt.wikipedia.org/wiki/1572">1572</ref>)</item>
<item><ref target="https://mt.wikipedia.org/wiki/Jean_de_la_Cassiere">Jean de la Cassiere</ref> (<ref target="https://mt.wikipedia.org/wiki/1572">1572</ref>-<ref target="https://mt.wikipedia.org/wiki/1581">1581</ref>)</item>
<item><ref target="https://mt.wikipedia.org/wiki/Hugues_Loubenx_de_Verdalle">Hugues Loubenx de Verdalle</ref> (<ref target="https://mt.wikipedia.org/wiki/1581">1581</ref>-<ref target="https://mt.wikipedia.org/wiki/1595">1595</ref>)</item>
<item><ref target="https://mt.wikipedia.org/wiki/Martin_Garzez">Martin Garzez</ref> (<ref target="https://mt.wikipedia.org/wiki/1595">1595</ref>-<ref target="https://mt.wikipedia.org/wiki/1601">1601</ref>)</item>
<item><ref target="https://mt.wikipedia.org/wiki/Alof_de_Wignacourt">Alof de Wignacourt</ref> (<ref target="https://mt.wikipedia.org/wiki/1601">1601</ref>-<ref target="https://mt.wikipedia.org/wiki/1622">1622</ref>)</item>
<item><ref target="https://mt.wikipedia.org/wiki/Luis_Mendez_de_Vasconcellos">Luis Mendez de Vasconcellos</ref> (<ref target="https://mt.wikipedia.org/wiki/1622">1622</ref>-<ref target="https://mt.wikipedia.org/wiki/1623">1623</ref>)</item>
<item><ref target="https://mt.wikipedia.org/wiki/Antoine_de_Paule">Antoine de Paule</ref> (<ref target="https://mt.wikipedia.org/wiki/1623">1623</ref>-<ref target="https://mt.wikipedia.org/wiki/1636">1636</ref>)</item>
<item><ref target="https://mt.wikipedia.org/wiki/Juan_de_Lascaris-Castellar">Juan de Lascaris-Castellar</ref> (<ref target="https://mt.wikipedia.org/wiki/1636">1636</ref>-<ref target="https://mt.wikipedia.org/wiki/1657">1657</ref>)</item>
<item><ref target="https://mt.wikipedia.org/wiki/Antoine_de_Redin">Antoine de Redin</ref> (<ref target="https://mt.wikipedia.org/wiki/1657">1657</ref>-<ref target="https://mt.wikipedia.org/wiki/1660">1660</ref>)</item>
<item><ref target="https://mt.wikipedia.org/wiki/Annet_de_Clermont-Gessant">Annet de Clermont-Gessant</ref> (<ref target="https://mt.wikipedia.org/wiki/1660">1660</ref>)</item>
<item><ref target="https://mt.wikipedia.org/wiki/Raphael_Cotoner">Raphael Cotoner</ref> (<ref target="https://mt.wikipedia.org/wiki/1660">1660</ref>-<ref target="https://mt.wikipedia.org/wiki/1663">1663</ref>)</item>
<item><ref target="https://mt.wikipedia.org/wiki/Nicolas_Cotoner">Nicolas Cotoner</ref> (<ref target="https://mt.wikipedia.org/wiki/1663">1663</ref>-<ref target="https://mt.wikipedia.org/wiki/1680">1680</ref>)</item>
<item><ref target="https://mt.wikipedia.org/wiki/Gregorio_Carafa">Gregorio Carafa</ref> (<ref target="https://mt.wikipedia.org/wiki/1680">1680</ref>-<ref target="https://mt.wikipedia.org/wiki/1690">1690</ref>)</item>
<item><ref target="https://mt.wikipedia.org/wiki/Adrien_de_Wignacourt">Adrien de Wignacourt</ref> (<ref target="https://mt.wikipedia.org/wiki/1690">1690</ref>-<ref target="https://mt.wikipedia.org/wiki/1697">1697</ref>)</item>
<item><ref target="https://mt.wikipedia.org/wiki/Ramon_Perellos_y_Roccaful">Ramon Perellos y Roccaful</ref> (<ref target="https://mt.wikipedia.org/wiki/1697">1697</ref>-<ref target="https://mt.wikipedia.org/wiki/1720">1720</ref>)</item>
<item><ref target="https://mt.wikipedia.org/wiki/Marc'Antonio_Zondadari">Marc'Antonio Zondadari</ref> (<ref target="https://mt.wikipedia.org/wiki/1720">1720</ref>-<ref target="https://mt.wikipedia.org/wiki/1722">1722</ref>)</item>
<item><ref target="https://mt.wikipedia.org/wiki/Antonio_Manoel_de_Vilhena">Antonio Manoel de Vilhena</ref> (<ref target="https://mt.wikipedia.org/wiki/1722">1722</ref>-<ref target="https://mt.wikipedia.org/wiki/1736">1736</ref>)</item>
<item><ref target="https://mt.wikipedia.org/wiki/Raymond_Despuig">Raymond Despuig</ref> (<ref target="https://mt.wikipedia.org/wiki/1736">1736</ref>-<ref target="https://mt.wikipedia.org/wiki/1741">1741</ref>)</item>
<item><ref target="https://mt.wikipedia.org/wiki/Manuel_Pinto_da_Fonseca">Manuel Pinto da Fonseca</ref> (<ref target="https://mt.wikipedia.org/wiki/1741">1741</ref>-<ref target="https://mt.wikipedia.org/wiki/1773">1773</ref>)</item>
<item><ref target="https://mt.wikipedia.org/wiki/Francisco_Ximenes_de_Texada">Francisco Ximenes de Texada</ref> (<ref target="https://mt.wikipedia.org/wiki/1773">1773</ref>-<ref target="https://mt.wikipedia.org/wiki/1775">1775</ref>)</item>
<item><ref target="https://mt.wikipedia.org/wiki/Emmanuel_de_Rohan-Polduc">Emmanuel de Rohan-Polduc</ref> (<ref target="https://mt.wikipedia.org/wiki/1775">1775</ref>-<ref target="https://mt.wikipedia.org/wiki/1797">1797</ref>)</item>
<item><ref target="https://mt.wikipedia.org/wiki/Ferdinand_von_Hompesch_zu_Bolheim">Ferdinand von Hompesch zu Bolheim</ref> (<ref target="https://mt.wikipedia.org/wiki/1797">1797</ref>-<ref target="https://mt.wikipedia.org/wiki/1799">1799</ref>)</item>
<item><ref target="https://mt.wikipedia.org/wiki/Paul_I_of_Russia">Paul I of Russia</ref> (<ref target="https://mt.wikipedia.org/wiki/1798">1798</ref>-<ref target="https://mt.wikipedia.org/wiki/1801">1801</ref>) <hi rend="italic"><ref target="https://mt.wikipedia.org/wiki/De_facto">de facto</ref></hi></item>
<item><ref target="https://mt.wikipedia.org/wiki/Giovanni_Battista_Tommasi">Giovanni Battista Tommasi</ref> (<ref target="https://mt.wikipedia.org/wiki/1803">1803</ref>-<ref target="https://mt.wikipedia.org/wiki/1805">1805</ref>)
<list type="unordered"><item><ref target="https://mt.wikipedia.org/wiki/Innico_Maria_Guevara-Suardo">Innico Maria Guevara-Suardo</ref> (<ref target="https://mt.wikipedia.org/wiki/1805">1805</ref>-<ref target="https://mt.wikipedia.org/wiki/1814">1814</ref>)  <hi rend="italic">Lejutant</hi></item>
<item><ref target="https://mt.wikipedia.org/wiki/André_Di_Giovanni">André Di Giovanni</ref> (<ref target="https://mt.wikipedia.org/wiki/1814">1814</ref>-<ref target="https://mt.wikipedia.org/wiki/1821">1821</ref>)  <hi rend="italic">Lejutant</hi></item>
<item><ref target="https://mt.wikipedia.org/wiki/Antoine_Busca">Antoine Busca</ref> (<ref target="https://mt.wikipedia.org/wiki/1821">1821</ref>-<ref target="https://mt.wikipedia.org/wiki/1834">1834</ref>)  <hi rend="italic">Lejutant</hi></item>
<item><ref target="https://mt.wikipedia.org/wiki/Carlo_Candida">Carlo Candida</ref> (<ref target="https://mt.wikipedia.org/wiki/1834">1834</ref>-<ref target="https://mt.wikipedia.org/wiki/1845">1845</ref>)  <hi rend="italic">Lejutant</hi></item>
<item><ref target="https://mt.wikipedia.org/wiki/Philippe_di_Colloredo-Mels">Philippe di Colloredo-Mels</ref> (<ref target="https://mt.wikipedia.org/wiki/1845">1845</ref>-<ref target="https://mt.wikipedia.org/wiki/1864">1864</ref>)  <hi rend="italic">Lejutant</hi></item>
<item><ref target="https://mt.wikipedia.org/wiki/Alessandro_Borgia">Alessandro Borgia</ref> (<ref target="https://mt.wikipedia.org/wiki/1865">1865</ref>-<ref target="https://mt.wikipedia.org/wiki/1871">1871</ref>)  <hi rend="italic">Lejutant</hi></item>
<item><ref target="https://mt.wikipedia.org/wiki/Giovanni_Battista_Ceschi_a_Santa_Croce">Giovanni Battista Ceschi a Santa Croce</ref> (<ref target="https://mt.wikipedia.org/wiki/1871">1871</ref>-<ref target="https://mt.wikipedia.org/wiki/1879">1879</ref>)  <hi rend="italic">Lejutant</hi></item></list></item>
<item><ref target="https://mt.wikipedia.org/wiki/Giovanni_Battista_Ceschi_a_Santa_Croce">Giovanni Battista Ceschi a Santa Croce</ref> (<ref target="https://mt.wikipedia.org/wiki/1879">1879</ref>-<ref target="https://mt.wikipedia.org/wiki/1905">1905</ref>)</item>
<item><ref target="https://mt.wikipedia.org/wiki/Caleazzo_von_Thun_und_Hohenstein">Caleazzo von Thun und Hohenstein</ref> (<ref target="https://mt.wikipedia.org/wiki/1905">1905</ref>-<ref target="https://mt.wikipedia.org/wiki/1931">1931</ref>)</item>
<item><ref target="https://mt.wikipedia.org/wiki/Ludovico_Chigi_Albani_della_Rovere">Ludovico Chigi Albani della Rovere</ref> (<ref target="https://mt.wikipedia.org/wiki/1931">1931</ref>-<ref target="https://mt.wikipedia.org/wiki/1951">1951</ref>)</item>
<item><ref target="https://mt.wikipedia.org/wiki/Angelo_de_Mojana_di_Cologna">Angelo de Mojana di Cologna</ref> (<ref target="https://mt.wikipedia.org/wiki/1962">1962</ref>-<ref target="https://mt.wikipedia.org/wiki/1988">1988</ref>)</item>
<item><ref target="https://mt.wikipedia.org/wiki/Andrew_Willoughby_Ninian_Bertie">Andrew Willoughby Ninian Bertie</ref>	(<ref target="https://mt.wikipedia.org/wiki/1988">1988</ref>-<ref target="https://mt.wikipedia.org/wiki/2008">2008</ref>)</item>
<item><ref target="https://mt.wikipedia.org/wiki/Matthew_Festing">Matthew Festing</ref>   (<ref target="https://mt.wikipedia.org/wiki/2008">2008</ref>-<ref target="https://mt.wikipedia.org/wiki/2017">2017</ref>)</item>
<item><ref target="https://mt.wikipedia.org/wiki/Giacomo_Dalla_Torre_del_Tempio_di_Sanguinetto">Giacomo Dalla Torre del Tempio di Sanguinetto</ref>  (<ref target="https://mt.wikipedia.org/wiki/2018">2018</ref>-<ref target="https://mt.wikipedia.org/wiki/Present">present</ref>)</item></list>
Ħoloq esterni
<list type="unordered"><item><ref target="http://www.orderofmalta.int">Sit uffiċjali</ref></item>
<item><ref target="https://www.youtube.com/watch?v=6WQHtkN5mA4">Palazzo Malta</ref></item></list>
<p>
<hi rend="bold">Aktar qari</hi></p>
<p>Blouet Brian, <hi rend="italic">The Story of Malta</hi>. Midsea Books, 2017.</p>
<p>Buttigieg Emmanuel &amp; Philips Simon, <hi rend="italic">Islands and Miltiary Orders</hi>, c. 1291 - c. 1798.</p>
<p>Freller Thomas, <hi rend="italic">Malta - The Order of St John</hi>. Midsea Book Ltd. 2004.</p>
<p>Mallia Milanes, (ed,) <hi rend="italic">Hospitaller Malta 1530 - 1798</hi>. Mireva Publications. 1993.</p>
<p>Mercieca Simon, <hi rend="italic">Les Chevaliers de Saint Jean a Malte</hi>, Miller Distributors Ltd. 1916.</p>
<p><hi rend="italic">Sacra Militia</hi> - (serje ta' pubblikazzjonijiet) (BDL). </p>
</text></body></html>