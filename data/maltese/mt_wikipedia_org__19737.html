<html><body><text id="wikipedia_mt_wikipedia_org__19737.html" ns="0" revid="271420" sourceurl="https://mt.wikipedia.org/wiki/%C4%A0u%C5%BC%C3%A8_Cassar_Pullicino" title="Ġużè Cassar Pullicino" type="wikipedia">Ġużè Cassar Pullicino
<hi rend="italic">M'għandux jiġi mħallat ma': <ref target="https://mt.wikipedia.org/wiki/Ġużè_Cassar">Ġużè Cassar</ref>.</hi>
<figure><caption>Ritratt ta' Ġużè Cassar Pullicino fil-Bibljoteka tal-Università ta' Malta</caption></figure>
<p><hi rend="bold">Ġużè Cassar Pullicino</hi> (<ref target="https://mt.wikipedia.org/wiki/Birkirkara">Birkirkara</ref>, 21 ta’ Settembru 1921 - 13 ta' Marzu 2005) kien kittieb u folklorista Malti.</p>
Bijografija
<p>Ġużè Cassar Pullicino twieled Birkirkara imma trabba <ref target="https://mt.wikipedia.org/wiki/Tarxien">Ħal Tarxien</ref>. Fl-1938 immatrikula mill-<ref target="https://mt.wikipedia.org/wiki/Università_ta'_Malta">Università ta' Malta</ref> u beda jistudja l-Malti bħala parti minn kors tal-letteratura fl-università fl-1940 imma kellu jitilqu minħabba raġunijiet tal-familja. 
Fl-1940 daħal fis-servizz ċivili. Fl-1954 iżżewweġ lil Celine Bonett u kellhom tifla u żewġ subien. </p>
<p>Fl-1950 ingħata scholarship mill-<hi rend="italic">British Council</hi> biex jitħarreġ bħala bibljotekarju f’Leeds u Londra u fl-1952 inħatar <hi rend="italic">Associate of the Library Association</hi>. Bejn l-1953 u l-1958 kien il-librar tal-Università ta' Malta, misluf mill-gvern. Mill-1959 sal-1965 kellu post fid-Dipartment tal-Informazzjoni. Hemm organizza l-pubblikazzjoni ta' xogħlijiet importanti bħad-<hi rend="italic">Dizzjunarju Bijo-Bibijografiku Nazzjonali</hi> (1960-65) ta' Robert Mifsud Bonnici u t-traduzzjoni minn <ref target="https://mt.wikipedia.org/wiki/Erin_Serracino_Inglott">Erin Serracino Inglott</ref> ta' parti mid-<hi rend="italic">Divina Commedia</hi> ta' <ref target="https://mt.wikipedia.org/wiki/Dante_Alighieri">Dante</ref>, <hi rend="italic">L-Infern</hi> (1964). Serva wkoll bħala Assistent Direttur tal-Informazzjoni (1959-65), Assistent Segretarju fil-Ministeru tal-Industrija u Kummerċ (1965-68), Assistent Segretarju Għoli fil-Ministeru tas-Saħħa (1969-70) u Direttur tal-Industrija (1971-79). </p>
<p>Għamel żmien bħala bibljotekarju fil-Fakultà tat-Teoloġija (Fondazzjoni tal-Istudji Teoloġiċi) fl-<ref target="https://mt.wikipedia.org/wiki/Università_ta'_Malta">Università ta' Malta</ref>. (1980- )</p>
<p>Kien membru tal-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref> u membru tal-kumitat mill-1942 sal-1945. Kien ukoll membru tal-<ref target="https://mt.wikipedia.org/wiki/Għaqda_tal-Malti_(Università)">Għaqda tal-Malti (Università)</ref>, membru tal-Kunsill ta’ <ref target="https://mt.wikipedia.org/wiki/Din_l-Art_Ħelwa">Din l-Art Ħelwa</ref> (1965-67); Assistent Editur tal-<hi rend="italic">Melita Historica</hi> (1952-61) u tal-<hi rend="italic">Maltese Folklore Review</hi> (1962-73).</p>
Folklorista
<p>Il-kontribuzzjoni ewlenija ta' Cassar Pullicino fl-istudji akkademiċi kienet fil-qasam tal-folklor. Ġabar min-nies ħajjin kliem tat-tfal, tqabbiliet tat-tfal, taħnin u materjal ieħor li jirrifletti kif jaħseb il-poplu (bħal laqmijiet, għajtiet tal-bejjiegħa, ħwejjeġ moħġaġa u talb). Dan il-materjal kollu qabblu ma' materjal simili minn postijiet differenti tal-Mediterran. Dan kollu ippubblikah f' <hi rend="italic">Studies in Maltese Folklore</hi> (1976) u <hi rend="italic">Studi di Tradizioni Popolari Maltesi</hi> (1989).</p>
<p>Bejn l-1965 u l-1978 kien jagħti <hi rend="italic">lectures</hi> l-istudentti universitarji dwar il-folklor, l-istorja soċjali u l-letteratura Maltija. Kien President Onorarju tal-Għaqda tal-Folklor (1965- );</p>
<p>Ix-xogħol xjentifiku ta' Cassar Pullicino dwar il-folkor kien rikonoxxut fil-qasam internazzjonali. Fl-1946 sar membru tal-<hi rend="italic">Folklore Society</hi> ta' Londra u wara tal-<hi rend="italic">Accademia di Studi Superiori Phoenix (Ban)</hi>. Kien membru fundatur tal-<hi rend="italic">International Society for Folk Narrative Research</hi>(1962). Ippublika bosta artikli f'rivisti speċjalizzati bħal <hi rend="italic">Folklore</hi> (Londra), <hi rend="italic">Lares: Organo della Società di Etnografia Italiana</hi> (Ruma), <hi rend="italic">Folklore</hi> (Napli), <hi rend="italic">Journal of the English Folk Dance and Song Society</hi> (Londra), <hi rend="italic">: Bulletin International etc Documentation Linguistique</hi> (Louvain), <hi rend="italic">Folklore Review</hi> (Londra), <hi rend="italic">Bulletin de Litterature Orale Arabo-Berbere</hi> (Pariġi), u <hi rend="italic">Acta Ethnographica</hi> (Budapest).</p>
Unuri
<list type="unordered"><item>Il-midalja tal-Meritu tal-Fidda mill-Konfederazzjoni tal-Kunsilli Ċiviċi (1970);</item>
<item>Il-<hi rend="italic">Malta Government Prize</hi> għall-aħjar ktieb maħruġ fl-1974;</item>
<item>Il-Premju Letterarju għal xogħol oriġinali ta’ riċerka dwar Ġużè Muscat Azzopardi (1978);</item>
<item>Il-<hi rend="italic">Malta Literary Award</hi> (1979);</item>
<item>Il-<hi rend="italic">Premio Città di Valleta</hi> (1989);</item>
<item>Master of Philosophy (Hon. Causa) mill-Università ta’ Malta (1993),</item>
<item>Il-Midalja għall-Qadi tar-Repubblika ta’ Malta (1993).</item></list>
Xogħlijiet
Kritika
<list type="unordered"><item>Kelma Waħda Biss (1973);</item>
<item>Aquilina u l-Malti (1974);</item>
<item>Ġużè Muscat Azzopardi: Studji (1991);</item>
<item>Kitba u Kittieba tal-Malti – tliet kotba (1962-64);</item>
<item>Dun Karm: tagħrif ġdid u noti kritiċi (1985);</item>
<item>Poeżiji ta’ Ġorġ Zammit: noti kritiċi (1987);</item>
<item>Ġużè Ellul Mercer: il-kitbiet miġbura, l-ewwel ktieb (1985);</item>
<item>Malta fis-Seklu Tmintax: xi djarji Maltin tal-Imgħoddi (1981);</item></list>
Folklor
<list type="unordered"><item>An Introduction to Maltese Folklore (1947);</item>
<item>Ħaġa Moħġaġa 1-4 (1957-59);</item>
<item>Il-Folklor Malti (1960);</item>
<item>Stejjer ta’ Niesna (1962);</item>
<item>Il-Bennejja tal-Folklor Malti (1964);</item>
<item>Studies in Maltese Folklore (1976);</item>
<item>Skunġrar u Orazzjoni fil-Poeżija Popolari Reliġjuża f’Malta (1981);</item>
<item>Studi di tradizioni popolari maltesi (1989);</item>
<item>L-Imgħoddi tal-Ġens Tagħna: Bejn Storja u Folklor (1990);</item>
<item>Ħżuż Manwel Magri: Ktieb tan-Notamenti dwar il-Folklor Malti (1991);</item>
<item>Kitba bil-Malti sal-1870 (2001);</item>
<item>Aktar kitba bil-Malti tas-seklu 19 (2002);</item>
<item>Ħaġa Moħġaġa u Taħbil il-Moħħ Ieħor (2003);</item>
<item>Folktales of Malta and Gozo: a selection in English translation (2000);</item>
<item>Maltese oral poetry and folk music (ma' Charles Camilleri) (1998);</item>
<item>Studies in Maltese folklore (1992;)</item>
<item>Femmes de Malte dans les chants traditionnels (ma' Micheline Galley) (1981);</item>
<item>Taħnin u għana tan-nieqa (1949).</item></list>


Ħoloq esterni

<list type="unordered"><item><ref target="http://www.um.edu.mt/library/documents/past_librarians">L-Università ta' Malta - Past Librarians</ref></item>
<item><ref target="http://www.um.edu.mt/newsoncampus/features/2008/hon288u380ecassarpullicino">L-Università ta' Malta</ref></item>
<item><ref target="http://www.akkademjatalmalti.com/page.asp?p=9046&amp;l=1">L-Akkademja tal-Malti - Bijografiji</ref></item></list>
Bibljograija
<list type="unordered"><item>Schiavone, M. J., <hi rend="italic">Maltese biographies of the twentieth century</hi>, (1997), Pubblikazzjonijiet Indipendenza, Malta</item>
<item>Mifsud Chircop, Ġorġ, <hi rend="italic">Ġużè Cassar Pullicino, folklorista</hi>, (1972) Teżi, B.A.(Hons), Universita ta' Malta.</item>
<item>Aquilina, Helene, <hi rend="italic">Il-Malti u l-istorja fil-hidma ta’ Ġużè Cassar Pullicino</hi>, (1972) Teżi, B.A.(Hons), Universita ta' Malta.</item></list>
</text></body></html>