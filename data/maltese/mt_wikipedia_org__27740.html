<html><body><text id="wikipedia_mt_wikipedia_org__27740.html" ns="0" revid="274419" sourceurl="https://mt.wikipedia.org/wiki/Pontormo" title="Pontormo" type="wikipedia">Pontormo
<p><hi rend="bold">Jacopo Carucci</hi> (24 ta’ Mejju, 1494 – 2 ta’ Jannar, 1557), ġeneralment magħruf bħala <hi rend="italic">Jacopo da Pontormo</hi>, <hi rend="italic">Jacopo Pontormo</hi>, jew sempliċiment <hi rend="bold">Pontormo</hi>, kien pittur u ritrattista Manjerist Taljan mill-Iskola Florentina. Ix-xogħol tiegħu jirrappreżenta bidla stilistika profonda mir-regolarità kalma tal-perspettiva li kkaratterizzat l-arti tar-Rinaxximent Florentin.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa famuż għall-użu ta' pożi mtewmin, flimkien ma' perspettiva ambigwa; il-figuri tiegħu ħafna drabi jidhru jtiru f'ambjent inċert, mingħajr l-effet tal-forza tal-gravità.</p>
Bijografija u xogħol bikri
<p>Jacopo Carucci twieled f'Pontorme, ħdejn Empoli, minn Bartolomeo di Jacopo di Martino Carrucci u Alessandra di Pasquale di Zanobi. <ref target="https://mt.wikipedia.org/wiki/Giorgio_Vasari">Vasari</ref> jirrakkonta kif it-tifel orfni, "żagħżugħ, melankoniku, u solitarju", kien kien imur minn pittur għall-ieħor meta kien apprendist żagħżugħ:</p>
<hi rend="italic">Visitation</hi>, 1514–1516; Affresk; 392 x 337 cm; <ref target="https://mt.wikipedia.org/wiki/SS._Annunziata,_Florence">SS. Annunziata, Florence</ref><hi rend="italic">Viżitazzjoni</hi>, 1528–29, Knisja ta' San Francesco e Michele, Carmignano
<p>Pontormo kien jaħdem <ref target="https://mt.wikipedia.org/wiki/Firenze">Firenze</ref> u madwarha ħafna drabi taħt il-patroċinju tal-Medici. Żjara li għamel f'Ruma, l-aktar biex jara x-xogħol ta' <ref target="https://mt.wikipedia.org/wiki/Mikelanġlu">Mikelanġlu</ref>, influwenzat ħafna l-istil tiegħu ta' aktar tard, b'figuri b'wiċċhom tturmentat u ġisimhom tawwali li kienu saru karatteristiċi tax-xogħol tiegħu. Bħala eżempju tal-istil bikri ta’ Pontormo insibu l-affresk li juri l- Viżitazzjoni tal-Madonna lil Santa Eliżabetta, bil-figuri tiegħu bilanċjati, qishom f'żifna, impinġija bejn l-1514 u l-1516.</p>
<p>Din il-<hi rend="italic">Viżitazzjoni</hi> bikrija tagħmel kuntrast interessanti mal-pittura tiegħu tal-istess suġġett li saret madwar għaxar snin wara, li llum tinsab fil-knisja parrokkjali ta’ San Mikiel Arkanġlu f’Carmignano, madwar 20km fil-punent ta’ Firenze. Meta nqegħdu dawn iż-żewġ pitturi maġenb xulxin — waħda mill-istil bikri tiegħu, u l-oħra mill-perjodu matur tiegħu— naraw ċar l-iżvilupp artistiku ta’ Pontormo. Fl-ewwel xogħol, Pontormo huwa ħafna eqreb fl-istil tal-għalliem tiegħu, Andrea del Sarto, u tal-prinċipji artistiċi tar-rinaxximent tal-bidu tas-seklu sittax. Pereżempju, il-figuri jinsabu ftit inqas minn nofs l-għoli tal-pittura sħiħa, u għalkemm daqsxejn aktar iffullata milli kien jippreferi l-bilanċ strett tar-rinaxximent għoli, tal-inqas imqegħdin f'ambjent arkitettoniku klassikifikanti f'distanza komda mill-ispettatur. Fix-xogħol ta' wara, il-ispettatur jinġieb kważi qrib wisq il-<ref target="https://mt.wikipedia.org/wiki/Santa_Marija">Madonna</ref> u Santa Eliżabetta, li jersqu lejn xulxin fi sħab ta' drappijiet. Barra minn hekk, l-ambjent arkitettoniku ċar li huwa mibni bir-reqqa fl-ewwel piitura ġie abbandunat għal kollox favur ambjent urban vag.</p>
<figure><caption> <hi rend="italic">Ġużeppi fl-Eġittu</hi>, 1515–1518; Żejt fuq panew; 96 x 109 cm; Gallerija Nazzjonali, Londra</caption></figure>
<p>Il-tili tiegħu dawr il-ħajja ta' Ġużeppi tat-Testment il-Qadim (issa fin-National Gallery ta’ Londra) joffru eżempju ieħor tal-istil li kien qed jiżviluppa Pontormo. Impinġijin madwar l-istess żmien tal-ewwel <hi rend="italic">Viżitazzjoni</hi>, dawn ix-xogħlijiet (bħal <hi rend="italic">Ġużeppi fl-Eġittu</hi>, fuq ix-xellug) juru xejra ferm aktar mannerista. Skont <ref target="https://mt.wikipedia.org/wiki/Giorgio_Vasari">Giorgio Vasari</ref>, dak li ppoża għat-tifel bilqiegħda fuq tarġa kien l-apprendist żagħżugħ tiegħu, <ref target="https://mt.wikipedia.org/wiki/Bronzino">Bronzino</ref>.</p>
<p>Fis-snin bejn il-<hi rend="italic">Viżitazzjoni</hi> tas-SS Annunziata u dik ta' San Michele, Pontormo ħa sehem fid-dekorazzjoni bl-affreski tas-sala tal-villa fil-kampanja tal-Medici f'Poggio a Caiano (1519-1520), 17km fil-Majjistral it-Tramuntana ta’ Firenze. Hemmhekk pinġa affreski fi stil ta’ ġeneru pastorali, mhux komuni għall-pitturi Florentini; is-suġġett tal-affreski kien il-leġġenda klassika ma tantx magħrufa ta' <hi rend="italic">Vertumnu u Pomona</hi> f'lunetta .</p>
<figure><caption> Minn lunetta ta’ <hi rend="italic">Vertumnu u Pomona</hi>, 1520–21</caption></figure>
<p>Fl-1522, meta faqqgħet il-pesta f’Firenze, Pontormo mar joqgħod iċ- Certosa di Galluzzo, monasteru tal-Kartużjani bil-klawsura fejn il- patrijiet kellhom il-vot ta’ silenzju. Pinġa sensiela ta’ affreski, issa pjuttost bil-ħsara, fuq il-passjoni u l-qawmien ta’ Kristu. Dawn l-affreski juru b'mod speċjali l-influwenza tal-inċiżjonijiet ta' <ref target="https://mt.wikipedia.org/wiki/Albrecht_Dürer">Albrecht Dürer</ref>, li ta' spiss ispiraw lil Pontormo wara li mar lura Firenze.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Xogħlijiet ewlenin f’Firenze
<figure><caption> <hi rend="italic">It-Tniżżil mis-Salib</hi>, 1525–1528</caption></figure>
<p>It-titular kbir għall-Cappella Capponi ddisinjata minn Brunelleschi fil-knisja ta' Santa Felicita, Firenze, li turi <hi rend="italic">It-Tniżżil mis-Salib</hi> (1528), hija meqjusa minn ħafna bħala l-kapulavur ta' Pontormo.</p>
<p>Il-figuri, b'forom immudellati b'mod qawwi u kuluri brillanti jinsabu magħqudin f'kompożizzjoni enormi, kumplessa u vortikuża, li tinsab fi spazju li m'għandux ħafna fond. Għalkemm is-soltu magħrufa bħala <hi rend="italic">It-Tniżżil mis-Salib</hi>, m'hemm l-ebda <ref target="https://mt.wikipedia.org/wiki/Salib_nisrani">salib</ref> fil-pittura. Ix-xena tista' tiġi msejħa <hi rend="italic">Lamentazzjoni</hi> jew <hi rend="italic">L-Erfiegħ tal-Ġisem ta' Kristu</hi>. Dawk li qed iniżżlu lil <ref target="https://mt.wikipedia.org/wiki/Ġesù">Kristu</ref> jidhru imnikktin daqs dawk li qed jibku. Għalkemm qed iġorru t-toqol ta’ raġel kiber, bilkemm jidhru li qed imissu l-art; il-figura t'isfel b'mod partikolari qed tibbilanċja b'mod delikat u mhux plawsibbli fuq iż-żewġ swaba' ta' saqajha  ta' quddiem. Dawn iż-żewġ żgħażagħ ġieli jiġu interpretati bħala anġli, iġorru lil Kristu fil-vjaġġ tiegħu lejn is-Sema. F'dan il-każ, is-suġġett tal-istampa jersaq aktar lejn Id-<hi rend="italic">Dfin,</hi> għalkemm il-fatt li m'hemmx qabar jmur kontra dik it-teorija, hekk kif in-nuqqas ta' salib joħloq problema għall-interpretazzjoni ta' <hi rend="italic">Tniżżil.</hi> Fl-aħħarnett, ġie nnutat ukoll li l-pożizzjonijiet ta’ Kristu u l-Verġni donnhom jirrepetu dawk tal-pożizzjonijiet tal-<hi rend="italic">Pietà</hi> ta’ Mikelanġlu f’Ruma, għalkemm hawn fit-<hi rend="italic">Tniżżil</hi> l-omm u binha ġew mifrudin. B'hekk, minbarra elementi ta' <hi rend="italic">Lamentazzjoni</hi> u <hi rend="italic">Dfin</hi>, din il-kwadru fih ħjiel ta' <hi rend="italic">Pietà</hi>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Hemm min jaħseb li l-figura bil-baffi fl-isfond fil-lemin nett huwa awto-ritratt ta' Pontormo stess bħala Ġużeppi minn Arimatija. </p>
<figure><caption> Il- <hi rend="italic">Lunzjata</hi>, affresk</caption></figure>
<p>Fuq il-ħajt fuq il-lemin tat-<hi rend="italic">Tniżżil</hi>, Pontormo pinġa affresk bix-xena tal-<hi rend="italic">Annunzjazzonji</hi> (fuq ix-xellug). Bħal fil-każ tat-<hi rend="italic">Tniżżil</hi>, l-attenzjoni ewlenija tal-artist hija fuq il-figuri nfushom aktar milli fuq l-ambjent tagħhom. Imqegħdin kontra ħitan bojod, l-Anġlu <ref target="https://mt.wikipedia.org/wiki/Arkanġlu_Gabrijel">Gabrijel</ref> u l- <ref target="https://mt.wikipedia.org/wiki/Santa_Marija">Verġni Marija</ref> huma ppreżentati f’ambjent simplifikat ħafna. Id-dettalji arkitettoniċi fittizji fuq kull wieħed minnhom, huma mpinġijin biex jixbħu l-<hi rend="italic">pietra serena (</hi>ġebel griż) tal-intern ta’ Santa Felicità, u b’hekk jgħaqqdu l-ispazju  tagħhom mal-ispazju attwali tal-ispettatur. Il-kuntrast kbir bejn il-figuri u madwarhom jagħmel il-ħwejjeġ brillanti tagħhom kważi donnhom jiddu fid-dawl tat-tieqa ta’ bejniethom, kontra l-isfond sempliċi, bħallikieku l-koppja dehret mirakolużment f’estensjoni tal-ħajt tal-kappella. L-<hi rend="italic">Annunzjazzjoni</hi> tixbaħ il-<hi rend="italic">Viżitazzjoni</hi> tiegħu imsemmija hawn fuq li qiegħda fil-knisja ta' San Michele f'Carmignano kemm fl-istil u qagħdiet qishom jittajru tal-figuri.</p>
<p>Vasari jgħidilna li l-koppla kienet oriġinarjament impinġija b'Alla l-Missier u Erba' Patrijarki. Id-dekorazzjoni fil-koppla tal-kappella issa ntilfet, iżda baqa' erba' medaljuni tondi bl-Evanġelisti jżejnu l-pennakki, mpinġijin minn Pontormo u l-istudent ewlieni tiegħu Agnolo Bronzino, flimkien. Iż-żewġ artisti tant ikkollaboraw mill-qrib li l-ispeċjalisti għadhom jiddiskutu liema medaljuni pinġew.</p>
<p>Dan ix-xogħol ħadlu tliet snin lil Pontormo biex ilestih. Skont Vasari, billi Pontormo xtaq fuq kollox li “jagħmel l-affarijiet kif irid hu mingħajr ma jkun imdejjaq minn ħadd,” hu għalaq il-kappella biex ħadd ma jindaħallu. Vasari jkompli jgħid, “U għalhekk, wara li pinġieha bil-mod tiegħu mingħajr ma ħadd minn sħabu jkun jista' jindikalu xi ħaġa jew oħra, fl-aħħar inkixfet u u Firenze kollha baqgħet mistgħaġba. . ."<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Hemm għadd ta’ xogħlijiet oħra ta’ Pontormo li għadhom Firenze; fil- Gallerija tal-Uffizi torganizza hemm l-<hi rend="italic">Ikla f'Emmaws</hi> kif ukoll xi ritratti.</p>
<p>Ħafna mill-kwadri l-aktar magħrufa ta' Pontormo, bħas-sensiela bikrija ta' <hi rend="italic">Ġużeppi fl-Eġittu</hi> (c. 1515) u l-<hi rend="italic">Martirju ta' San Maurizju u l-Leġjun Teban</hi> (c. 1531) juru folol ta' nies jduru f'<hi rend="italic">contrapposto</hi> estrem ta' ħafna pożizzjonijiet varjati.</p>
<p>Ir-ritratti tiegħu, karatteristiċi ħafna, juru l-istess proporzjonijiet Manneristi.</p>
Xogħlijiet mitlufin jew bil-ħsara
<figure><caption> <hi rend="italic">Kristu u l-Ħolqien ta’ Eva</hi></caption></figure>
<figure><caption> <hi rend="italic">Studju għad-Dilluvju</hi></caption></figure>
<figure><caption> <hi rend="italic">Mejtin fil-Ġudizzju Universali</hi></caption></figure>
<p>Ħafna mix-xogħlijiet ta' Pontormo ġarrbu l-ħsara, fosthomm il-lunetti għall-kjostru fil-monasteru Kartużjan ta' Galluzo. Issa huma murija ġewwa fl-istat bil-ħsara.</p>
<p>Forsi l-aktar traġiku huwa t-telf tal-affreski mhux mitmuma għall-kor tal- Bażilika ta’ San Lorenzo, Firenze li ħadulu l-aħħar għaxar snin ta’ ħajtu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-affreski tiegħu kienu juru l-<ref target="https://mt.wikipedia.org/wiki/L-Aħħar_Sentenza">Ġudizzju Universali</ref> magħmul minn taqqida inkwetanti ta’ figuri jitqawxu. It-tpinġijiet fuq il-karta li fadal, li juru sriebet strambi u mistiċi ta' iġsma, għandom effett kważi alluċinatorjus. Il-pittura tal-figuri Fjorentina kienet sa dak iż-żmien saħqet prinċipalment fuq figuri lineari u skulturali. Pereżempju, il-Kristu fil-<ref target="https://mt.wikipedia.org/wiki/Il-Ġudizzju_Universali"><hi rend="italic">Ġudizzju Universali ta' Mikelanġlu</hi></ref>  fil-Kappella Sistina huwa massa solida, mimlija rabja ħarxa; b’kuntrast, Ġesù fil-<hi rend="italic">Ġudizzju Universali</hi> ta' Pontormo għandu poża mibruma u milwija, bħal mewġa fis-smewwiet. L-anġli jduru madwaru f’pożizzjonijiet saħansitra aktar serpentini. Waqt li x-xogħol ta’ Pontormo mis-snin 1520 deher li kien jittajjar f’dinja ftit mimsusa mill-forza gravitazzjonali, il-figuri tal-<hi rend="italic">Ġudizzju Universali</hi> donnhom ħarbu minnha għal kollox.</p><p>

Fil-<hi rend="italic">Ġudizzju Univerali,</hi> Pontormo mar kontra t-tradizzjoni pittorjali u teoloġika billi poġġa lil Alla l-Missier f’riġlejn Kristu, minflok 'il fuq, minnu idea li <ref target="https://mt.wikipedia.org/wiki/Giorgio_Vasari">Vasari</ref> sabha ferm inkwetanti:</p><p>Imma qatt ma stajt nifhem is-sinifikat ta’ din ix-xena,. . . Jiġifieri, x'ried jgħid biha f'dik il-parti fejn hemm Kristu fil-għoli, iqajjem il-mejtin, u taħt saqajh hemm Alla l-Missier, li qed joħloq lil Adam u Eva. Barra dan, f’waħda mill-kantunieri, fejn jinsabu l-erba’ Evanġelisti, nudi, bil-kotba f’idejhom, ma jidhirlix li f’post wieħed ta ħsieb għal xi ordni ta’ kompożizzjoni, jew kejl, jew ħin., jew varjetà fl-irjus, jew diversità fil-kuluri tal-laħam, jew, f’kelma waħda, għal kwalunkwe regola, proporzjon jew liġi tal-perspettiva, għax ix-xogħol kollu huwa mimli figuri nudi b’ordni, disinn, invenzjoni, kompożizzjoni, kulur, u pittura maħduma skond il-metodu tiegħu biss. . .</p>
Valutazzjoni kritika u wirt
<p>Il-<hi rend="italic">Ħajja</hi> ta' Pontormo ta' Vasari turih bħala wieħed magħluq fih innifsu u nevrotku waqt li fl-istess ħin kien fiċ-ċentru tal-artisti u l-patruni ta'  żmienu. Din ix-xbieha ta’ Pontormo influwenzat il-kunċett popolari tal-artist, kif jidher fil-film ta’ Giovanni Fago, <hi rend="italic">Pontormo - un amore eretiko</hi>. Fago jpinġi lil Pontormo bħala wieħed mifni b'dedikazzjoni solitarja u fl-aħħar mill-aħħar paranojka għall-proġett finali tiegħu tal-<hi rend="italic">Ġudizzju Universali</hi>, li ħafna drabi żamm mistur minn dawk li riedu jarawh. Madankollu, kif irrimarkat l-istorika tal-arti Elizabeth Pilliod, Vasari kien f’kompetizzjoni ħarxa mal-<hi rend="italic">bottega</hi> ta' Pontormo/Bronzino fiż-żmien meta kien qed jikteb il-<hi rend="italic">Ħajja tiegħu tal-Pitturi, Skulturi u Periti l-aktar Eċċellenti</hi>. Din ir-rivalità professjonali bejn iż-żewġ <hi rend="italic">botteghe</hi> setgħet tat  lil Vasari b'motivazzjoni abbundanti biex lill-avversarju tiegħu inaqqaslu l-patroċinju tal-<ref target="https://mt.wikipedia.org/wiki/Familja_Medici">Medici.</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption> <hi rend="italic">Ritratt ta' Maria Salviati</hi>, il-mara tal-mexxej militari famuż Giovanni delle Bande Nere de' Medici, u Giulia, qariba tal-Medici li tħalliet fil-kura ta' Maria wara l-qtil ta' missier it-tifla;<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Walters Art Museum</caption></figure>
<p>Forsi b’riżultat tat-twaqqigħ għaċ-ċajt ta’ Vasari, jew forsi minħabba l-kapriċi tal-gost estetiku, ix-xogħol ta’ Pontormo ma baqax moda għal xi ftit sekli. Il-fatt li ħafna mix-xogħol tiegħu ntilef jew saritlu ħsara serja huwa xhieda ta’ din it-traskuraġni, għalkemm l-istoriċi tal-arti kontemporanja reġgħu bdew jieħdu interess fih. Tabilħaqq, bejn l-1989 u l-2002, il-pittura ta' Pontormo, <hi rend="italic">Ritratt ta' Alabardier</hi> (fuq il-lemin), kellha t-titlu tal-pittura tal-maestri l-kbar l-aktar għalja fid-dinja.</p>
<p>Kienx veru jew le r-rakkont ta' Vasari, huwa ċertament minnu li l-idjosinkrażi artistiċi ta' Pontormo pproduċew stil li ftit kienu kapaċi (jew lesti) jimitaw, bl-eċċezzjoni tal-eqreb student tiegħu Bronzino . Ix-xogħol bikri ta’ Bronzino tant hu qrib ta’ dak tal-għalliem tiegħu, li min hu l-awtur ta’ diversi pitturi mis-snin 1520 u 30 għadu qed jiġu kkontestat—per eżempju, l-erba’ <hi rend="italic">tondi</hi> li fihom l-Evanġelisti fil-Kappella Capponi, u r- <hi rend="italic">Ritratt ta’ Sinjura liebsa l- Aħmar</hi> li issa  qiegħed Frankfurt.</p>
<p>Pontormo għandu ftit mill-maneriżmu ta' <ref target="https://mt.wikipedia.org/wiki/Rosso_Fiorentino">Rosso Fiorentino</ref> u ta' <ref target="https://mt.wikipedia.org/wiki/Parmigianino">Parmigianino</ref>. B'ċertu mod antiċipa l-<ref target="https://mt.wikipedia.org/wiki/Barokk">Barokk</ref> kif ukoll l-stil mimli tensjoni ta' <ref target="https://mt.wikipedia.org/wiki/El_Greco">El Greco</ref>. L-eċċentriċitajiet tiegħu rriżultaw ukoll f'sens oriġinali ta' kompożizzjoni. F'xi pitturi, il-kompożizzjonijiet tiegħu huma koeżivi imma mhux dejjem. Il-figuri fit-Tniżżil, pereżempju, jidhru li qed jirfdu 'l xulxin: bit-tneħħija ta' xi waħda minnhom il-kompożizzjni taqa' kollha, waqt li f’xogħlijiet oħra, bħal fil-kwadri ta’ Ġużeppi, hemm folla konfuża ta' nies.  Imma mbagħad fit-tpinġijiet ta' wara narawh fużjoni grazzjuża ta' iġsma f'kompożizzjoni li tinkludi l-forma ovali madwar Ġesù fil-<hi rend="italic">Ġudizzju Universali.</hi></p>
Antoloġija tax-xogħlijiet
<figure><caption> <hi rend="italic">Ritratt ta' Alabardier</hi>, 1528 – 1530, żejt fuq tila, J. Paul Getty Museum, Los Angeles</caption></figure>
<figure><caption> <hi rend="italic">Ritratt ta' Sinjura liebsa l-Aħmar</hi>, ca. 1532 – 1535, żejt fuq panew, Städelsches Kunstinstitut und Städtische Galerie, Frankfurt; diversiment attribwita lil Pontormo jew Bronzino <ref target="https://mt.wikipedia.org/wiki/Il-Paġna_prinċipali#cite_note-8">[8]</ref></caption></figure>









Aktar qari
<list type="unordered"><item>Krystof, Doris. <hi rend="italic">Joseph Carrucci, known as Pontormo 1494–1557</hi>. Köln: Konemann, 1988. <ref target="https://mt.wikipedia.org/wiki/Special:BookSources/3829002548">ISBN 3-8290-0254-8</ref></item>
<item>Keener, Chrystine. (2021). <hi rend="italic">Pontormo's lost frescoes at San Lorenzo: political propaganda and dynastic symbolism</hi>.</item></list>
Ħoloq esterni
<p><ref target="http://www.kfki.hu/~arthp/html/p/pontormo/">Pontormo fil-Web Gallery of Art</ref></p>
<list type="unordered"><item><ref target="http://www.abcgallery.com/P/pontormo/pontormo.html">Pontormo f'Olga's Gallery</ref></item>
<item><ref target="http://www.artist-biography.info/artist/jacopo_da_fontormo/"><hi rend="italic">Vita ta'</hi> Giorgio Vasari</ref> (Bl-Ingliż)</item>
<item><ref target="http://www.cabinetmagazine.org/issues/18/pontormosdiary.php">Djarju tal-aħħar sentejn tta' Ħajtu</ref>  (Bl-Ingliż)</item>
<item><ref target="//archive.org/details/jacopocaruccidap00clap">"Jacopo Carucci da Pontormo, his life and works", Frederik Mortimer Clapp, Oxford University Press, 1916</ref></item></list>
</text></body></html>