<html><body><text id="wikipedia_mt_wikipedia_org__5863.html" ns="0" revid="273311" sourceurl="https://mt.wikipedia.org/wiki/%C4%A6al_Qormi" title="Ħal Qormi" type="wikipedia">Ħal Qormi
<p><hi rend="bold">Ħal Qormi</hi> huwa wieħed mill-ibliet mportanti ġewwa Malta li minnu ħarġu diversi bliet oħra fosthom il-Belt Valletta, il-belt kapitali ta' Malta. Ħal Qormi hu post bi storja kbira u għani bil-bosta, li għadna ngawduh sal-lum. Din il-belt mibnija bejn żewġ widien kbar, Wied il-Kbir u Wied is-Sewda. Din il-belt tinsab lejn iċ-ċentru tal-gżira Maltija u hija mibnija pjuttost fil-baxx bħalma jixhed il-motto tagħha "Nogħla mill-baxx". Ħal Qormi huwa magħruf bħala Ħal Fornaro, titlu li ġej minn żmien il-kavallieri li jixhed kif kienet magħrufa għall-ħobz li kien jinħema ġo bosta fran li wieħed isib f'din il-belt, u sal-llum għadha magħrufa għall-ħobz.</p>
<p>L-arma ta' din il-belt hi meħuda minn dik tal-Gran Mastru <ref target="https://mt.wikipedia.org/wiki/Manuel_Pinto_da_Fonseca">Manuel Pinto da Fonseca</ref>, tarka bil-qiegħ tal-fidda u b'ħames nofs qmura jħarsu 'l fuq mqegħdin 2, 1 u 2. Fuq din l-arma hemm kuruna  b'forma ta' sur, b'erba' gardjoli u bieb ta' l-attakk fin-nofs, kulur id-deheb.  Il-Qriema kienu jaqilgħu l-għajxien tagħhom mir-raba', mit-tagħsir tal-għeneb għall-inbid, mill-ħami tal-ħobż kif ukoll mill-qtil u l-bejgħ tal-annimali.</p>
<figure></figure>
</text></body></html>