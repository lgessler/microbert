<html><body><text id="wikipedia_mt_wikipedia_org__2085.html" ns="0" revid="252450" sourceurl="https://mt.wikipedia.org/wiki/Jum_il-Vitorja" title="Jum il-Vitorja" type="wikipedia">Jum il-Vitorja<p><hi rend="bold">Jum il-Vitorja</hi> jew <hi rend="bold">Otto Settembre</hi> hija festa pubblika ċċelebrata f'<ref target="https://mt.wikipedia.org/wiki/Malta">Malta</ref> nhar it-<ref target="https://mt.wikipedia.org/wiki/8_ta'_Settembru">8 ta' Settembru</ref> u li tfakkar il-ġrajja ta' żewġ assedji li saru fuq il-gżejjer Maltin. Din il-ġurnata taħbat ukoll mal-kommemorazzjoni tat-twelid tal-<ref target="https://mt.wikipedia.org/wiki/Marija_(omm_Ġesù)">Verġni Marija</ref>, magħrufa aħjar bħala l-Bambina, festa li tiġi ċċelebrata fil-belt tal-<ref target="https://mt.wikipedia.org/wiki/Isla">Isla</ref>, u l-irħula tan-<ref target="https://mt.wikipedia.org/wiki/Naxxar">Naxxar</ref> u l-<ref target="https://mt.wikipedia.org/wiki/Mellieħa">Mellieħa</ref> f'Malta, u x-<ref target="https://mt.wikipedia.org/wiki/Xagħra">Xagħra</ref> f'<ref target="https://mt.wikipedia.org/wiki/Għawdex">Għawdex</ref>. </p>
Ġrajjiet
<hi rend="italic">Biex tapprofondixxi, ara l-artikli: <ref target="https://mt.wikipedia.org/wiki/Assedju_ta'_Malta_(1565)">Assedju ta' Malta (1565)</ref>u <ref target="https://mt.wikipedia.org/wiki/Assedju_ta'_Malta_(1940)">Assedju ta' Malta (1940)</ref></hi>.
<p>Fl-1565, wara iktar minn tliet xhur assedju, l-<ref target="https://mt.wikipedia.org/wiki/Imperu_Ottoman">Ottomani</ref> li kienu qed jassedjaw lill-<ref target="https://mt.wikipedia.org/wiki/Birgu">Birgu</ref> u lill-<ref target="https://mt.wikipedia.org/wiki/Isla">Isla</ref> rtiraw u telqu minn dik ix-xaqliba tal-gżira. Anki jekk il-battalji ma kinux spiċċaw, għax kien għad fadal battalja għan-naħat ta' <ref target="https://mt.wikipedia.org/wiki/San_Pawl_il-Baħar">San Pawl il-Baħar</ref>, jista' jingħad li dan kien l-aħħar jum tal-<ref target="https://mt.wikipedia.org/wiki/Assedju_l-Kbir_ta'_Malta">Assedju l-Kbir</ref>, deskritt bħala fost l-iktar wieħed imdemmi fl-istorja tad-dinja u l-ikbar assedju fl-<ref target="https://mt.wikipedia.org/wiki/Storja_ta'_Malta">istorja ta' Malta</ref>. Jum qabel it-8 ta' Settembru, fis-7 ta' Settembru, wasal il-<hi rend="italic">Gran Soccorso</hi>, l-għajnuna minn <ref target="https://mt.wikipedia.org/wiki/Sqallija">Sqallija</ref> għal Malta, dan kien daqqa ta' ħarta għat-Torok.</p>
<p>Fl-1943, l-<ref target="https://mt.wikipedia.org/wiki/Italja">Italja</ref> kienet irtirat mit-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, u daret kontra l-<ref target="https://mt.wikipedia.org/wiki/Ġermanja_Nazista">Ġermanja</ref>, li preċedentement kienet alleata tagħha. Dan wassal għat-twaqqif tal-bumbardamenti min-naħa tat-Taljani fuq Malta, u t-tmiem tal-gwerra għall-Maltin.</p>
Attivitajiet
<figure><caption>Il-Monument tal-Assedju l-Kbir, xogħol <ref target="https://mt.wikipedia.org/wiki/Antonio_Sciortino">Antonio Sciortino</ref></caption></figure>
<p>Matul dan il-jum isiru diversi avvenimenti, minbarra l-attivitajiet li jsiru matul il-festi. L-attivitajiet jibdew ġurnata qabel b'attività kulturali li ssir f'Misraħ l-Assedju fil-Belt, li tinkludi qari letterarju, mużika u wirjiet artistiċi.</p>
<p>Fil-<ref target="https://mt.wikipedia.org/wiki/Belt_Valletta">Belt Valletta</ref>, fi Triq ir-Repubbblika, issir parata min-naħa tal-Forzi Armati ta' Malta li tgħaddi sakemm tasal quddiem il-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>. Fil-post jingħata salut lill-<ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref> filwaqt li jindaqq l-<ref target="https://mt.wikipedia.org/wiki/L-Innu_Malti">Innu Malti</ref>. Aktar tard issir quddiesa pontifikali bil-preżenza tal-ogħla awtoritajiet tal-Pajjiż. F'din il-ġurnata titqiegħed ukoll kuruna min-naħa tal-<ref target="https://mt.wikipedia.org/wiki/President_ta'_Malta">President ta' Malta</ref> fuq il-Monument tal-Assedju l-Kbir.</p>
<p>Wara nofsinhar issir ir-<ref target="https://mt.wikipedia.org/wiki/Regatta_Maltija">Regatta</ref> tradizzjonali fil-<ref target="https://mt.wikipedia.org/wiki/Port_il-Kbir">Port il-Kbir</ref> li hi organizzata mill-Kunsill Malti għall-Isport. Fiha jieħdu sehem is-soċjetatijiet affiljati ta' <ref target="https://mt.wikipedia.org/wiki/Bormla">Bormla</ref>, <ref target="https://mt.wikipedia.org/wiki/Birgu">Birgu</ref>, <ref target="https://mt.wikipedia.org/wiki/Birżebbuġa">Birżebbuġa</ref>, il-<ref target="https://mt.wikipedia.org/wiki/Marsa">Marsa</ref>, <ref target="https://mt.wikipedia.org/wiki/Marsamxett">Marsamxett</ref>, il-<ref target="https://mt.wikipedia.org/wiki/Kalkara">Kalkara</ref> u l-<ref target="https://mt.wikipedia.org/wiki/Isla">Isla</ref> f'numru ta' tiġrijiet bid-dgħajjes imqassim f'żewġ kategoriji, bil-klabb rebbieħ jieħu x-<hi rend="italic">shield</hi>.</p>
<p>Fil-gżira ta' Għawdex, iċ-ċelebrazzjonijiet jinkludu serata kommemorattiva li ssir fi Pjazza Indipendenza, fir-<ref target="https://mt.wikipedia.org/wiki/Rabat_(Għawdex)">Rabat</ref>, preseduta mill-Ministru għal Għawdex. Matul din l-istess serata, minbarra servizz mill-banda tal-Forzi Armati, jitqiegħdu kuruni fuq il-Monument tal-gwerra <ref target="https://mt.wikipedia.org/wiki/Kristu_Re">Kristu Re</ref>.</p>
</text></body></html>