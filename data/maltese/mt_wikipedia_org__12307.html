<html><body><text id="wikipedia_mt_wikipedia_org__12307.html" ns="0" revid="269398" sourceurl="https://mt.wikipedia.org/wiki/Malcolm_Macdonald" title="Malcolm Macdonald" type="wikipedia">Malcolm Macdonald
<p><hi rend="bold">Malcolm Ian Macdonald</hi> (<ref target="https://mt.wikipedia.org/wiki/Fulham">Fulham</ref>, <ref target="https://mt.wikipedia.org/wiki/7_ta'_Jannar">7 ta' Jannar</ref> <ref target="https://mt.wikipedia.org/wiki/1950">1950</ref>) hu eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref>, imlaqqam bħala "Supermac", li jibqa' famuż għall-perjodu li qatta' mat-tim ta' <ref target="https://mt.wikipedia.org/wiki/Newcastle_United_FC">Newcastle United</ref> u l-<ref target="https://mt.wikipedia.org/wiki/Arsenal_FC">Arsenal</ref>.</p>
Karriera
<p>Imwieled f'<ref target="https://mt.wikipedia.org/wiki/Fulham">Fulham</ref>, <ref target="https://mt.wikipedia.org/wiki/Londra">Londra</ref>, Macdonald beda bħala <ref target="https://mt.wikipedia.org/wiki/Difensur#Fuq_il-faxex">difensur fuq il-faxex</ref> qabel ma ħa l-irwol ta' <ref target="https://mt.wikipedia.org/wiki/Attakkant">attakkant</ref>. Hu lagħab għal staġun mat-tim ta' <ref target="https://mt.wikipedia.org/wiki/Fulham_FC">Fulham</ref> qabel ma ttrasferixxa mat-tim ta' <ref target="https://mt.wikipedia.org/wiki/Luton_Town_FC">Luton Town</ref>. Ma' Luton hu skorja 49 darba fi 88 partita, forma li laqtet għajn il-kowċ ta' Newcastle United FCNewcastle United Joe Harvey, li iffirma għalihom għal somma ta' £180,000 fis-sajf tal-1971. Ma' Newcastle mal-ewwel sab ruħu fost il-favoriti tal-partitarji, fejn fid-debutt tiegħu f'<ref target="https://mt.wikipedia.org/wiki/St_James'_Park">St James' Park</ref> hu skorja <ref target="https://mt.wikipedia.org/wiki/Tripletta">tripletta</ref> kontra <ref target="https://mt.wikipedia.org/wiki/Liverpool_FC">Liverpool</ref>, u kien l-aqwa skorer tal-klabb għal ħames staġuni infila.</p>
<p>Waqt li kien ma' Newcastle, iddebutta mat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali Ingliż</ref>, kontra t-tim nazjonali tal-<ref target="https://mt.wikipedia.org/wiki/Tim_nazzjonali_tal-futbol_tal-Galles">Galles</ref>. Fis-16 ta' April 1975, f'partita kontra <ref target="https://mt.wikipedia.org/wiki/Tim_nazzjonali_tal-futbol_ta'_Ċipru">Ċipru</ref> hu skorja l-ħames gowls fir-rebħa ta' 5–0, rekord li għadu sal-lum il-ġurnata. F'total ta' erbatax-il partita man-nazzjonali, hu skorja sitt darbiet (il-gowl l-ieħor jasal fir-rebħa ta' 2–0 kontra ċ-<ref target="https://mt.wikipedia.org/wiki/Tazza_tad-Dinja_tal-Futbol">ċampjins mondjali</ref> tal-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja tal-Punent</ref>. </p>
<p>Macdonald ħalla lil Newcastle għat-tim ta' Arsenal fl-1976, għal somma rari ta' £333,333.33, u lagħab żewġ staġuni (fejn kien l-aqwa skorer tal-klabb fiż-żewġ staġuni), però sofra minn weġgħa fl-irkoppa f'partita tal-<ref target="https://mt.wikipedia.org/wiki/Football_League_Cup">League Cup</ref> kontra <ref target="https://mt.wikipedia.org/wiki/Roterham_United_FC">Roterham</ref> fil-bidu tal-<ref target="https://mt.wikipedia.org/wiki/Kampjonat_tal-futbol_Ingliż_1978-79">istaġun 1978–79</ref>, fejn minn dakinhar baqa' ma rkuprax. Wara li qatta' xi xhur fl-<ref target="https://mt.wikipedia.org/wiki/Żvezja">Iżvezja</ref> ma' <ref target="https://mt.wikipedia.org/wiki/Djurgårdens_IF">Djurgårdens IF</ref> hu ħabbar l-irtirar mil-logħba f'Awwissu tal-1979, fl-età prematura ta' 29 sena. Hu qatt ma rebaħ unur maġġuri imma kien fuq in-naħa telliefa fiż-żewġ finali tal-FA Cup.</p>
Rwol bħala kowċ
<p>Wara l-irtirar mil-logħob, hu rritorna ma' <ref target="https://mt.wikipedia.org/wiki/Fulham_FC">Fulham</ref> biex jiggwidahom għal erba' staġuni mill-1980 sal-1984, u aktar tard mat-tim ta' <ref target="https://mt.wikipedia.org/wiki/Huddersfield_Town_FC">Huddersfield Town</ref> bejn l-1987 u l-1988. Iż-żmien li qatta' ma' Fulham kien wieħed ta' suċċess għall-bidu, fejn kiseb il-promozzjoni fl-1982. Fl-<ref target="https://mt.wikipedia.org/wiki/Kampjonat_tal-futbol_Ingliż_1982-83">istaġun 1982–83</ref>, huma dehru bħala favoriti li jiksbu l-promozzjoni għall-Ewwel Diviżjoni għall-maġġoranza tal-istaġun, però forma negattiva lejn l-aħħar tal-istaġun wasslithom biss sar-raba' post. L-istaġun segwenti beda b'riżultati foqra qabel ma fit-tieni nofs rahom jikklassifikaw f'post sigur f'nofs il-klassifika, madankollu hu ġie rimpjazzat minn <ref target="https://mt.wikipedia.org/wiki/Ray_Harford">Ray Harford</ref> f'April tal-1984.</p>
<p>Ir-ritorn tiegħu bħala kowċ kien ma' Huddersfield fl-1987, però ż-żmien li qatta' magħom kien wieħed xejn pjaċevoli, fosthom telfa ta' 10–1 kontra <ref target="https://mt.wikipedia.org/wiki/Manchester_City_FC">Manchester City</ref> hekk kif il-klabb spiċċa relegat għat-<ref target="https://mt.wikipedia.org/wiki/It-Tieni_Diviżjoni_tal-Football_League">Tieni Diviżjoni</ref>.</p>
<p>Madanakollu, wara li kien iddikjarat bħala fallut wara proġett ta' negozju li mar ħażin, flimkien mad-divorzju mat-tieni mara tiegħu u l-uġiegħ li kien għadu jsofru fuq l-irkoppa, hu sar alkoħoliku. Macdonald stqarr li l-uġigħ fl-irkoppa kienet qed tkabbar id-dipendenza tiegħu fuq l-<ref target="https://mt.wikipedia.org/wiki/Alkoħol">alkoħol</ref>. Hu eventwalment qata' x-xorb fl-1997.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>


Ħoloq esterni
<list type="unordered"><item><ref target="http://www.malcolmmacdonald.co.uk/">Sit uffiċjali</ref></item></list>
</text></body></html>