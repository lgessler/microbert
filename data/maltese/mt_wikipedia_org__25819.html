<html><body><text id="wikipedia_mt_wikipedia_org__25819.html" ns="0" revid="272393" sourceurl="https://mt.wikipedia.org/wiki/Foresti_Antiki_u_Primordjali_tal-Fagu_tal-Karpazji_u_ta%27_Re%C4%A1juni_O%C4%A7ra_tal-Ewropa" title="Foresti Antiki u Primordjali tal-Fagu tal-Karpazji u ta' Reġjuni Oħra tal-Ewropa" type="wikipedia">Foresti Antiki u Primordjali tal-Fagu tal-Karpazji u ta' Reġjuni Oħra tal-Ewropa<figure><caption>Il-foresta primordjali ta' Stužica</caption></figure>
<p>Il-<hi rend="bold">Foresti Antiki u Primordjali tal-Fagu tal-Karpazji u ta' Reġjuni Oħra tal-Ewropa</hi> huwa <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> naturali transkonfinali tal-<ref target="https://mt.wikipedia.org/wiki/UNESCO">UNESCO</ref> li jinkorpora foresti fi 12-il pajjiż <ref target="https://mt.wikipedia.org/wiki/Ewropa">Ewropew</ref> (l-<ref target="https://mt.wikipedia.org/wiki/Albanija">Albanija</ref>, l-<ref target="https://mt.wikipedia.org/wiki/Awstrija">Awstrija</ref>, il-<ref target="https://mt.wikipedia.org/wiki/Belġju">Belġju</ref>, il-<ref target="https://mt.wikipedia.org/wiki/Bulgarija">Bulgarija</ref>, il-<ref target="https://mt.wikipedia.org/wiki/Kroazja">Kroazja</ref>, il-<ref target="https://mt.wikipedia.org/wiki/Ġermanja">Ġermanja</ref>, l-<ref target="https://mt.wikipedia.org/wiki/Italja">Italja</ref>, ir-<ref target="https://mt.wikipedia.org/wiki/Rumanija">Rumanija</ref>, is-<ref target="https://mt.wikipedia.org/wiki/Slovakkja">Slovakkja</ref>, is-<ref target="https://mt.wikipedia.org/wiki/Slovenja">Slovenja</ref>, <ref target="https://mt.wikipedia.org/wiki/Spanja">Spanja</ref> u l-<ref target="https://mt.wikipedia.org/wiki/Ukrajna">Ukrajna</ref>).<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Deskrizzjoni
<p>Il-Foresti Primordjali tal-<ref target="https://mt.wikipedia.org/wiki/Fagu">Fagu</ref> tal-<ref target="https://mt.wikipedia.org/wiki/Karpazji">Karpazji</ref> jinkludu għaxar ktajjen muntanjużi separati li jinsabu tul l-assi ta' 185 km mill-<ref target="https://mt.wikipedia.org/wiki/Muntanji_Rakhiv">muntanji Rakhiv</ref> u <ref target="https://mt.wikipedia.org/wiki/Chornohora">Chornohora</ref> fl-Ukrajna, għall-<ref target="https://mt.wikipedia.org/wiki/Muntanji_Poloniny">muntanji Poloniny</ref> u <ref target="https://mt.wikipedia.org/wiki/Vihorlat">Vihorlat</ref> fis-Slovakkja. Il-Foresti Antiki tal-Fagu tal-Ġermanja jinkludu ħames postijiet li jkopru 4,391 ettaru u ġew miżjuda fil-lista tal-UNESCO fl-2011. Din iż-żona hija waħda mill-iktar fl-Ewropa li fihom bijodiversità rikka tal-<ref target="https://mt.wikipedia.org/wiki/Annimal">fawna</ref> u tal-flora, speċjalment bis-saħħa tas-siġar tal-fagu. Din iż-żona hija meħtieġa għall-istudju tal-evoluzzjoni tas-siġar tal-fagu, li bis-saħħa tad-distribuzzjoni tagħhom fl-emisferu boreali huma importanti ħafna. Dawn il-foresti jeħtieġu ġestjoni bir-reqqa, li tinkludi nirien ikkontrollati, it-tħawwil ta' siġar biex il-foresti jirpiljaw, u l-preservazzjoni tan-nixxigħat tal-ilma ħelu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Is-siti tal-Karpazji jkopru erja totali ta' 77,971.6 ha, li minnhom 29,278.9 ha biss huma parti miż-żona ppreservata reali, filwaqt li l-kumplament jitqiesu bħala żona ta' lqugħ. Il-Foresti Primordjali tal-Fagu tal-Karpazji jkopru ż-żoni fir-reġjuni Zakarpattia u Prešov. Iktar minn 70% tas-siti jinsabu fl-Ukrajna. Iż-żona tinkludi żewġ parks nazzjonali, u xi ħabitats ikkontrollati, l-iktar fis-Slovakkja. Iż-żewġ parks nazzjonali, flimkien ma' żona fil-qrib li tinsab fil-Polonja, flimkien jiffurmaw riżerva ta' bijosfera separata, ir-Riżerva ta' Bijosfera tal-Lvant tal-Karpazji. Apparti l-komponenti ta' Havešová, Rožok, u Stužica (kollha kemm huma f'Bukovské vrchy), hemm ir-raba' komponent li jinsab fis-Slovakkja, imsejjaħ Kyjovský prales ta' Vihorlat. Is-siti tal-Ukrajna jinkludu Chornohora, Kuziy-Trybushany, Maramarosh, Stuzhytsia–Uzhok, Svydovets, u Uholka–Shyrikyi Luh. Uħud biss mill-għaxar komponenti huma aċċessibbli għall-viżitaturi. Stužica hija l-unika komponent mit-tlieta f'Bukovské vrchy fis-Slovakkja li għandha mogħdijiet apposta għall-mixi fil-foresti. Fl-2017, l-UNESCO estendiet is-Sit ta' Wirt Dinji naturali, u żdiedu foresti oħra fl-Albanija, fl-Awstrija, fil-Belġju, fil-Bulgarija, fil-Kroazja, fl-Italja, fir-Rumanija, fis-Slovenja, u Spanja.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Kellerwald, il-Ġermanja</caption></figure>
<p>L-aħħar foresta verġni intatta fil-latitudnijiet miti tal-Ewropa tinsab fil-Karpazji. Is-siġar jistgħu jgħixu għal xi mitt sena f'foresti ta' dan it-tip, u jipprovdu ħabitat importanti għal organiżmi bħall-<ref target="https://mt.wikipedia.org/wiki/Faqqiegħ">faqqiegħ</ref>, il-<ref target="https://mt.wikipedia.org/wiki/Muski">muski</ref>, il-<ref target="https://mt.wikipedia.org/wiki/Likeni">likeni</ref>, l-<ref target="https://mt.wikipedia.org/wiki/Insett">insetti</ref>, l-<ref target="https://mt.wikipedia.org/wiki/Għasfur">għasafar</ref> rari (eż. is-serduq selvaġġ <hi rend="italic">Tetrao urogallus</hi> u l-faġan tal-muntanji <hi rend="italic">Tetrao tetrix</hi>) u l-<ref target="https://mt.wikipedia.org/wiki/Mammiferu">mammiferi</ref> (eż. il-<ref target="https://mt.wikipedia.org/wiki/Farfett_il-lejl">friefet il-lejl</ref>, l-<ref target="https://mt.wikipedia.org/wiki/Ors_kannella">ors kannella</ref>, il-<ref target="https://mt.wikipedia.org/wiki/Lupu">lupu</ref> u l-<ref target="https://mt.wikipedia.org/wiki/Linċi">linċi</ref>). Biċċiet kbar mill-foresta fil-parti Rumena tal-Karpazji ntilfu minħabba d-<ref target="https://mt.wikipedia.org/wiki/Deforestazzjoni">deforestazzjoni</ref>. Il-pressjoni fuq il-foresti minħabba li l-<ref target="https://mt.wikipedia.org/wiki/Injam">injam</ref> jitqies bħala riżorsa, jaf tiżdied minħabba d-domanda internazzjonali u l-kumpaniji Ewropej jaf iċedu u jibdew jaqtgħu s-siġar fuq skala kbira fl-Ukrajna. Żoni ta' foresti verġni li attwalment mhumiex protetti jistgħu jiġu ppreservati b'mod permanenti fil-Karpazji tal-Ukrajna permezz tat-twessigħ u t-tisħiħ taż-żoni ta' konservazzjoni. Fil-Karpazji tal-Ukrajna hemm disa' parks nazzjonali u żewġ riżervi ta' bijosfera. Hemm projbizzjoni ġenerali kontra l-qtugħ tas-siġar fiż-żoni forestali bis-siġar koniferi li jinsabu f'elevazzjoni ta' iktar minn 1,100 metru. Jekk jintwera li l-amministrazzjoni tal-parks taħdem, il-ġestjoni ta' żoni ta' foresti verġni mhux protetti jaf jibdew jiġu mħarsa fuq bażi permanenti. Jeżistu bejn wieħed u ieħor 100,000 ettaru addizzjonali ta' foresti li jistgħu jiġu integrati fiż-żoni eżistenti ta' konservazzjoni.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Sit ta' Wirt Dinji
<p>Il-Foresti Antiki u Primordjali tal-Fagu tal-Karpazji u ta' Reġjuni Oħra tal-Ewropa ġew iddeżinjati bħala Sit ta' Wirt Dinji naturali transnazzjonali tal-UNESCO fl-2007 (u ġew estiżi fl-2011 u fl-2017) abbażi tal-kriterju tal-għażla tal-UNESCO: <hi rend="bold">il-kriterju (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>