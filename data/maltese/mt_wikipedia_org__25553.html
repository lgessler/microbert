<html><body><text id="wikipedia_mt_wikipedia_org__25553.html" ns="0" revid="267259" sourceurl="https://mt.wikipedia.org/wiki/Gaetano_Donizetti" title="Gaetano Donizetti" type="wikipedia">Gaetano Donizetti
<p><hi rend="bold">Gaetano Donizetti</hi> (29 ta' Novembru, 1797, Bergamo, <ref target="https://mt.wikipedia.org/wiki/Repubblika_Ċisalpina">Repubblika Ċisalpina</ref> - 8 ta' April, 1848, Bergamo, <ref target="https://mt.wikipedia.org/wiki/Imperu_tal-Awstrija">Imperu tal-Awstrija</ref>) kien kompożitur Taljan.
Kompożitur prolifiku, ix-xogħlijiet tiegħu huma magħmulin minn diversi ġeneri mużikali, fosthom mużika reliġjuża, kwartetti tal-korda u xogħlijiet għall-orkestra. Madankollu, huwa kien famuż speċjalment għall-opri tiegħu.
Werriet ta' <ref target="https://mt.wikipedia.org/wiki/Gioachino_Rossini">Rossini</ref>, rival ta' <ref target="https://mt.wikipedia.org/wiki/Bellini">Bellini</ref>, prekursur ta' <ref target="https://mt.wikipedia.org/wiki/Giuseppe_Verdi">Verdi</ref>, Donizetti kien magħruf bħala wieħed fost l-aqwa kompożituri Taljani tas-seklu 19. L-opra <hi rend="italic">Lucia di Lammermoor</hi>, kapolavur tal-Bel Canto, hija għadha rappreżentata spiss fiż-żmien tagħna.</p>
Ħajja
<p>Domenico Gaetano Maria Donizetti twieled f'familja fqira f'<ref target="https://mt.wikipedia.org/wiki/Bergamo">Bergamo</ref>. Missieru ried li ibnu jsir avukat imma Gaetano kien jiddedika ruħu għall-mużika. Fortunatament, f'Bergamo kien hemm kompożitur famuż tal-ġenerazzjoni ta' qabel: <ref target="https://mt.wikipedia.org/wiki/Simon_Mayr">Simon Mayr</ref>. Mayr kien qaghad joħloq korsijiet tal-mużika ghal familji fqar, li Donizetti jattendi fl-1806. Kellu 8 snin allura. Hu kien jistudja 9 snin ma' Mayr u kien mar f'<ref target="https://mt.wikipedia.org/wiki/Bolonja">Bolonja</ref> fl-1815 biex jistudja l-kontrapont u l-fuga.</p>
<p>Donizetti kiteb mużika reliġjuża ta' stil awstera u fl-istess żmien jagħti l-ewwel opra tiegħu, <hi rend="italic">Il Pigmalione</hi>, f'Settembru tal-1816. Il-karriera tiegħu bħal kompozitur bdiet uffiċjalment fl-14 ta' Novembru tal-1818 mar-rappreżentazzjoni ta' <hi rend="italic">Enrico di Borgogna</hi> f'<ref target="https://mt.wikipedia.org/wiki/Venezja">Venezja</ref>.</p>
<p>Huwa kiseb l-ewwel suċċess tiegħu bl-opra <hi rend="italic">Zoraide di Granata</hi>, kompost mal-għajnuna ta' Mayr u rappreżentat fl-28 ta' Jannar tal-1822 f'Teatro Argentina ta' <ref target="https://mt.wikipedia.org/wiki/Ruma">Ruma</ref>. Ma' din l-opra, Donizetti wera li kiteb malajr ħafna għaliex kellu jikteb mill-ġdid biċċa kbira tal-partitura fi ftit jiem wara il-mewt tal-kantanta prinċipali. L-opra tiegħu, <hi rend="italic">L'ajo nell'imbarazzo</hi>, rappreżentat fl-4 ta' Frar tal-1824 hija meqjusa bħala l-ewwel kapolavur ta' Donizetti f'ġeneru komiku.</p>
<p>Bejn l-1818 u l-1828, Donizetti kiteb 19-il opra, fosthom bosta li jiksbu l-veru suċċess: <hi rend="italic">Elvira</hi>, <hi rend="italic">Alfredo le Grande</hi>, <hi rend="italic">Olivo e Pasquale</hi>, <hi rend="italic">Alahor in Granata</hi>, <hi rend="italic">Chiara e Serafino</hi>... Imma kien f'<ref target="https://mt.wikipedia.org/wiki/Napli">Napli</ref> li jikseb l-ewwel trijonf tiegħu b' <hi rend="italic">L'Esule di Roma</hi> (fl-1828). Mgħejjun mill-kreattività tiegħu u l-qawwa tal-ħidma mhux tas-soltu, Donizetti beda jiġbor is-suċċessi.</p>
<p>Fis-26 ta' Dicembru tal-1830, hu kiseb trijonf f'<ref target="https://mt.wikipedia.org/wiki/Milan">Milan</ref> b'<hi rend="italic">Anna Bolena</hi>. Din l-opra se tkun malajr rappreżentata f'<ref target="https://mt.wikipedia.org/wiki/Pariġi">Pariġi</ref>, f'<ref target="https://mt.wikipedia.org/wiki/Londra">Londra</ref>, f'<ref target="https://mt.wikipedia.org/wiki/Madrid">Madrid</ref>, f'<ref target="https://mt.wikipedia.org/wiki/Dresden">Dresden</ref>, anki fl-<ref target="https://mt.wikipedia.org/wiki/Ħavana">Ħavana</ref>. Trijonf ieħor fid-12 ta' Mejju fl-1832 b' <hi rend="italic">L'Elisir d'amore</hi> f'Milan.</p>
<p>Mistieden minn Rossini fl-1835, Donizetti mar f'Pariġi, fejn jagħti <hi rend="italic">Marino Faliero</hi> f'Théâtre des Italiens (id-12 ta' Marzu). F'April huwa nħatar Kavallier tal-Leġjun tal-Unur mill-re ta' Franza Luiġi-Filippu. Lura lejn Napli, kiseb trijonf memorabbli b'<hi rend="italic">Lucia di Lammermoor</hi>, ix-xogħol l-aktar famuż, kompost f'6  ġimgħat biss. Wara il-mewt ta' martu, it-30 ta' Lulju tal-1837, huwa sofra minn depressjoni profonda. Madankollu, jagħti kapolavur ieħor, <hi rend="italic">Roberto Devereux</hi>, fid-29 ta' Ottubru.</p>
<p>Is-sena ta' wara, l-opra <hi rend="italic">Poliuto</hi> hija projbita minħabba iċ-ċensura naplitana. Donizetti telaq Napli għal Pariġi, fejn kiteb diversi opri, li wħud minnhomm saru klassiċi tar-repertorju liriku dinji: <hi rend="italic">Les Martyrs</hi> jew <hi rend="italic">Poliuto</hi> (1840), <hi rend="italic">La Fille du régiment</hi> (1840), <hi rend="italic">La Favorite</hi> (1840), <hi rend="italic">Don Pasquale</hi> (1843)...</p>
<p>Bejn l-1842 u l-1846, Donizetti jivjaġġa spiss, prinċipalment bejn Pariġi, il-bliet importanti Taljani (Napli, Ruma, Bolonja, Milan, Venezja) u <ref target="https://mt.wikipedia.org/wiki/Vjenna">Vjenna</ref> fejn huwa maħtur kaptan tal-kappella tal-qorti fl-1842. Hemm beda jbati minn sifilide. Ma jistax jibqa jaħdem mill-1845. Malajr ma jistax jibqa jitkellem u jimxi. Ftit ftit jinżel fil-ġenn.
Huwa kien internat fl-1846 f'ċentru sanitarju f'Ivry-sur-Seine u ġie trasferit ghal dar f'Pariġi madwar il-Champs Elysées fl-1847. F'Settembru tal-1847, huwa kien jirritorna lejn Bergamo fejn miet fl-1847.</p>
Xogħlijiet
<p>Fi 30 sena ta' karriera, Donizetti huwa l-awtur ta' madwar 550 xogħol, fosthom 71 opra, 13-il sinfonija, 3 kwintetti, 28 kantata, 115 kompożizzjoni reliġjuża (fosthom ir-Requiem fl-1835, miktub għal memorja tal-ħabib tiegħu <ref target="https://mt.wikipedia.org/wiki/Vincenzo_Bellini">Vincenzo Bellini</ref>) u diversi bċejjeċ ta' mużika tal-kamra u oratorji. Donizetti kien il-kompożitur l-aktar prolifiku tas-seklu 19.</p>
</text></body></html>