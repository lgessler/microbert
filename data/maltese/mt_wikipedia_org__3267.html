<html><body><text id="wikipedia_mt_wikipedia_org__3267.html" ns="0" revid="251608" sourceurl="https://mt.wikipedia.org/wiki/Joseph_Howard" title="Joseph Howard" type="wikipedia">Joseph Howard<figure><caption>Howard waqt li kien Prim Ministru ta' Malta.</caption></figure>
<p><hi rend="bold">Joseph Howard</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/1862">1862</ref> – <ref target="https://mt.wikipedia.org/wiki/20_ta'_Mejju">20 ta' Mejju</ref> <ref target="https://mt.wikipedia.org/wiki/1925">1925</ref>) kien l-ewwel <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref>.</p>
<p>Ħa l-edukazzjoni tiegħu fil-Liċeo u wara siefer biex ikompli jistudja bħala uffiċjal fl-<ref target="https://mt.wikipedia.org/wiki/Akkademja_Militari_Franċiża">Akkademja Militari Franċiża</ref>. Industrjalista u f'<ref target="https://mt.wikipedia.org/wiki/Malta">Malta</ref> żviluppa l-industrja tat-<ref target="https://mt.wikipedia.org/wiki/Tabakk">tabakk</ref>. Kien maħtur f'diversi kumitati u kummissjonijiet tal-Gvern imwaqqfin għall-iżvilupp tal-Kummerċ u l-Industrja. Għal diversi snin kien President tas-Soċjetà tal-Arti, Manifattura u Kummerċ. Kien ukoll għal xi żmien Konslu ta' Malta għall-<ref target="https://mt.wikipedia.org/wiki/Ġappun">Ġappun</ref>. Fl-1912 kien elett bħala membru tal-Kunsill tal-Gvern wara li kien nominat mill-<hi rend="italic">Comitato Patriottico</hi>. Fl-1921 issieħeb mal-<ref target="https://mt.wikipedia.org/wiki/Unione_Politica_Maltese">Unione Politica Maltese</ref> u fl-istess sena kien elett Senatur fl-ewwel Parlament Malti. Peress li Mons. <ref target="https://mt.wikipedia.org/wiki/Injazju_Panzavecchia">Injazju Panzavecchia</ref>, li kien il-mexxej tal-UPM, ma kienx aċċetta li jkun il-Prim Ministru, il-Gvernatur <ref target="https://mt.wikipedia.org/wiki/Plumer">Plumer</ref> offra l-kariga ta' Prim Ministru lil Joseph Howard. Fil-fatt dan mexxa l-ewwel Gvern Malti bejn is-26 ta' Ottubru, 1921, u t-13 ta' Ottubru, 1923.</p>
<p>Howard baqa' magħruf għas-sens ta' tolleranza u esperjenza amministrattiva li kellu. Kien għal xi żmien ukoll President tal-Banda Filarmonika La Valette u fil-Kumitat tal-Konservatorju Vincenzo Bugeja. Kien onorat uffiċjalment bit-titlu ta' <ref target="https://mt.wikipedia.org/wiki/O.B.E.">O.B.E.</ref>, mir-Re tal-Ingilterra. Huwa miet fl-20 ta' Mejju, 1925.</p>
<p>Mart Joseph Howard kienet kuġina ma' omm <ref target="https://mt.wikipedia.org/wiki/San_Ġorġ_Preca">San Ġorġ Preca</ref>.</p>
Ħoloq esterni
<list type="unordered"><item><ref target="https://www.gov.mt/en/Government/Government%20of%20Malta/Prime%20Ministers%20of%20Malta/Pages/Sir-Joseph-Howard.aspx">Profil</ref> fuq is-sit uffiċjali tal-Gvern ta' Malta</item></list>
</text></body></html>