<html><body><text id="wikipedia_mt_wikipedia_org__21740.html" ns="0" revid="248321" sourceurl="https://mt.wikipedia.org/wiki/Opossum_bugeddum" title="Opossum bugeddum" type="wikipedia">Opossum bugeddum
<p><ref target="https://mt.wikipedia.org/wiki/Mammiferi">Mammiferi</ref> <ref target="https://mt.wikipedia.org/wiki/Marsupjal">marsupjali</ref> <ref target="https://mt.wikipedia.org/wiki/Karnivoru">karnivori</ref> <ref target="https://mt.wikipedia.org/wiki/Notturn">notturni</ref> ta' daqs żgħir mifruxa mal-<ref target="https://mt.wikipedia.org/wiki/Amerika">Amerika</ref> ta' isfel. L-<ref target="https://mt.wikipedia.org/wiki/Opossum_bugeddum">opossumi bugdiedem</ref>, huma magħrufa wkoll bħala l-<ref target="https://mt.wikipedia.org/wiki/Opossum_far">opossumi firien</ref>. </p>
<p>Minħabba l-ambjent diffiċli li jgħixu fiħ, il-mammoloġisti ma tantx jafu fuqhom u tradizzjonalment kien maħsub li huma rari ħafna. Iżda minn studji reċenti li saru ħareġ li l-opossumi bugdiedem jistgħu ikunu ħafna aktar komuni milli hu ġeneralment maħsub. Milli jidher dawn il-marsupjali jgħixu l-parti l-kbira ta' ħajjithom f' toqob taħt l-art.</p>
Deskrizzjoni
<p>L-opossumi bugdiedem jew opossumi firien, kif jgħid l-isem komuni għandhom id-dehra ta' <ref target="https://mt.wikipedia.org/wiki/Sorċid">bugeddum</ref> u d-daqs simili ta' far żgħir bejn 9 u 14-il cm. </p>
<p>Dawn il-marsupjali mgħammra b' 4 saqajn żgħar, b' wiċċ twil għall-ponta, b' par għajnejn żgħar u b' denb irqiq, twil u muxgħar li kapaċi jilħaq nofs it-tul totali.</p>
<p>In-nisa ma għandhomx marsupju u ġeneralment ikollhom minn 4 sa 7 pari żejżiet, dan ijvarja minn speċi għall-oħra.</p>
Dieta
<p>Għalkemm l-opossumi bugdiedem għandhom par għajnejn żgħar b'vista bagħtuta, huma kaċċaturi attivi ħafna u jikkaċċaw insetti, ħniex u vertebrati żgħar minn kmieni filgħaxija sa tard bil-lejl. Dan kollu jagħmluh bl-għajnuna ta' smiegħ tajjeb u x-xagħar sensittiv li għandhom ma' wiċċhom.</p>
Distribuzzjoni
<p>L-opossumi bugdiedem huma marsupjali nattivi tal-kontinent tal-Amerika ta' isfel u jinsabu mifruxin fil-<ref target="https://mt.wikipedia.org/wiki/Venezwela">Venezwela</ref>, fil-<ref target="https://mt.wikipedia.org/wiki/Kolombja">Kolombja</ref>, fl-<ref target="https://mt.wikipedia.org/wiki/Ekwador">Ekwador</ref>, fil-<ref target="https://mt.wikipedia.org/wiki/Peru">Peru</ref>, fil-<ref target="https://mt.wikipedia.org/wiki/Bolivja">Bolivja</ref>, fl-<ref target="https://mt.wikipedia.org/wiki/Arġentina">Arġentina</ref> u fiċ-<ref target="https://mt.wikipedia.org/wiki/Ċili">Ċili</ref>.</p>
<p>Dawn il-marsupjali jgħixu l-aktar fin naħa tal-Punent tal-kontinent tal-Amerika ta' isfel f' altitudni ta' bejn 2000 u 4000 metru. L-uniku speċi li jgħix f' altitudni ta' mhux aktar minn 1000m huwa l-<ref target="https://mt.wikipedia.org/wiki/Opossum_ġurdien_ta'_mnieħru_twil">opossum ġurdien ta' mnieħru twil</ref> (Rhyncholestes raphanurus).</p>
Klassifikazzjoni
<p>Huwa maħsub li l-<ref target="https://mt.wikipedia.org/wiki/Ordni">ordni</ref> <ref target="https://mt.wikipedia.org/wiki/Paucituberculata">Paucituberculata</ref> infired kmieni ħafna mil-linja marsupjali anċestrali. Sa mhux aktar minn 20 miljun sena ilu fl-Amerika t'isfel kien hemm minn ta' linqas 7 <ref target="https://mt.wikipedia.org/wiki/Ġeneru">ġeneri</ref>, sfortunatament illum il-ġurnata baqa' 3 biss. L-opossumi ġrieden fil-kontinent tal-Amerika ta' isfel għandhom l-istess niċċa ekoloġika li għandhom il-<ref target="https://mt.wikipedia.org/wiki/Mammiferu">mammiferi</ref> tal-ordnijiet <ref target="https://mt.wikipedia.org/wiki/Erinaceomorpha">Erinaceomorpha</ref>, <ref target="https://mt.wikipedia.org/wiki/Soricomorpha">Soricomorpha</ref> u <ref target="https://mt.wikipedia.org/wiki/Afrosorcida">Afrosorcida</ref> fuq kontinenti oħra. Dan kollu jagħti l-ħjiel li l-opossumi ġrieden twil imorru lura fiż-żmien meta il-kontinet tal-Amerika t'isfel kien kontinet gżira.</p>
<p>Għalkemm fil-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Caenolestidae">Caenolestidae</ref> hemm 6 speċi magħrufa, Bublitz fl-1987 għadda suġġeriment, li jkun hemm 2 speċi kemm fil-<ref target="https://mt.wikipedia.org/wiki/Ġeneru">ġeneru</ref> <hi rend="italic"><ref target="https://mt.wikipedia.org/wiki/Lestoros">Lestoros</ref></hi> (<hi rend="italic"><ref target="https://mt.wikipedia.org/wiki/Lestoros_inca">Lestoros inca</ref></hi> u <hi rend="italic"><ref target="https://mt.wikipedia.org/wiki/Lestoros_gracilis">Lestoros gracilis</ref></hi>) u kemm fil-<ref target="https://mt.wikipedia.org/wiki/Ġeneru">ġeneru</ref> <hi rend="italic"><ref target="https://mt.wikipedia.org/wiki/Rhyncholestes">Rhyncholestes</ref></hi> (<hi rend="italic"><ref target="https://mt.wikipedia.org/wiki/Rhyncholestes_raphanurus">Rhyncholestes raphanurus</ref></hi> u <hi rend="italic"><ref target="https://mt.wikipedia.org/wiki/Rhyncholestes_continentalis">Rhyncholestes continentalis</ref></hi>). Madankollu il-biċċa l-kbira tal-<ref target="https://mt.wikipedia.org/wiki/Mammoloġisti">mammoloġisti</ref> ma jimxux ma' din il-klassifikazzjoni ta' Bublitz u jaċċettaw speċi waħda biss f' kull ġeneru.</p>
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Paucituberculata">Paucituberculata</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Caenolestidae">Caenolestidae</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Caenolestes">Caenolestes</ref></hi>
<list type="unordered"><item><ref target="https://mt.wikipedia.org/wiki/Opossum_bugeddum_ta'_żaqqu_griża">Opossum bugeddum ta' żaqqu griża</ref>, <hi rend="italic"><ref target="https://mt.wikipedia.org/wiki/Caenolestes_caniventer">Caenolestes caniventer</ref></hi></item>
<item><ref target="https://mt.wikipedia.org/wiki/Opossum_bugeddum_tal-Andi">Opossum bugeddum tal-Andi</ref>, <hi rend="italic"><ref target="https://mt.wikipedia.org/wiki/Caenolestes_condorensis">Caenolestes condorensis</ref></hi></item>
<item><ref target="https://mt.wikipedia.org/wiki/Opossum_bugeddum_tat-Tramuntana">Opossum bugeddum tat-Tramuntana</ref>, <hi rend="italic"><ref target="https://mt.wikipedia.org/wiki/Caenolestes_convelatus">Caenolestes convelatus</ref></hi></item>
<item><ref target="https://mt.wikipedia.org/wiki/Opossum_bugeddum_skur">Opossum bugeddum skur</ref>, <hi rend="italic"><ref target="https://mt.wikipedia.org/wiki/Caenolestes_fuliginosus">Caenolestes fuliginosus</ref></hi></item>
<item><ref target="https://mt.wikipedia.org/wiki/Opossum_bugeddum_tal-Lvant">Opossum bugeddum tal-Lvant</ref>, <hi rend="italic"><ref target="https://mt.wikipedia.org/wiki/Caenolestes_sangay">Caenolestes sangay</ref></hi></item></list></item>
<item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Lestoros">Lestoros</ref></hi>
<list type="unordered"><item><ref target="https://mt.wikipedia.org/wiki/Opossum_bugeddum_Peruvjan">Opossum bugeddum Peruvjan</ref> jew <ref target="https://mt.wikipedia.org/wiki/Opossum_bugeddum_tal-Inka">Opossum bugeddum tal-Inka</ref>, <hi rend="italic"><ref target="https://mt.wikipedia.org/wiki/Lestoros_inca">Lestoros inca</ref></hi></item></list></item>
<item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Rhyncholestes">Rhyncholestes</ref></hi>
<list type="unordered"><item><ref target="https://mt.wikipedia.org/wiki/Opossum_bugeddum_ta'_mnieħru_twil">Opossum bugeddum ta' mnieħru twil</ref>, <hi rend="italic"><ref target="https://mt.wikipedia.org/wiki/Rhyncholestes_raphanurus">Rhyncholestes raphanurus</ref></hi></item></list></item></list></item>
<item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Carolopaulacoutoiidae">Carolopaulacoutoiidae</ref> (<hi rend="bold">estinta</hi>)
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Carolopaulacoutoia">Carolopaulacoutoia</ref></hi> (McKenna &amp; Bell, 1997)
<list type="unordered"><item><hi rend="italic"><ref target="https://mt.wikipedia.org/wiki/Carolopaulacoutoia_itaboraiensis">Carolopaulacoutoia itaboraiensis</ref></hi> (Paula Couto, 1970)</item></list></item></list></item></list></item></list>
Ara wkoll
<list type="unordered"><item><ref target="https://mt.wikipedia.org/wiki/Ameridelphia">Ameridelphia</ref></item></list>
Referenzi
<list type="unordered"><item>Aplin, K. P., and M. Archer. 1987. Recent advances in marsupial systematics with a new syncretic classification. Pp. xv-lxxii in Archer, M. (ed.), Possums and Opossums: Studies in Evolution, Vol. I. Surrey Beatty and Sons PTY Limited, Chipping Norton. lxxii+400 pp.</item>
<item>Carroll, R. L. 1988. Vertebrate Paleontology and Evolution. W. H. Freeman and Co., New York. xiv + 698 pp.</item>
<item>Feldhamer, G. A., L. C. Drickamer, S. H. Vessey, and J. F. Merritt. 1999. Mammalogy. Adaptation, Diversity, and Ecology. WCB McGraw-Hill, Boston. xii+563pp.</item>
<item>Gardner, Alfred (November 16, 2005). Wilson, D. E., and Reeder, D. M. (eds) Mammal Species of the World, 3rd edition, Johns Hopkins University Press, 19-20. <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref></item>
<item>Marshall, L. G. 1984. Monotremes and marsupials. Pp 59-115 in Anderson, S. and J. Knox Jones, eds, Orders and Families of Recent Mammals of the World. John Wiley and Sons, NY. xii+686 pp.</item>
<item>Vaughan, T. A. 1986. Mammalogy. Third Edition. Saunders College Publishing, Fort Worth. vi+576 pp.</item>
<item>Vaughan, T. A., J. M. Ryan, N. J. Czaplewski. 2000. Mammalogy. Fourth Edition. Saunders College Publishing, Philadelphia. vii+565pp.</item>
<item>Wilson, D. E., and D. M. Reeder. 1993. Mammal Species of the World, A Taxonomic and Geographic Reference. 2nd edition. Smithsonian Institution Press, Washington. xviii+1206 pp.</item></list>
Ħoloq esterni
<list type="unordered"><item><ref target="http://animaldiversity.ummz.umich.edu/site/accounts/information/Paucituberculata.html">ADW Animal Diversity Web sit b' informazzjoni dwar l-opossumi ġrieden</ref></item></list>
</text></body></html>