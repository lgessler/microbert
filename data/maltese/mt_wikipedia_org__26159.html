<html><body><text id="wikipedia_mt_wikipedia_org__26159.html" ns="0" revid="263657" sourceurl="https://mt.wikipedia.org/wiki/Lucavsala" title="Lucavsala" type="wikipedia">Lucavsala<figure><caption>Veduta ta’ Lucavsala mill-ajru</caption></figure>
<p><hi rend="bold">Lucavsala</hi> hija gżira li tinsab fix-xmara <ref target="https://mt.wikipedia.org/wiki/Daugava">Daugava</ref> f’<ref target="https://mt.wikipedia.org/wiki/Riga">Riga</ref>, il-<ref target="https://mt.wikipedia.org/wiki/Latvja">Latvja</ref>. Għandha popolazzjoni ta’ 98 ruħ.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Pożizzjoni u ġeografija
<figure><caption>Pożizzjoni ta’ Lukavsala (bl-aħdar skur) fil-Latvja</caption></figure>
<p>Lucavsala hija parti mis-Subborg Zemgale ta’ Riga u mill-kwartier ta’ Salas. Il-gżira tinsab fix-xmara Daugava, qrib il-gżira ta’ <ref target="https://mt.wikipedia.org/wiki/Zaķusala">Zaķusala</ref>, li tospita t-Torri tar-Radju u tat-Televiżjoni ta’ Riga. Il-Pont ta’ Salu jgħaqqad lill-gżira ta’ Lucavsala mal-kumplament ta’ Riga. Il-gżira ta’ Lucavsala fiha triq waħda li jisimha <hi rend="italic">Lucavsalas iela</hi>, tlettax-il dar privata, u iktar minn sitt mitt ġnien żgħir. Hemm pjanijiet biex tinbena sala hockey fuq is-silġ fil-gżira ta’ Lucavsala.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Karatteristiċi oħra tal-gżira ta’ Lucavsala jinkludu <ref target="https://mt.wikipedia.org/wiki/Monument">monument</ref> għas-suldati Russi li mietu matul il-<ref target="https://mt.wikipedia.org/wiki/Gwerra_l-Kbira_tat-Tramuntana">Gwerra l-Kbira tat-Tramuntana</ref>,  pixxina, u wakepark. Lucavsala hija post popolari fejn in-nies imorru jgħumu, u fiha wkoll ċentru sportiv u ta’ rilassament, kif ukoll ċentru tal-qdif imsemmi għal <ref target="https://mt.wikipedia.org/wiki/Ivans_Klementjevs">Ivans Klementjevs</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Storja
<figure><caption>Lucavsala u x-xmara Daugava</caption></figure>
<p>Il-gżira ta’ Lucavsala nħolqot fis-seklu 18 bil-fużjoni ta’ ħafna gżejjer żgħar fil-<ref target="https://mt.wikipedia.org/wiki/Jumpravsala">Jumpravsala</ref> twila u dejqa. Dan seħħ minħabba li nbniet diga li nħolqot biex tikkontrolla l-ilmijiet tax-xmara Daugava. Id-diga għaqqdet ukoll il-gżira ta’ <ref target="https://mt.wikipedia.org/wiki/Vīberta">Vīberta</ref> mal-art kontinentali u biddlet lill-gżira ta’ <ref target="https://mt.wikipedia.org/wiki/Zvirgzdu">Zvirgzdu</ref> f’<ref target="https://mt.wikipedia.org/wiki/Peniżola">peniżola</ref>, jew nofs gżira. Fit-territorju ta’ qabel id-diga fejn twettqet il-fużjoni ta’ bosta gżejjer, inbena l-pont ta’ Dienvidu. L-isem “Lucavsala” oriġina minn isem raġel nobbli msejjaħ <ref target="https://mt.wikipedia.org/wiki/Klauss_Lucavs">Klauss Lucavs</ref>, li kien jgħix fuq waħda minn dawk il-gżejjer. Id-dar kbira tiegħu kienet magħrufa bħala “Lucavmuiža”. Mill-1904, il-gżira ta’ Lucavsala bdiet tifforma parti mill-kwartier ta’ Salas f’Riga, il-<ref target="https://mt.wikipedia.org/wiki/Belt_kapitali">belt kapitali</ref> tal-Latvja.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fid-9 ta’ Lulju 2014, il-Kunsill tal-Belt ta’ Riga vvota biex ibigħ l-art ta’ 102.9 ettari tal-gżira ta’ Lucavsala, peress li sostna li kien hemm il-ħtieġa li l-gżira tiġi żviluppata, u li l-gvern tal-belt ma kellux biżżejjed riżorsi biex iħallas għal dan l-iżvilupp.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dan ma ntlaqax tajjeb miċ-ċittadini, u ħafna nġabru biex jipprotestaw u juru l-oppożizzjoni tagħhom għal dan il-pass, għaliex kienu tal-fehma li l-kunsill ma kellux l-awtorità biex ibigħ l-art.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fl-2015 u fl-2016, il-gżira ospitat il-<ref target="https://mt.wikipedia.org/wiki/Kubana_Festival">Kubana Festival</ref>, festival tal-<ref target="https://mt.wikipedia.org/wiki/Mużika">mużika</ref> kontemporanja <ref target="https://mt.wikipedia.org/wiki/Russja">Russa</ref>.</p>
<p>Mill-2015 ’l hawn, il-gżira saret popolari bħala post fejn isiru l-kunċerti. Fil-21 ta’ Ġunju 2017, il-<ref target="https://mt.wikipedia.org/wiki/Foo_Fighters">Foo Fighters</ref> wettqu spettaklu mużikali fil-park tal-gżira, u fis-27 ta’ Lulju 2017 wettqu spettaklu ieħor ir-<ref target="https://mt.wikipedia.org/wiki/Red_Hot_Chili_Peppers">Red Hot Chili Peppers</ref> bħala parti minn <hi rend="italic">The Getaway World Tour</hi>. Fl-2018 u fl-2019 wettqu spettakli mużikali oħra artisti bħal <ref target="https://mt.wikipedia.org/wiki/James_Arthur">James Arthur</ref>, <ref target="https://mt.wikipedia.org/wiki/Ed_Sheeran">Ed Sheeran</ref>, <ref target="https://mt.wikipedia.org/wiki/Rammstein">Rammstein</ref>.</p>
</text></body></html>