<html><body><text id="wikipedia_mt_wikipedia_org__13186.html" ns="0" revid="249185" sourceurl="https://mt.wikipedia.org/wiki/YouTube" title="YouTube" type="wikipedia">YouTube
<p><hi rend="bold">YouTube</hi> huwa <ref target="https://mt.wikipedia.org/wiki/Sit_elettroniku">sit elettroniku</ref> fejn l-utenti jistgħu jtellgħu u jaqsmu flimkien <ref target="https://mt.wikipedia.org/wiki/Vidjo">vidjos</ref>. Fi Frar tal-2005 tliet eks-ħaddiema ta' <ref target="https://mt.wikipedia.org/wiki/PayPal">PayPal</ref> ingħaqdu biex iffurmaw il-YouTube. F'Novembru tal-2006, <hi rend="bold">YouTube, LLC</hi> inxtrat mill-<ref target="https://mt.wikipedia.org/wiki/Google">Google Inc.</ref> għal <ref target="https://mt.wikipedia.org/wiki/Dollaru_Amerikan">$</ref>1.65 biljun, u attwalment topera bħala sussidjarja tal-Google.</p>
<p>Il-kumpanija hija bbażata f'<ref target="https://mt.wikipedia.org/wiki/San_Bruno_(Kalifornja)">San Bruno</ref>, ġewwa Kalifornja, u tuża' t-teknoloġija <ref target="https://mt.wikipedia.org/wiki/Adobe_Flash_Video">Adobe Flash Video</ref> biex turi varjetà kbira ta' kontenut viżwali prodott mill-utenti. Ħafna mill-kontenut fuq il-YouTube ittella' minn individwi, imma xi korporazzjonijiet tal-istampa bħas-<ref target="https://mt.wikipedia.org/wiki/CBS">CBS</ref>, il-<ref target="https://mt.wikipedia.org/wiki/BBC">BBC</ref>, il-<ref target="https://mt.wikipedia.org/wiki/Universal_Music_Group">UMG</ref> u organizzazzjonijiet oħra joffru ċertu materjal minn tagħhom fuq dan is-sit, bħala parti mill-programm ta' sħubija tal-YouTube.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Utenti li mhumiex reġistrati jistgħu jaraw il-vidjos, waqt li utenti reġistrati jitħallew itellgħu numru bla limitu ta' vidjos. Vidjos li jista' jkun fihom kontenut offensiv jistgħu jarawhom biss utenti fuq l-età ta' tmintax-il sena. Huwa projbit, skont it-termini tas-servizz tal-YouTube, li jittelgħu vidjos li juru <ref target="https://mt.wikipedia.org/wiki/Diffamazzjoni">diffamazzjoni</ref>, <ref target="https://mt.wikipedia.org/wiki/Pornografija">pornografija</ref>, ksur tal-<ref target="https://mt.wikipedia.org/wiki/Copyright">copyright</ref>, u materjal li jinkoraġġixxi kondotta kriminali.<ref target="https://mt.wikipedia.org/wiki/Il-Paġna_prinċipali#cite_note-linji_gwida-3">[3]</ref></p>
Storja
<figure><caption>L-ewwel kwartieri ġenerali ġewwa San Mateo, Kalifornja</caption></figure>
<p>YouTube twaqqaf minn <ref target="https://mt.wikipedia.org/wiki/Chad_Hurley">Chad Hurley</ref>, <ref target="https://mt.wikipedia.org/wiki/Steve_Chen">Steve Chen</ref> u <ref target="https://mt.wikipedia.org/wiki/Jawed_Karim">Jawed Karim</ref>, li qabel kienu jaħdmu flimkien ma' <ref target="https://mt.wikipedia.org/wiki/PayPal">PayPal</ref>.<ref target="https://mt.wikipedia.org/wiki/Il-Paġna_prinċipali#cite_note-usatoday-4">[4]</ref> Hurley studja d-disinn fl-Università ta' Pennsylvania ġewwa Indiana, filwaqt li Chen u Karim studjaw l-<ref target="https://mt.wikipedia.org/wiki/Informatika">informatika</ref> flimkien ġewwa l-Università ta' Illinois ġewwa Urbana-Champaign.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Skont storja li ssemmiet diversi drabi fil-medja, Chad Hurley u Steve Chen żviluppaw l-idea għall-YouTube matul l-ewwel xhur tal-2005, wara li kienu sabuha diffiċli li jaqsmu xi vidjos li kienu ħadu matul festin fl-appartament ta' Chen f'<ref target="https://mt.wikipedia.org/wiki/San_Francisco">San Francisco</ref>. Jawed Karim ma attendiex il-festin u ċaħad li ġara hekk, u Chad Hurley ikkummenta li l-idea li l-YouTube twaqqaf wara festin "kienet x'aktarx iktar imsaħħa b'ideat mis-suq li kienu qed jiġru biex joħolqu storja li kienet diġestibbli."<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-ewwel kwartieri ġenerali kienu jinsabu fuq pizzerija u ristorant Ġappuniż f'<ref target="https://mt.wikipedia.org/wiki/San_Mateo_(Kalifornja)">San Mateo</ref>, f'Kalifornja.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> L-<ref target="https://mt.wikipedia.org/wiki/Isem_tad-dominju">isem tad-dominju</ref> www.youtube.com ġie attivat fi Frar tal-2005, u l-websajt bdiet tiġi żviluppata fix-xhur segwenti. L-ewwel vidjo li ttella' fuq il-YouTube kien intitolat <hi rend="italic">Me at the zoo</hi> (Jien fiż-żu), fejn juri lill-fundatur Jawed Karim fil-ġnien żooloġiku ta' San Diego. Il-vidjo ttella' fit-23 ta' April, 2005, u għadu jista' jintwera fuq is-sit.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>YouTube offrew lill-pubbliku <ref target="https://mt.wikipedia.org/wiki/Fażijiet_tat-tnedija_ta'_softwer#Beta">verżjoni beta</ref> tas-sit f'Mejju tal-2005, sitt xhur qabel it-tnedija uffiċjali tas-sit f'Novembru 2005. Is-sit mal-ewwel wera sinjali ta' popolarità, u f'Lulju 2006 il-kumpanija ħabbret li 65,000 vidjos ġodda kienu qed jittellgħu kuljum, u li s-sit kien qed jirċievi mal-100 miljun viżta kuljum.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Skont dati ppubblikati minn comScore, kumpanija li tkopri studji fuq l-iswieq, tarrfet kif il-YouTube hu l-aqwa fornitur ta' vidjos online ġewwa l-<ref target="https://mt.wikipedia.org/wiki/Stati_Uniti">Istati Uniti</ref>, fejn għandha f'idejha 43 fil-mija ta' dan is-suq u kif ukoll aktar minn sitt biljun vidjo li ntwerew matul Jannar 2009.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Hu stmat li 20 siegħa ta' vidjos ġodda jittellgħu kull minuta fuq is-sit, u li madwar tliet kwarti tal-materjal huwa minn barra l-Istati Uniti.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> F'Marzu tal-2008, l-ispiża tal-<ref target="https://mt.wikipedia.org/wiki/Bandwith">bandwith</ref> tal-YouTube kienet stmata li tammonta għal miljun <ref target="https://mt.wikipedia.org/wiki/Dollaru_Amerikan">dollaru Amerikan</ref> kuljum. <ref target="https://mt.wikipedia.org/wiki/Il-Paġna_prinċipali#cite_note-Moneyclip-12">[12]</ref> Skont <ref target="https://mt.wikipedia.org/wiki/Alexa_Internet">Alexa</ref>, YouTube huwa t-tielet l-aktar sit li jżuruh nies fuq l-internet, wara <ref target="https://mt.wikipedia.org/wiki/Yahoo!">Yahoo!</ref> u <ref target="https://mt.wikipedia.org/wiki/Google">Google</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>F'Ottubru 2006, <ref target="https://mt.wikipedia.org/wiki/Google">Google Inc.</ref> ħabbet li xtrat lill-YouTube għal US$1.65 biljun fl-istokk tal-Google, u l-qbil ġie ffinalizzat fit-13 ta' Novembru, 2006.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Impatt soċjali
<figure><caption><ref target="https://mt.wikipedia.org/wiki/Kompjuter">Kompjuters</ref> juru l-paġna prinċipali tal-YouTube</caption></figure>
<p>Qabel il-bidu ta' YouTube fl-2005, kien hemm ftit metodi faċli li bihom l-utenti ordinarji kienu jistgħu jtellgħu vidjos fuq l-internet. Permezz ta' intefaċċa ħafifa biex tintuża, il-YouTube għamilha ħafifa għal kull min għandu konnessjoni tal-internet biex jibgħat vidjo li miljun ta' nies jistgħu jaraw f'temp ta' ftit minuti. Is-suġġetti vasti li jiġu koperti fuq il-YouTube biddlu l-fenomenu tal-qsim tal-vidjos għall-wieħed mill-aktar komponenti importanti tal-kultura tal-internet.</p>
<p>Eżempju tal-impatt soċjali bikri tal-YouTube hu s-suċċess tal-vidjo <hi rend="italic">The Bus Uncle</hi> fl-2006. Dan juri konverżazzjoni sħuna bejn żagħżugħ u raġel ta' età iktar matura fuq karozza tal-linja ġewwa Ħong Kong; dan spiċċa jiġi diskuss ħafna fil-medja mondjali.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Vidjo ieħor tal-YouTube li kiseb kopertura estensiva huwa <hi rend="italic">guitar</hi>,<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> li juri persuna jdoqq fuq <ref target="https://mt.wikipedia.org/wiki/Kitarra_elettrika">kitarra elettrika</ref> parti minn <hi rend="italic"><ref target="https://mt.wikipedia.org/wiki/Pachelbel's_Canon">Pachelbel's Canon</ref></hi>. L-isem tal-esebitur ma jingħatax fil-vidjo, u wara li rċieva miljun ta' viżti, in-<hi rend="italic"><ref target="https://mt.wikipedia.org/wiki/The_New_York_Times">New York Times</ref></hi> xandret l-identità tal-kitarrista bħala Jeong-Hyun Lim, żagħżugħ ta' 23 sena mill-<ref target="https://mt.wikipedia.org/wiki/Korea_t'Isfel">Korea t'Isfel</ref> li rrekordja dan il-vidjo fuq is-sodda tiegħu.<ref target="https://mt.wikipedia.org/wiki/Il-Paġna_prinċipali#cite_note-nyt-heff-17">[17]</ref></p>
Kritika
Materjal bil-copyright
<p>Għal ħafna drabi l-YouTube safa kkritikat minħabba li naqas li jassigura li l-kontenut tiegħu jaderixxi mal-liġi tal-<ref target="https://mt.wikipedia.org/wiki/Copyright">copyright</ref>. Fil-mument fejn ikun se jittella' vidjo, l-utenti tal-YouTube jintwerew nota bil-messaġġ segwenti:</p>
<p>Ittellax l-ebda programm televiżivi, vidjos mużikali, kunċerti mużikali jew reklami mingħajr il-permess sakemm dawn jikkonsistu ta' kontenut moħluq kompletament minnek stess. Il-paġna Suġġerimenti fuq il-copyright u l-Linji gwida tal-komunità jistgħu jgħinuk biex tiddetermina jekk il-vidjo tiegħek jivvjola l-copyright ta' xi ħaddieħor.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Minkejja din l-avvertenza, xorta waħda hemm diversi vidjos ta' programmi tat-televiżjoni, films u vidjos mużikali fuq il-YouTube. Il-YouTube ma jiċċekjawx x'vidjo jiġi mtella' qabel ma jidher online, u hu f'idejn il-proprjetarji tal-copyright li joħorġu stqarrijiet biex jitneħħew dawn il-vidjos skont it-termini tad-<ref target="https://mt.wikipedia.org/wiki/Digital_Millennium_Copyright_Act">Digital Millennium Copyright Act</ref>. Organizzazzjoni bħal <ref target="https://mt.wikipedia.org/wiki/Viacom">Viacom</ref> u l-<ref target="https://mt.wikipedia.org/wiki/Premier_League">Premier League</ref> Ingliż fittxew għad-danni lill-YouTube, fejn stqarrew li dawn tal-aħħar għamlu ftit wisq biex jipprevjenu li jiġu mtellgħa materjal bil-copyright.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref><ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Viacom talbet għal riżarċiment ta' danni ta' biljun dollaru Amerikan wara li sabet iktar minn 150,000 vidjo mhux awtorizzat mill-materjal tagħha fuq il-YouTube, li ntwera għan-"numru inkredibbli ta' 1.5 biljun darba". Wara dan il-każ, il-YouTube introduċa sistema ġdida imsejħa <hi rend="italic">Video ID</hi> li tiċċekkja jekk il-vidjos li jittellgħu jkunux jaqblu ma' databażi ta' kontenut bil-copyright bil-għan li jonqsu l-każijiet ta' vjolazzjonijiet tal-copyright.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
Privatezza
<p>F'Lulju tal-2008, <ref target="https://mt.wikipedia.org/wiki/Viacom">Viacom</ref> rebħet sentenza fil-qorti fejn talbet lill-YouTube biex jagħti d-dati dettaljati tal-abitudnijiet ta' kull utent li ra xi vidjo fuq dan is-sit. Dan il-każ wassal għal preokkupazzjonijiet li l-abitudnijiet ta' utenti individwali jistgħu jiġu identifikati permezz tal-kombinazzjoni tal-indirizz IP u l-ismijiet tal-kont tagħhom. Din id-deċiżjoni ġiet ikkritika mill-<ref target="https://mt.wikipedia.org/wiki/Electronic_Frontier_Foundation">Electronic Frontier Foundation</ref>, li stqarret kif is-sentenza tal-qorti "tostakola d-drittijiet tal-privatezza".</p>
Kontenut mhux xieraq
<p>Il-YouTube affaċċja wkoll kritika fuq il-kontenut offensiv ta' xi ċerti vidjos. Minkejja li t-termini ta' servizz tal-YouTube jipprojbixxu li jittella' materjal li jista' jiġi kkunsidrat bħala mhux xieraq, il-volum qawwi ta' vidjos li jittellgħu jagħmilha diffiċli biex il-YouTube jiċċekkjaw kull vidjo wieħed wieħed qabel ma jmur online. Suġġetti kontroversjali għall-vidjos kienu jinkludu n-<ref target="https://mt.wikipedia.org/wiki/Negazzjoni_tal-Olokawstu">negazzjoni tal-Olokawstu</ref> u d-<ref target="https://mt.wikipedia.org/wiki/Diżastru_ta'_Hillsborough">Diżastru ta' Hillsborough</ref>, fejn 96 partitarju tal-futbol minn <ref target="https://mt.wikipedia.org/wiki/Liverpool">Liverpool</ref> mietu fl-1989, teoriji ta' konfoffi u reliġjon.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref><ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>Huwa f'idejn l-utenti biex jimmarkaw il-kontenut tal-vidjos bħala mhux xieraq, u wara, impjegat tal-YouTube janalizza l-vidjo immarkat u f'dak l-istadju jiddeċiedi jekk dak il-vidjo imurx kontra t-termini ta' servizz tas-sit jew le.<ref target="https://mt.wikipedia.org/wiki/Il-Paġna_prinċipali#cite_note-linji_gwida-25">[25]</ref></p>
Imblukkar
<p>Diversi pajjiżi imblukkaw l-aċċess għall-YouTube minn mindu twaqqaf dan is-sit, fosthom iċ-<ref target="https://mt.wikipedia.org/wiki/Repubblika_taċ-Ċina">Ċina</ref>, il-<ref target="https://mt.wikipedia.org/wiki/Marokk">Marokk</ref>, u t-<ref target="https://mt.wikipedia.org/wiki/Tajlandja">Tajlandja</ref>. Bħal issa, il-YouTube huwa imblukkat ġewwa t-<ref target="https://mt.wikipedia.org/wiki/Turkija">Turkija</ref> wara kontroversja fuq xi vidjos li dehru li kienu qed jinsulentaw lil <ref target="https://mt.wikipedia.org/wiki/Mustafa_Kemal_Atatürk">Mustafa Kemal Atatürk</ref>. Minkejja l-blokk, il-<ref target="https://mt.wikipedia.org/wiki/Prim_Ministru_tat-Turkija">Prim Ministru Tork</ref> <ref target="https://mt.wikipedia.org/wiki/Recep_Tayyip_Erdoğan">Recep Tayyip Erdoğan</ref> stqarr mal-ġurnalisti li hu jista' jidħol fuq YouTube, minħabba li s-sit hu xorta waħda disponibbli ġewwa t-Turkija billi wieħed juża' proxy miftuħ.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Nhar it-3 ta' Diċembru, 2006, l-<ref target="https://mt.wikipedia.org/wiki/Iran">Iran</ref> imblokka temporanjament 'il-YouTube, flimkien ma' xi siti oħra, wara li ddikjarawhom bħala vjolazzjoni tal-kodiċi soċjali u morali. Dan il-blokk seħħ wara ttella' vidjo li juri lil stilla tas-soap opera Iranjan jagħmel is-sess.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Il-blokk ġie mneħħa ftit wara, imma reġa' ġie attivat wara l-<ref target="https://mt.wikipedia.org/wiki/Elezzjoni_presidenzjali_Iranjana_2009">elezzjoni presidenzjali 2009</ref> tal-Iran.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
<p>Fit-23 ta' Frar, 2008, il-<ref target="https://mt.wikipedia.org/wiki/Pakistan">Pakistan</ref> imblokka l-YouTube minħabba "materjal offensiv" lejn it-twemmin <ref target="https://mt.wikipedia.org/wiki/Iżlam">Iżlamiku</ref> li jinkludu d-dehra tal-<ref target="https://mt.wikipedia.org/wiki/Karikaturi_ta'_Mawmettu_fuq_il-Jyllands-Posten">karikaturi Daniżi</ref> tal-profetta <ref target="https://mt.wikipedia.org/wiki/Muħammed">Mawmettu</ref>.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Dan wassal għal kważi blokk madwar id-dinja kollha tas-sit tal-YouTube għal madwar sagħtejn, hekk kif l-imblokk Pakistani inċidentalment spiċċa trasferit lejn pajjiżi oħra. Xi skejjel f'ċerti pajjiżi imblukkaw lill-YouTube minħabba li studenti tellgħu vidjos li juru imġieba ta' ibbuljar, ġlied fl-iskejjel, imġieba razzista, u kontenut ieħor inapproprjat.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
Teknoloġija
Kwalità tal-vidjos
<p>Oriġinarjament, il-YouTube kien juri l-vidjos tiegħu taħt format wieħed, però illum dawn jinsabu disponibbli taħt tliet formati prinċipali, kif ukoll format ieħor għall-<ref target="https://mt.wikipedia.org/wiki/Mowbajl">mowbajls</ref>. Il-format oriġinali, magħruf bħala "kwalità standard", juri vidjos fir-riżoluzzjoni ta' 320x240 <ref target="https://mt.wikipedia.org/wiki/Pixel">pixels</ref> bl-użu ta' codec <ref target="https://mt.wikipedia.org/wiki/Sorenson_Spark">Sorenson Spark</ref>. Il-format tal-"kwalità għolja" għall-vidjos, introdott f'Marzu tal-2008, juri l-vidjos f'riżoluzzjoni ta' 864x480 pixels. Dan il-format joffri titjib sinjifikanti fuq il-kwalità standard. F'Novembru tal-2008, ġie miżjud sapport għall-<ref target="https://mt.wikipedia.org/wiki/Vidjo_b'definizzjoni_għolja">vidjos b'definizzjoni għolja</ref>,<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> waqt li fl-istess żmien il-plejer tal-YouTube tbiddel minn <ref target="https://mt.wikipedia.org/wiki/Rapport">rapport</ref> 4:3 għal wieħed ta' <ref target="https://mt.wikipedia.org/wiki/Skrin_kbir">skrin kbir</ref> ta' 16:9.</p>
Vidjos 3D
<p>Fil-21 ta' Lulju 2009, l-inġinier tas-softwer tal-YouTube Peter Bradshaw ħabbar li l-utenti tal-YouTube jistgħu jibdew itellgħu <ref target="https://mt.wikipedia.org/wiki/Ċinema_tridimensjonali">vidjos 3D</ref>.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref><ref target="https://mt.wikipedia.org/wiki/Il-Paġna_prinċipali#cite_note-33">[33]</ref><ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Wara li jittella' l-vidjo 3D u jiġi pproċessat, l-utenti għandhom diversi għażliet minn fejn jagħżlu fuq kif se jintwera l-vidjo. Għal dawk l-utenti mingħajr nuċċalijiet 3D dawn għandhom numru ta' opzjonijiet diversi kif jaraw il-vidjo.</p>
Lokalizzazzjoni
<p>Nhar id-19 ta' Ġunju, 2007, is-<ref target="https://mt.wikipedia.org/wiki/Chief_executive_officer">CEO</ref> tal-<ref target="https://mt.wikipedia.org/wiki/Google">Google</ref> <ref target="https://mt.wikipedia.org/wiki/Eric_E._Schmidt">Eric E. Schmidt</ref> kien f'Pariġi biex iniedi s-sistema ġdida ta' lokalizzazzjoni. L-interfaċċa sħiħa tal-websajt hi issa disponibbli f'verżjonijiet lokalizzati fi 22 pajjiż:</p>



Ħoloq esterni

<list type="unordered"><item><ref target="http://www.youtube.com/">YouTube</ref></item>
<item><ref target="http://www.youtube.com/browse?s=pop&amp;t=m">L-aktar vidjos li ntwerew (għax-xahar kurrenti; disponibbli wkoll għall-ġurnata tal-lum, għal-ġimgħa kurrenti, u ta' kull żmien)</ref></item>
<item><ref target="http://www.youtube.com/blog">Blogg uffiċjali</ref></item></list>
</text></body></html>