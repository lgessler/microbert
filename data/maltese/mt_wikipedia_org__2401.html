<html><body><text id="wikipedia_mt_wikipedia_org__2401.html" ns="0" revid="274009" sourceurl="https://mt.wikipedia.org/wiki/%C4%A0ove_(pjaneta)" title="Ġove (pjaneta)" type="wikipedia">Ġove (pjaneta)
<p><hi rend="bold">Ġove</hi> hija l-ikbar u l-iżjed <ref target="https://mt.wikipedia.org/wiki/Pjaneta">pjaneta</ref> massiva fis-<ref target="https://mt.wikipedia.org/wiki/Sistema_Solari">Sistema Solari</ref> kollha; hija għandha madwar 2.5 darbiet il-massa tal-pjaneti l-oħra kollha f'daqqa, u l-<ref target="https://mt.wikipedia.org/wiki/Manjetiżmu">kamp manjetiku</ref> enormi tagħha għandha effett fuq korpi oħrajn tas-Sistema Solari. Il-pjaneta Ġove hija meqjuma bħala s-sultana tal-pjaneti; mhux ta' b'xejn issemmiet għal <ref target="https://mt.wikipedia.org/wiki/Ġove_(alla_ruman)">missier l-allat Rumani</ref>.</p>
Struttura u kompożizzjoni
<p>Il-pjaneta Ġove hija komposta mill-<ref target="https://mt.wikipedia.org/wiki/Idroġenu">idroġenu</ref> u mill-<ref target="https://mt.wikipedia.org/wiki/Elju">elju</ref>. Għandha <ref target="https://mt.wikipedia.org/wiki/Atmosfera">atmosfera</ref> enormi. Minbarra dan, it-temperaturi huma estremament għolja; dawn tal-aħħar jitilgħu 'l fuq minn 11,000K (10,727°C/19,340°F) bi pressa ta' 1,000,000 iżjed minn dik ta' wiċċ l-<ref target="https://mt.wikipedia.org/wiki/Art">Art</ref>. F'dawn il-kundizzjonijiet l-<ref target="https://mt.wikipedia.org/wiki/Idroġenu">idroġenu</ref> jittrasforma f'metall likwidu, u għalhekk jsir konduttur tajjeb tal-elettriku. Huwa ċ-ċaqliq veloċi ta' dawn ir-reġjuni ta' metall likwidu li jagħmlu l-kamp manjetiku ta' Ġove daqshekk b'saħħtu. Jista' jkun li l-qalba ta' Ġove mhix kbira ħafna u wisq probabbli hija magħmula minn ħadid u silikati. Teleskopji u probi spazjali (space probes) juru l-quċċata tas-sħab ta' Ġove daqs li kieku għandhom żoni ta' disinji ta' faxxi skuri li jikkuntrastjaw ma' oħrajn ċari. Huwa maħsub li ż-żoni tal-ilwien skuri huma r-riżultat ta' sħab tal-<ref target="https://mt.wikipedia.org/wiki/Ammonju_idrosolubbli">ammonju idrosolubbli</ref>, waqt li l-partijiet ċari jikkonsistu l-biċċa l-kbira minn kristalli tas-silġ tal-<ref target="https://mt.wikipedia.org/wiki/Ammonju">ammonju</ref>. Ġove ddur b'ħeffa fuq l-assi tagħha stess f'perjodu rotazzjonali ta' inqas minn 10 sigħat. Din ir-rotazzjoni rapida ġġiegħel 'l dan il-korp ċelesti jespandi xi ftit mill-ekwatur waqt li jiċċattja mir-reġjuni polari.</p>
<figure><caption>Żoni u faxxi mlewna differenti jidhru fil-quċċata tas-sħab</caption></figure>
<p>Ġove tarmi darbtejn iżjed sħana milli tirċievi mix-<ref target="https://mt.wikipedia.org/wiki/Xemx">Xemx</ref>. Din l-enerġija wisq probabbli hija primordjali mħallija minn meta din il-pjaneta ġganteska fformat madwar 4,600,000,000 sena ilu.</p>
<p>Is-sistema kumplessa taċ-ċrieki ta' Ġove ġiet skoperta minn <ref target="https://mt.wikipedia.org/wiki/Voyager_1">Voyager 1</ref> fl-<ref target="https://mt.wikipedia.org/wiki/1979">1979</ref>. L-ismijiet tat-tlett iċrieki huma: Halo, iċ-ċirku ewlieni u l-Gossamer.</p>
<figure><caption> Minkejja li inqas konsistenti minn dawk ta' <ref target="https://mt.wikipedia.org/wiki/Saturnu_(pjaneta)">Saturnu</ref>, Ġove għandu ċ-ċirku tiegħu, wisq probabbli huwa magħmul minn partiċelli ta' ġebel żgħar.</caption></figure>
Il-kobor tal-Ponta l-Ħamra
<p>L-ikbar karatteristika ta' Ġove hija l-Ponta l-Ħamra, li hija ta' forma ovali u hija anti-ċiklun ta' pressjoni għolja kontinwa--bla waqfien--ilha tiġi osservata tul tliet sekli issa. Il-lonġevità tagħha tista' tkun ir-riżultat tan-nuqqas ta' wiċċ solidu fuq Ġove li kieku kien iwaqqaf l-anti-ċiklun billi jfarrku b'mewġ il-pressa. Il-bordura ta' din il-ponta ddur kontra l-arloġġ f'madwar erba' jew sitt ijiem bi rjieħ interni ta' 100 m/s (200 mph). </p>
<figure><caption>Il-Ponta l-Ħamra l-Kbira ta' <ref target="https://mt.wikipedia.org/wiki/Ġove_(pjaneta)">Ġove</ref></caption></figure><p> Il-Ponta l-Ħamra l-Kbira tvarja fid-daqs: fi żmien il-Voyager 1, kienet madwar id-daqs tad-<ref target="https://mt.wikipedia.org/wiki/Art">Dinja</ref>; kien magħruf li xi darba l-ponta kien fiha madwar 40,000 għal 14.000 km (25,000 għal 70,000 mil). Il-lewn ħamrani tagħha hu kkawżat minn traċċi tal-<ref target="https://mt.wikipedia.org/wiki/Fosfru">fosfru</ref>.</p>
Manjetiżmu u effetti gravitazzjonali
<p>Il-kamp manjetiku ta' Ġove huwa qawwi ħafna. Tant li hija xi 20,000 darba ikbar minn dik tal-<ref target="https://mt.wikipedia.org/wiki/Art">Art</ref> u testendi 'l barra mill-pjaneta u żżomm partiċelli maħruġa mill-<ref target="https://mt.wikipedia.org/wiki/Vulkan">vulkani</ref> fuq in-naħa ta' ġewwa tal-<ref target="https://mt.wikipedia.org/wiki/Satellita_naturali">qamar</ref> Ġovjan, Io. </p>
<p>Ir-<ref target="https://mt.wikipedia.org/wiki/Riħ_solari">riħ solari</ref> jaħbat mal-kamp manjetiku fuq in-naħa tax-Xemx u jiġi mbuttat f'denb manjetiku lura man-naħa opposta. Dan id-denb majetiku jestendi mill-inqas 650,000,000 km (400,000,000 mil), lil hinn mill-orbita ta' <ref target="https://mt.wikipedia.org/wiki/Saturnu_(pjaneta)">Saturnu</ref>.</p>
<p>Massiv daqshekk, Ġove għandu kamp manjetiku li taffettwa l-kometi u asterojdi li jgħaddu minn ħdejh. Wieħed mill-eventi l-iżjed drammatiċi tal-kamp manjetiku kien dak ta' <ref target="https://mt.wikipedia.org/wiki/Lulju">Lulju</ref> tal-<ref target="https://mt.wikipedia.org/wiki/1994">1994</ref> meta l-<ref target="https://mt.wikipedia.org/wiki/Kometa">kometa</ref> <ref target="https://mt.wikipedia.org/wiki/Shoemaker-Levy_9">Shoemaker-Levy 9</ref> ġiet imbuttata lura f'24 biċċa, u kull biċċa konsegwentament, ħabtet mal-pjaneta. L-arjiet tal-impatti kienu viżibbli mill-<ref target="https://mt.wikipedia.org/wiki/Art">Art</ref> anki b'apparat amatorjali. </p>
<p>X'aktarx Ġove mbutta ħafna oġġetti ċelesti 'l hinn minnu tul is-snin, b'hekk ipproteġa l-<ref target="https://mt.wikipedia.org/wiki/Art">Art</ref> u l-pjaneti interni mill-impatti ta' dawn l-istess oġġetti.</p>
<p>Huwa wkoll probabbli li ġbid gravitazzjonli bejn Ġove u x-Xemx waqqaf pjaneta oħra milli tifforma f'distanza ta' 3 AU mix-<ref target="https://mt.wikipedia.org/wiki/Xemx">Xemx</ref> fejn tinsab il-maġġorparti tal-<ref target="https://mt.wikipedia.org/wiki/Asterojdi">asterojdi</ref>.</p>
Qmura ta' Ġove
<p>Ġove għandu 63 qamar, u minn tromba normali, l-ikbar erbgħa minnhom jidhru daqs tikkiet ċkejkna tad-dawl.  Kien <ref target="https://mt.wikipedia.org/wiki/Galileo">Galileo</ref> li osservahom għall-ewwel darba fis-seklu sbatax, u huma magħrufa bħala l-qmura Galileani (Io, Europa, Ganymede u Callisto). </p>
<p>Il-qmura ta' Ġove jorbitaw f'erba' gruppi. Barra mill-qmura Galileani, l-oħrajn huma żgħar u b'forom irregolari. Metis, Adrastea, Amalthea u Thebe jorbitaw xi 130,000 u 220,00 km (80,000 u 140,000 mil) miċ-ċentru ta' Ġove.  Leda, Himalia, Lysithea u Elara xi 11,000,000 km (68,000,000 mil), waqt li Anake, Carme, Pasiphae, Sinope u S/1999J1 (l-aħħar qamar skoprut fis-sena 1999, li għadu ma ġiex mogħti isem) għandhom <ref target="https://mt.wikipedia.org/wiki/Orbiti_retrogradi">orbiti retrogradi</ref> madwar 21,000,000 u 25,000,000 km (13,000,000 u 16,000,000 mil).</p>
<p>Il-qmura Galileani ġew osservati sew minn vetturi spazjali. Io huwa vulkanament attiv ħafna. Huwa l-eqreb qamar tas-sultan tal-pjaneti. </p>
<p>Huwa maħsub li l-qamar Europa għandu wiċċ ta' silġ tal-ilma, madwar 100 km (60 mil) oħxon, li forsi taħtu jinsab ilma likwidu. </p>
<p>Ganymede huwa l-ikbar qamar tas-<ref target="https://mt.wikipedia.org/wiki/Sistema_Solari">Sistema Solari</ref>. Huwa maħsub li nofsu hu magħmul minn blat u n-nofs l-ieħor minn silġ tal-ilma. </p>
<p>Callisto huwa mħaffer u magħmul ukoll minn silġ akwatiku, hu mogħtti minn trab metejoritiku.</p>
</text></body></html>