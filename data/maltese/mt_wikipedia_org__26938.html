<html><body><text id="wikipedia_mt_wikipedia_org__26938.html" ns="0" revid="268330" sourceurl="https://mt.wikipedia.org/wiki/Salamanca" title="Salamanca" type="wikipedia">Salamanca<figure><caption>Ir-rifless tal-Katidral ta' Salamanca fix-xmara Tormes</caption></figure>
<p><hi rend="bold">Salamanca</hi> (<hi rend="italic">SAL-ə-MANK-ə</hi>, pronunzja bl-Ispanjol: [salaˈmaŋka]) hija belt li tinsab fil-Punent ta' <ref target="https://mt.wikipedia.org/wiki/Spanja">Spanja</ref> u hija l-<ref target="https://mt.wikipedia.org/wiki/Belt_kapitali">belt kapitali</ref> tal-Provinċja ta' Salamanca fil-komunità awtonoma ta' Kastilja u León. Il-belt tinsab fuq diversi għoljiet telgħin u neżlin max-xmara <ref target="https://mt.wikipedia.org/wiki/Tormes">Tormes</ref>. Iċ-ċentru storiku tal-belt tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1988.<ref target="https://mt.wikipedia.org/wiki/Il-Paġna_prinċipali#cite_note-:1-1">[1]</ref> Mill-2018, il-muniċipalità għandha popolazzjoni ta' 143,978 ruħ.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Hija waħda mill-iktar bliet universitarji importanti fi Spanja u tipprovdi 16% tas-suq ta' Spanja fil-qasam tat-tagħlim tal-<ref target="https://mt.wikipedia.org/wiki/Lingwa_Spanjola">lingwa Spanjola</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fil-fatt fi Spanja jgħidu "Quien quiere aprender, viene a Salamanca" (Min irid jitgħallem, missu jiġi Salamanca). Salamanca tattira eluf ta' studenti internazzjonali.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>L-Università ta' Salamanca, stabbilita fl-1218, hija l-iktar università antika fi Spanja u t-tielet l-iktar università antika tal-Punent. Il-<ref target="https://mt.wikipedia.org/wiki/Papa_Alessandru_IV">Papa Alessandru IV</ref> ta l-validità universali għal-lawriji tagħha.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-università tilqa' 30,000 student u flimkien mat-turiżmu hija sors primarju ta' introjtu f'Salamanca. </p>
<p>Il-belt tinsab fir-rotta magħrufa bħala Via de la Plata tal-<ref target="https://mt.wikipedia.org/wiki/Pellegrinaġġ_ta’_San_Ġakbu">Pellegrinaġġ ta' San Ġakbu</ref> lejn <ref target="https://mt.wikipedia.org/wiki/Santiago_de_Compostela">Santiago de Compostela</ref>.</p>
Storja
<figure><caption>Fdalijiet ta' dar fis-sit arkeoloġiku ta' Cerro de San Vicente (bejn wieħed u ieħor 800-400 Q.K.), insedjament ta' Żmien il-Bronż Bikri<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></caption></figure>
<p>Il-belt toriġina bħala forti Ċeltiberiku tal-perjodu ta' qabel ir-<ref target="https://mt.wikipedia.org/wiki/Imperu_Ruman">Rumani</ref>, li nbena mill-<hi rend="italic">Vaccaei</hi> jew il-Vettones bħala wieħed minn żewġ fortijiet biex jiddefendu t-territorju ta' madwarhom ħdejn ix-xmara <ref target="https://mt.wikipedia.org/wiki/Duero">Duero</ref>. Fil-220 <ref target="https://mt.wikipedia.org/wiki/Ante_Christum_natum">Q.K.</ref>, Annibale assedja l-forti u ħakmu. Bil-waqgħa tal-<ref target="https://mt.wikipedia.org/wiki/Kartaġiniżi">Kartaġiniżi</ref> meta ġew ir-Rumani, il-belt ta' <hi rend="italic">Helmantica</hi><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, kif kienet magħrufa dak iż-żmien, bdiet tikseb iktar importanza bħala ċentru kummerċjali fil-<hi rend="italic">Hispania Lusitania</hi> Rumana minħabba l-pożizzjoni ġeografika strateġika u favorevoli f'mogħdija Rumana, magħrufa bħala Vía de la Plata, li kienet tikkollegaha ma' <hi rend="italic">Emerita Augusta</hi> (magħrufa llum bħala <ref target="https://mt.wikipedia.org/wiki/Mérida">Mérida</ref>) fin-Nofsinhar u <hi rend="italic">Asturica Augusta</hi> (magħrufa llum bħala <ref target="https://mt.wikipedia.org/wiki/Astorga">Astorga</ref>) fit-Tramuntana. Il-pont ta' Tormes f'Salamanca, li nbena fl-ewwel seklu, kien jagħmel parti minn din il-mogħdija.</p>
<figure><caption>Mappa ta' Salamanca fl-1858</caption></figure>
<p>L-oriġini ta' isem il-belt mhijiex magħrufa. <ref target="https://mt.wikipedia.org/wiki/Polibju">Polibju</ref> jsejħilha <hi rend="italic">Helmantike</hi>, filwaqt li <ref target="https://mt.wikipedia.org/wiki/Tolomew">Tolomew</ref> isejħilha <hi rend="italic">Salmatike</hi>. <ref target="https://mt.wikipedia.org/wiki/Tito_Livio">Tito Livio</ref> u <ref target="https://mt.wikipedia.org/wiki/Plutarku">Plutarku</ref> jsejħulha <hi rend="italic">Hermandica</hi> u <hi rend="italic">Salmatike</hi>, rispettivament. <ref target="https://mt.wikipedia.org/wiki/Polienu">Polienu</ref> jsejħilha <hi rend="italic">Salmantida</hi> jew <hi rend="italic">Salmatis</hi>. F'leġġenda dwar it-twaqqif tal-belt, il-belt tiġi assoċjata ma' Teucer, ir-re mitoloġiku ta' <ref target="https://mt.wikipedia.org/wiki/Salamis">Salamis</ref>.</p>
<p>Bil-waqgħa tal-Imperu Ruman, l-<ref target="https://mt.wikipedia.org/wiki/Alani">Alani</ref> stabbilew ruħhom fil-<hi rend="italic">Lusitania</hi>. Iktar 'il quddiem il-belt inħakmet mill-<ref target="https://mt.wikipedia.org/wiki/Visigoti">Visigoti</ref> u ġiet inkluża fit-territorju tagħhom. Il-belt diġà kienet sede episkopali, u fil-fatt instabu l-firem tal-isqfijiet ta' Salamanca fil-Kunsilli ta' <ref target="https://mt.wikipedia.org/wiki/Toledo">Toledo</ref>.</p>
<p>Salamanca arrendiet għall-invażjoni tal-Umayyad, immexxija minn <ref target="https://mt.wikipedia.org/wiki/Musa_bin_Nusair">Musa bin Nusair</ref> fis-712 W.K. Fiż-żona minn din il-belt max-xmara Tormes sat-Tramuntana tax-xmara Duero mbagħad saru bosta battalji bejn ir-renji <ref target="https://mt.wikipedia.org/wiki/Kristjaneżmu">Kristjani</ref> u l-mexxejja <ref target="https://mt.wikipedia.org/wiki/Iżlam">Musulmani</ref> ta' Al-Andalus. Il-ġlied kostanti tar-Renju ta' <ref target="https://mt.wikipedia.org/wiki/León">León</ref>, iktar 'il quddiem imsaħħaħ mir-Renju ta' Kastilja, kontra l-Kaliffat wassal biex il-popolazzjoni ta' Salamanca tonqos ferm, saħansitra sa livell ta' insedjament mhux daqstant importanti. Wara l-Battalja ta' Simancas (939), il-Kristjani reġgħu insedjaw din iż-żona. Wara l-ħakma ta' Toledo fl-1085 minn <ref target="https://mt.wikipedia.org/wiki/Alfonso_VI">Alfonso VI</ref> ta' León u Kastilja, seħħ l-insedjament mill-ġdid definittiv tal-belt. <ref target="https://mt.wikipedia.org/wiki/Raimundo_ta'_Bourgogne">Raimundo ta' Bourgogne</ref>, fuq l-istuzzjonijiet ta' missieru tar-rispett Alfonso VI ta' León, mexxa grupp ta' insedjaturi ta' oriġini varja fl-1102.</p>
<p>Wieħed mill-iktar mumenti importanti fl-istorja ta' Salamanca kienet is-sena 1218, meta <ref target="https://mt.wikipedia.org/wiki/Alfonso_IX">Alfonso IX</ref> ta' León ta karta reali lill-Università ta' Salamanca, għalkemm it-tagħlim formali kien ilu jeżisti hemmhekk mill-1130. F'qasir żmien saret wieħed mill-iktar ċentri akkademiċi sinifikanti u prestiġjużi fl-<ref target="https://mt.wikipedia.org/wiki/Ewropa">Ewropa</ref>.</p>
<p>Is-seklu 15 ġab miegħu kunflitti soċjali u tensjonijiet fost l-eliti urbani (żvilupp kumpless li spiss ma jiġix enfasizzat biżżejjed huwa t-tilwim intern bejn il-<hi rend="italic">bandos</hi>), b'episodji gravi ta' vjolenza, li kienu jqanqlu sensazzjoni kronika ta' nuqqas ta' sigurtà fil-belt.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<figure><caption>Dettall ta' klassi universitarja f'Salamanca, pittura tal-1614</caption></figure>
<p>Lejn l-aħħar tas-seklu 15, kien stmat li l-popolazzjoni kienet xi 15,000–25,000 ruħ.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Mal-bidu tas-seklu 16, il-biċċa l-kbira tal-popolazzjoni kienet tgħix fix-xatt tal-lemin (Tramuntana) tax-xmara Tormes, b'<hi rend="italic">arrabal</hi> żgħir fix-xatt tax-xellug (Nofsinhar) li kien abitat minn bejn wieħed u ieħor 300 ruħ biss.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Matul is-seklu 16, il-belt għaddiet minn żmien tad-deheb (madwar 6,500 student u popolazzjoni totali ta' 24,000 ruħ). Matul dak il-perjodu, l-Università ta' Salamanca ospitat l-iktar intellettwali importanti ta' dak iż-żmien; dawn il-gruppi ta' studenti u studjużi, il-maġġoranza tagħhom Dumnikani, ġew iddeżinjati bħala l-Iskola ta' Salamanca. Id-duttrina ġuridika tal-Iskola ta' Salamanca kienet tirrappreżenta t-tmiem tal-kunċetti <ref target="https://mt.wikipedia.org/wiki/Medjuevu">Medjevali</ref> tad-<ref target="https://mt.wikipedia.org/wiki/Dritt">dritt</ref>, u stabbiliet il-korp fundamentali tad-dritt Ewropew u tal-kunċetti tal-moralità, inkluż id-drittijiet bħala ħlejqa ħajja, bħad-dritt għall-<ref target="https://mt.wikipedia.org/wiki/Ħajja">ħajja</ref>, id-drittijiet ekonomiċi, bħad-dritt li tkun sid ta' proprjetà, u d-drittijiet spiritwali, bħad-drittijiet għal-libertà tal-ħsieb u d-drittijiet relatati mad-dinjità umana intrinsika.</p>
<p>Fl-1551, l-Imperatur Ruman Sagru <ref target="https://mt.wikipedia.org/wiki/Karlu_V">Karlu V</ref> ordna inkjesta biex jiġi vverifikat jekk ix-<ref target="https://mt.wikipedia.org/wiki/Xjenza">xjenza</ref> ta' <ref target="https://mt.wikipedia.org/wiki/Andreas_Vesalius">Andreas Vesalius</ref>, fiżiku u anatomista, kinitx konformi mad-duttrina <ref target="https://mt.wikipedia.org/wiki/Knisja_Kattolika">Kattolika</ref>. Vesalius ġie Salamanca f'dik l-istess sena biex jidher quddiem il-bord tal-inkjesta u nħeles minn kull akkuża.</p>
<p>Matul is-seklu 17, Salamanca batiet minħabba t-taqlib ġenerali tar-Renju ta' Kastilja, iżda fis-seklu 18 reġgħet ħadet il-ħajja. F'dan il-perjodu, il-<ref target="https://mt.wikipedia.org/wiki/Katidral">katidral</ref> Barokk ġdid u l-pjazza prinċipali (Plaza Mayor) tlestew.</p>
<figure><caption>Il-Knisja ta' San Stiefnu, Salamanca</caption></figure>
<p>Fix-xenarju tal-Gwerra <ref target="https://mt.wikipedia.org/wiki/Peniżola">Peniżolari</ref> tal-Gwerer ta' <ref target="https://mt.wikipedia.org/wiki/Napuljun_I_ta'_Franza">Napuljun</ref>, il-Battalja ta' Salamanca seħħet fit-22 ta' Lulju 1812 fl-għelieqi viċin <ref target="https://mt.wikipedia.org/wiki/Arapiles">Arapiles</ref>, fejn armata Anglo-Portugiża mmexxija minn <ref target="https://mt.wikipedia.org/wiki/Wellington">Wellington</ref> rebħet b'mod deċiżiv kontra l-armata Franċiża ta' <ref target="https://mt.wikipedia.org/wiki/Marmont">Marmont</ref>. Il-kwartier tal-Punent ta' Salamanca ġie mġarraf sew bil-balal tal-kanuni u bil-porvli. Il-battalja li faqqgħet dakinhar baqgħet famuża bħala mument storiku fl-istorja militari u 13,000 suldat mietu jew indarbu fi żmien ftit sigħat biss.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Matul il-<ref target="https://mt.wikipedia.org/wiki/Gwerra_Ċivili_Spanjola">Gwerra Ċivili Spanjola</ref> devastanti (1936-1939), il-belt malajr xaqilbet man-naħa Nazzjonalista u ntużat temporanjament bħala l-kwartieri ġenerali <hi rend="italic">de facto</hi> għall-fazzjoni ribelli. <ref target="https://mt.wikipedia.org/wiki/Francisco_Franco">Francisco Franco</ref> ġie pproklamat <hi rend="italic">Generalissimo</hi> fil-21 ta' Settembru 1936 meta kien fil-belt. F'April 1937, il-FET y de las JONS, l-unika partit tad-dittatura, inħoloq permezz ta' Digriet tal-Unifikazzjoni maħruġ fil-belt mal-fużjoni tal-Falange tal-<ref target="https://mt.wikipedia.org/wiki/Faxxiżmu">faxxisti</ref> u l-Karlisti tradizzjonalisti. In-Nazzjonalisti ma damux ma ċaqilqu l-biċċa l-kbira tal-istabbilimenti amministrattivi lejn <ref target="https://mt.wikipedia.org/wiki/Burgos">Burgos</ref>, li peress li kienet iktar ċentrali, kienet iktar adattata għal dan l-iskop. Madankollu, xi stabbilimenti amministrattivi, il-kwartieri ġenerali ta' Franco (fil-Palazz Episkopali, maġenb il-Katidral l-Antik) u l-kmandi militari baqgħu f'Salamanca, flimkien mad-delegazzjonijiet Faxxisti Ġermaniżi u <ref target="https://mt.wikipedia.org/wiki/Taljan">Taljani</ref>, u b'hekk kienet il-kapitali Nazzjonalista u ċ-ċentru tal-poter <hi rend="italic">de facto</hi> matul il-Gwerra Ċivili kollha.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Bħall-biċċa l-kbira tar-reġjuni Kattoliċi u rurali ta' Leon u Kastilja, Salamanca baqgħet tappoġġa bil-kbir lin-Nazzjonalisti u lir-reġim ta' Francisco Franco sal-aħħar.</p>
<p>Fl-1988, iċ-ċentru storiku ta' Salamanca sar Sit ta' Wirt Dinji tal-UNESCO. Fl-1998, il-belt ġiet iddikjarata <ref target="https://mt.wikipedia.org/wiki/Kapitali_Ewropea_tal-Kultura">Kapitali Ewropea tal-Kultura</ref> għall-2002 (flimkien ma' <ref target="https://mt.wikipedia.org/wiki/Bruges">Bruges</ref>). Fl-14 u fil-15 ta' Ottubru 2005, il-belt ospitat il-ħmistax-il Summit Ibero-Amerikan tal-Kapijiet ta' Stat u tal-Gvern.</p>
<p>Mill-1996, Salamanca ġiet iddeżinjata bħala s-sit għall-arkivji tal-Gwerra Ċivili Spanjola (bl-Ispanjol: <hi rend="italic">Archivo General de la Guerra Civil Española</hi>). Id-dokumenti oriġinali nġabru flimkien mir-reġim ta' Franco, wara li kienu nkisbu b'mod selettiv mid-dipartimenti amministrattivi ta' diversi istituzzjonijiet u organizzazzjonijiet matul il-Gwerra Ċivili Spanjola bħala strument repressiv li ntuża kontra l-gruppi u l-individwi tal-oppożizzjoni.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Il-gvern Soċjalista ċaqlaq il-parti Katalana tal-arkivju lejn <ref target="https://mt.wikipedia.org/wiki/Barċellona">Barċellona</ref> fl-2006 minkejja l-oppożizzjoni mill-awtoritajiet lokali u protesti popolari.</p>
Sit ta' Wirt Dinji
<figure><caption>Plakka tal-20 anniversarju ta' Salamanca bħala Sit ta' Wirt Dinji tal-UNESCO fil-Plaza Mayor</caption></figure>
<p>Iċ-ċentru storiku ta' Salamanca ġie ddeżinjat bħala Sit ta' Wirt Dinji tal-UNESCO fl-1988.<ref target="https://mt.wikipedia.org/wiki/Il-Paġna_prinċipali#cite_note-:1-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:1-1">[1]</ref></p>
Ġeografija
<figure><caption>Plaza Mayor, il-pjazza ċentrali u ewlenija tal-belt</caption></figure>
Pożizzjoni
<p>Il-belt tinsab max-xtut tax-xmara Tormes, tributarja maġġuri tax-xatt tax-xellug tax-xmara Douro. Hija parti wkoll mill-Vía de la Plata, mogħdija antika min-Nofsinhar sat-Tramuntana tal-Punent ta' Spanja.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Tinsab madwar 200 kilometru (120 mil) fil-Punent tal-belt kapitali Spanjola ta' <ref target="https://mt.wikipedia.org/wiki/Madrid">Madrid</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref> u 80 kilometriu (50 mil) fil-Lvant tal-fruntiera bejn Spanja u l-<ref target="https://mt.wikipedia.org/wiki/Portugall">Portugall</ref>.</p>
Klima
<p>B'altitudni ta' iżjed minn 800 metru, Salamanca għandha klima Mediterranja bi sjuf sħan (<hi rend="italic">Csb</hi>) skont il-klassifikazzjoni klimatika ta' Köppen, b'xi influwenzi klimatiċi semiaridi kesħin (<hi rend="italic">BSk</hi>), li jirriżultaw f'varjazzjonijiet kbar fit-temperaturi ta' binhar. B'hekk ikollha sjuf sħan u xtiewi kesħin, u livelli ta' preċipitazzjoni kważi semiaridi. Salamanca ma tantx għandha staġun tax-xita. Il-biċċa l-kbira tal-preċipitazzjoni tinżel meta ma jkunx is-sajf, l-iktar fl-aħħar tar-rebbiegħa u matul ix-xitwa; fix-xtiewi kollha tinżel il-borra għal ftit jiem fis-sena, għalkemm qajla jkun hemm ħafna borra.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Bħala medja l-belt ikollha xi sebat ijiem ta' borra fis-sena, u l-ġlata filgħodu matul ix-xitwa hija xi ħaġa komuni u normali ħafna. Salamanca, bħala medja, ikollha 76 jum b'temperaturi baxxi taħt iż-żero.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>

Università
<figure><caption>Il-Faċċata tal-Università ta' Salamanca</caption></figure>
<p>L-Università ta' Salamanca ġiet stabbilita fl-1134 u fl-1218 ingħatat il-karta rjali tat-twaqqif ("Estudio General") mingħand Alfonso IX ta' León. Kienet l-ewwel università li rċeviet it-titlu ta' "Università" fl-1254. Taħt il-patroċinju ta' <ref target="https://mt.wikipedia.org/wiki/Alfonso_X">Alfonso X</ref>, il-ġid u r-reputazzjoni tagħha kibru ferm (1252-1282), u l-iskejjel tagħha tad-dritt kanoniku u tad-dritt ċivili attiraw studenti saħansitra mill-Universitajiet ta' <ref target="https://mt.wikipedia.org/wiki/Pariġi">Pariġi</ref> u ta' <ref target="https://mt.wikipedia.org/wiki/Bolonja">Bologna</ref>. Fis-seklu 16, il-ġid tal-belt kien jiddependi fuq dak tal-università. Dak iż-żmien <ref target="https://mt.wikipedia.org/wiki/Kristofru_Kolombu">Kristofru Kolombu</ref> kien jagħti lekċers hemmhekk dwar l-iskoperti tiegħu, filwaqt li <ref target="https://mt.wikipedia.org/wiki/Hernán_Cortés">Hernán Cortés</ref> tgħallem f'Salamanca, iżda reġa' lura d-dar fl-1501 meta kellu 17-il sena, mingħajr ma temm il-kors ta' studju tiegħu. Xi għaxar snin wara, il-<hi rend="italic">conquistador</hi> <ref target="https://mt.wikipedia.org/wiki/Francisco_Vásquez_de_Coronado">Francisco Vásquez de Coronado</ref> twieled f'Salamanca.</p>
Ekonomija
<p>L-ekonomija tal-belt hija ddominata mill-università u mit-turiżmu, iżda setturi oħra, fosthom l-agrikoltura u t-tkabbir tal-<ref target="https://mt.wikipedia.org/wiki/Annimal">annimali</ref>, kif ukoll il-kostruzzjoni u l-manifattura huma sinifikanti wkoll. Mhux kumbinazzjoni li f'Diċembru 2007, 83% tal-forza tax-xogħol tal-belt, jiġifieri 55,838 ruħ, kienu impjegati fis-settur tas-servizzi.<ref target="https://mt.wikipedia.org/wiki/Il-Paġna_prinċipali#cite_note-:0-22">[22]</ref></p>
Industrija
<p>L-attività industrijali tirrappreżenta madwar 5% tal-popolazzjoni tal-forza tax-xogħol, jew 3,340 impjegat f'iktar minn 360 negozju.<ref target="https://mt.wikipedia.org/wiki/Il-Paġna_prinċipali#cite_note-:0-22">[22]</ref> Tnejn mill-ikbar negozji, it-tnejn li huma fost il-mitt l-ikbar impriżi fir-reġjun, huma l-manifattur tal-vaċċini veterinarji "Laboratorios Intervet", u l-manifattur speċjalista tal-fertilizzanti "S.A. Mirat", li hija l-iktar kumpanija industrijali antika tal-belt, stabbilita oriġinarjament bħala fabbrika tal-lamtu fl-1812.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Trasport
Toroq
<p><hi rend="italic">Awtostradi</hi></p>
<list type="unordered"><item>A50: Autovía de la Cultura: <ref target="https://mt.wikipedia.org/wiki/Ávila">Ávila</ref> - Salamanca</item>
<item>A62: Autovía de Castilla: <ref target="https://mt.wikipedia.org/wiki/Burgos">Burgos</ref> - Valladolid - Salamanca - Ciudad Rodrigo.</item>
<item>A66: Autovía Ruta de la Plata: Gijón - Oviedo - Mieres - Puerto de Pajares - León - Benavente - Zamora - Salamanca - Béjar - Plasencia - <ref target="https://mt.wikipedia.org/wiki/Mérida">Mérida</ref> - <ref target="https://mt.wikipedia.org/wiki/Sivilja">Sevilla</ref>.</item>
<item>SA-11: Aċċess għal Salamanca mit-Tramuntana.</item>
<item>SA-20: Aċċess għal Salamanca min-Nofsinhar.</item></list>
<p><hi rend="italic">Toroq oħra</hi></p>
<list type="unordered"><item>N-501: Ávila - Peñaranda de Bracamonte - Salamanca.</item>
<item>N-620: Burgos - Venta de Baños - Valladolid - Tordesillas - Salamanca - Ciudad Rodrigo - <ref target="https://mt.wikipedia.org/wiki/Portugall">Portugall</ref>.</item></list>
Ajruport
<p>L-Ajruport ta' Salamanca, li qiegħed fil-bażi militari ta' Matacán, jinsab madwar 14-il kilometru (disa' mili) fil-Lvant tal-belt.</p>
Trasport pubbliku
<p>Hemm 13-il linja tal-karozzi tal-linja li joperaw binhar u żewġ linji li joperaw billejl. Barra minn hekk, ġiet proposta linja tat-tramm.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
Kultura u sport
<p>Fl-2005, Salamanca ċċelebrat il-250 anniversarju tal-kostruzzjoni tal-Plaza Mayor b'għadd ta' avvenimenti Ewropej bit-tema <hi rend="italic">Plaza Mayor de Europa</hi>.</p>
Festi u festivals
Ġimgħa Mqaddsa
<p>Il-Ġimgħa Mqaddsa (bl-Ispanjol: <hi rend="italic">Semana Santa</hi>) f'Salamanca hija l-iktar festa magħrufa fil-belt. Salamanca hija rinomata għall-purċissjonijiet solenni li jsiru matul il-Ġimgħa Mqaddsa. 16-il konfraternità, 10,000 persuna jew "cofrades", u 50 vara jew "pasos" jiċċelebraw il-Passjoni ta' <ref target="https://mt.wikipedia.org/wiki/Ġesù">Kristu</ref> b'20 purċissjoni u eluf ta' fidili, turisti u viżitaturi.</p>
<p>Uħud miċ-ċelebrazzjonijiet ilhom isiru għal sekli sħaħ. Il-konfraternitajiet iġorru <hi rend="italic">pasos</hi> artistiċi maħluqa minn artisti Spanjoli importanti bħal Luis Salvador Carmona, Alejandro Carnicero jew Mariano Benlliure. Fl-2003, il-festa tal-Ġimgħa Mqaddsa ta' Salamanca kisbet dikjarazzjoni uffiċjali li hija ta' Interess Turistiku Internazzjonali.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Oħrajn
<p>Salamanca hija famuża wkoll fi Spanja kollha u fil-bqija tal-Ewropa għaċ-ċelebrazzjonijiet tagħha tan-"Nochevieja Universitaria", jiġifieri l-"Lejla tas-Sena l-Ġdida Universitarja".<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Normalment issir nhar il-Ħamis tal-aħħar ġimgħa skolastika f'Diċembru u ġimagħtejn qabel lejliet l-Ewwel tas-Sena l-Ġdida reali. Dakinhar, l-istudenti jinġemgħu fil-Plaza Mayor ta' Salamanca biex jaraw spettakli mingħajr ħlas u jsejħu flimkien l-aħħar sekondi qabel nofsillejl.</p>
Sport
<p>Mill-1923 'il quddiem, "Los Charros,” formalment l-Union Deportiva Salamanca, kienu t-tim tal-<ref target="https://mt.wikipedia.org/wiki/Futbol">futbol</ref> ta' Salamanca. Fl-2013, il-klabb tal-futbol falla u l-attivitajiet tiegħu ġew abbandunati.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Wara li l-klabb xolja, xi maniġers tal-entità ddeċidew li jerġgħu jistabbilixxu t-tim biex jerġa' jibda jikkompeti skont il-legat tal-klabb storiku. B’hekk stabbilew il-Club de Fútbol Salmantino.</p>
<p>L-ewwel qabża f'għoli ta' iżjed minn tmien piedi (2.44 metri) saret f'Salamanca, minn <ref target="https://mt.wikipedia.org/wiki/Javier_Sotomayor">Javier Sotomayor</ref> fl-1993. Il-qabża tiegħu, ta' 2.45 metri (tmien piedi u 0.46 pulzieri), għadha rekord dinji ta' dik id-dixxiplina.</p>
Timijiet lokali
<list type="unordered"><item><hi rend="italic">Salamanca CF</hi>, tim tal-futbol.</item>
<item><hi rend="italic">Unionistas de Salamanca CF</hi>, tim tal-futbol.</item>
<item><hi rend="italic">CB Avenida</hi>, tim tal-basketball.</item></list>
Ċinema
<p>Ix-xenarju pittoresk tal-belt deher f'diversi films, fosthom <hi rend="italic">1492: Conquest of Paradise</hi> ta' <ref target="https://mt.wikipedia.org/wiki/Ridley_Scott">Ridley Scott</ref> u <hi rend="italic">Goya's Ghosts</hi> ta' <ref target="https://mt.wikipedia.org/wiki/Miloš_Forman">Miloš Forman</ref>. Il-film storiku tal-2019 <hi rend="italic">While at War</hi> ta' <ref target="https://mt.wikipedia.org/wiki/Alejandro_Amenábar">Alejandro Amenábar</ref> huwa ambjentat f'Salamanca u fih diversi xeni li nġibdu fil-belt. It-thriller politiku tal-2008 <hi rend="italic">Vantage Point</hi> kien ambjentat ukoll f'Salamanca, għalkemm il-film inġibed kważi esklużivament fil-<ref target="https://mt.wikipedia.org/wiki/Messiku">Messiku</ref>.</p>
Gastronomija
<p>Fost il-bosta ikliet lokali, iċ-<hi rend="italic">chanfaina</hi> (ross fuq l-istim bil-laħam tal-majjal) hija popolari ħafna. Ikla popolari oħra hija l-<hi rend="italic">cocido</hi>, stuffat taċ-ċiċri li jitħalla jtektek fuq in-nar biex isir. Madankollu, l-iktar ikla popolari hija l-<hi rend="italic">hornazo</hi>, torta tal-laħam.</p>
Ġemellaġġ
<list type="unordered"><item><ref target="https://mt.wikipedia.org/wiki/Coimbra">Coimbra</ref> (il-Portugall); mill-1981.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></item>
<item><ref target="https://mt.wikipedia.org/wiki/Würzburg">Würzburg</ref> (il-<ref target="https://mt.wikipedia.org/wiki/Ġermanja">Ġermanja</ref>); mill-1981.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></item></list>
Nies notevoli
<list type="unordered"><item>Fernando Gallego (1440–1507), pittur Spanjol</item>
<item>Miguel de Unamuno (1864–1936), <ref target="https://mt.wikipedia.org/wiki/Kittieb">kittieb</ref>, professur tal-Grieg, u rettur tal-università</item>
<item>José María Lamamié de Clairac y Colina (1887-1956), <ref target="https://mt.wikipedia.org/wiki/Politiku">politiku</ref></item>
<item>José María Gil-Robles (1898–1980), politiku</item>
<item>Francisco Rodríguez Adrados (1922–2020), Ellenista, lingwista u traduttur</item>
<item>Eleuterio Sánchez (twieled fl-1942), eks ħalliel Spanjol, illum <ref target="https://mt.wikipedia.org/wiki/Avukat">avukat</ref></item>
<item>Vicente del Bosque (twieled fl-1950), plejer u kowċ tal-futbol</item>
<item>José Ignacio Sánchez Galán (born 1950), inġinier u maniġer Spanjol</item>
<item>Yann Martel (twieled fl-1963), kittieb <ref target="https://mt.wikipedia.org/wiki/Kanada">Kanadiż</ref></item>
<item>Óscar González Marcos (twieled fl-1982), plejer tal-futbol professjonali Spanjol</item>
<item>Álvaro Arbeloa (born 1983), plejer tal-futbol professjonali Spanjol</item>
<item>Fernando Vérgez Alzaga (twieled fl-1 ta' Marzu 1945), Segretarju Ġenerali tal-Governorat tal-Istat tal-<ref target="https://mt.wikipedia.org/wiki/Belt_tal-Vatikan">Belt tal-Vatikan</ref></item>
<item>Charo Lopez (twieldet fl-1943), attriċi Spanjola</item></list>
</text></body></html>