<html><body><text id="wikipedia_mt_wikipedia_org__16993.html" ns="0" revid="272064" sourceurl="https://mt.wikipedia.org/wiki/Salve_Re%C4%A1ina" title="Salve Reġina" type="wikipedia">Salve Reġina<figure><caption>L-inkurunazzjoni tal-Verġni Marija ta' <ref target="https://mt.wikipedia.org/wiki/Diego_Velázquez">Diego Velázquez</ref>.</caption></figure>
<figure><caption>"Salve Regina" bin-notazzjoni Gregorjana</caption></figure>
<p>Is-<hi rend="bold">Salve Reġina</hi> hija waħda mill-erba' antifoni <ref target="https://mt.wikipedia.org/wiki/Marija_(omm_Ġesù)">Marjani</ref> li jinkludu r-<hi rend="italic"><ref target="https://mt.wikipedia.org/wiki/Regina_Coeli">Regina Coeli</ref></hi>, l-<hi rend="italic"><ref target="https://mt.wikipedia.org/wiki/Ave_Regina_Caelorum">Ave Regina Caelorum</ref></hi>, u l-<hi rend="italic"><ref target="https://mt.wikipedia.org/wiki/Alma_Redemptoris_Mater">Alma Redemptoris Mater</ref></hi>.</p>
<p>Din il-kompożizzjoni li saret fil-<ref target="https://mt.wikipedia.org/wiki/Medjuevu">Medjuevu</ref>, inkitbet bil-<ref target="https://mt.wikipedia.org/wiki/Lingwa_Latina">Latin</ref> u ġiet tradizzjonalment attribwita lil <ref target="https://mt.wikipedia.org/wiki/Hermannus_Contractus">Hermannus Contractus</ref>, magħruf ukoll bħala Hermann ta' <ref target="https://mt.wikipedia.org/wiki/Reichenau">Reichenau</ref>. Tradizzjonalment titkanta bil-Latin, għalkemm jeżistu għadd kbir ta' traduzzjonijiet b'ħafna lingwi.</p>
Test Latin
Salve, Regina, Mater misericordiae,
vita, dulcedo, et spes nostra, salve.
Ad te clamamus, exsules filii Evae,
ad te suspiramus, gementes et flentes
in hac lacrimarum valle.
Eia ergo, advocata nostra, illos tuos
misericordes oculos ad nos converte.
Et Iesum, benedictum fructum ventris tui,
nobis, post hoc exilium, ostende.
O clemens, O pia, O dulcis Virgo Maria.
Traduzzjoni għall-Malti
<p>L-antifona tas-<hi rend="italic">Salve Regina</hi> ġiet tradotta għal għadd ta' lingwi matul iż-żmien. Fost it-traduzzjonijiet li saru, insibu dik għal-<ref target="https://mt.wikipedia.org/wiki/Lingwa_Maltija">lingwa Maltija</ref>:</p>
Sliema għalik, Sultana, Omm tal-ħniena,
ħajja, ħlewwa u tama tagħna, sliem għalik,
lilek ingħajtu għaliex aħna tturufnati ulied Eva.
Lilek nitniehdu, aħna li nibku u nolfqu
f'dan il-wied tad-dmugħ.
Ejja, mela, avukata tagħna:
dawwar lejna dawk l-għajnejn tiegħek tal-ħniena.
Urina wara dan it-turrufnament lil Ġesù,
frott imbierek tal-ġuf tiegħek,
o ħanina, o pija, o ħelwa Verġni Marija.
Kompożizzjoni
<p>It-talba ġejja mis-seklu 11, imma l-oriġni tal-kompożizzjoni tagħha mhux ċert. It-tradizzjoni l-iżjed mifruxa tattribwixxi l-abbozz ta' din l-antifona lill-patri Hermann ta' Reichenau.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ġiet attribwita wkoll lill-<ref target="https://mt.wikipedia.org/wiki/Papa_Gregorju_VII">Papa Gregorju VII</ref>, lil <ref target="https://mt.wikipedia.org/wiki/Sant'Anselmu_minn_Baggio">Sant'Anselmu minn Baggio</ref> (miet fl-1086), lil San Pietro ta' Mezonzo, jew lil <ref target="https://mt.wikipedia.org/wiki/Bernard_ta'_Chiaravalle">San Bernard</ref>. X'aktarx San Bernard ikkompona biss l-aħħar vers "<hi rend="italic">o clemens, o pia, o dulcis virgo Maria</hi>". Il-forma preżenti ġiet formalizzata mill-<ref target="https://mt.wikipedia.org/wiki/Abbazija_ta'_Cluny">Abbazija ta' Cluny</ref> fis-seklu 12.</p>
Użu
<p>Fl-1221, id-<ref target="https://mt.wikipedia.org/wiki/Dumnikani">Dumnikani</ref> daħħlu s-Salve Regina fit-talba tal-<ref target="https://mt.wikipedia.org/wiki/Kumpieta">kumpieta</ref>. Iċ-Ċisterċensi bdew jużawha fl-1251. Iċ-Ċertożini mis-seklu 12 bdew ikantawha kuljum fl-għasar. Fl-1250 il-Papa Gregorju IX approva u ppreskriva l-kant tagħha fl-aħħar tat-talba tal-<ref target="https://mt.wikipedia.org/wiki/Kumpieta">kumpieta</ref>.</p>
<p>Tradizzjonalment tiġi reċitata fl-aħħar tar-<ref target="https://mt.wikipedia.org/wiki/Rużarju">Rużarju</ref>.</p>
<p>Is-<hi rend="italic">Salve Regina</hi> s-soltu tintuża fil-funzjonijiet tal-<ref target="https://mt.wikipedia.org/wiki/Knisja_Kattolika">Knisja Kattolika</ref>, l-iżjed fil-jiem qrib il-festi tal-Assunzjoni tal-Madonna (<ref target="https://mt.wikipedia.org/wiki/Santa_Marija">Santa Marija</ref>) u tal-Kunċizzjoni. </p>
<p>Fl-1750 l-għaxar versi kienu l-bażi ta' bosta kapitli fix-xogħol <hi rend="italic">Il-Glorji ta' Marija</hi> ta' <ref target="https://mt.wikipedia.org/wiki/Alfonsu_Marija_de_Liguori">Sant'Alfonsu Marija de Liguori</ref>.</p>
<p>It-tema mużikali tal-forma Gregorjana tat-test hi meqjusa li ġejja mis-seklu 11 u tirrappreżenta waħda mill-eżempji l-iżjed antiki ta' <ref target="https://mt.wikipedia.org/wiki/Mużika">mużika</ref> sagra li għadha tintuża.</p>
Mużika
<p>Illum jeżistu fil-patrimonju Gregorjan (fil-<ref target="https://mt.wikipedia.org/wiki/Liber_Usualis">Liber Usualis</ref>), żewġ melodiji differenti miktuba fuq dan it-test. L-ewwel waħda, ftit iżjed meliżmatika, fl-ewwel mod (<hi rend="italic">Dominica ad Completorium</hi>), tidher fix-xbiha iżjed 'l fuq. It-tieni waħda fil-ħames mod (<hi rend="italic">tonus simplex</hi>), hi iżjed sempliċi minn dik li s-soltu nisimgħu fil-knejjes. Imbagħad hemm għadd kbir ta' <ref target="https://mt.wikipedia.org/wiki/Kompożitur">kompożituri</ref>, li matul l-istorja nqdew b'dan it-test biex jimmużikawh. Fost dawn ta' min isemmi:</p>
<list type="unordered"><item><ref target="https://mt.wikipedia.org/wiki/Marc-Antoine_Charpentier">Marc-Antoine Charpentier</ref></item>
<item><ref target="https://mt.wikipedia.org/wiki/Pierre_de_La_Rue">Pierre de La Rue</ref></item>
<item><ref target="https://mt.wikipedia.org/wiki/Gabriel_Fauré">Gabriel Fauré</ref></item>
<item><ref target="https://mt.wikipedia.org/wiki/Georg_Friedrich_Händel">Georg Friedrich Händel</ref></item>
<item><ref target="https://mt.wikipedia.org/wiki/Franz_Joseph_Haydn">Franz Joseph Haydn</ref></item>
<item><ref target="https://mt.wikipedia.org/wiki/Leonardo_Leo">Leonardo Leo</ref></item>
<item><ref target="https://mt.wikipedia.org/wiki/Franz_Liszt">Franz Liszt</ref></item>
<item><ref target="https://mt.wikipedia.org/wiki/Jean-Baptiste_Lully">Jean-Baptiste Lully</ref></item>
<item><ref target="https://mt.wikipedia.org/wiki/Giovanni_Battista_Pergolesi">Giovanni Battista Pergolesi</ref></item>
<item><ref target="https://mt.wikipedia.org/wiki/Niccolò_Porpora">Niccolò Porpora</ref></item>
<item><ref target="https://mt.wikipedia.org/wiki/Francis_Poulenc">Francis Poulenc</ref></item>
<item><ref target="https://mt.wikipedia.org/wiki/Antonio_Salieri">Antonio Salieri</ref></item>
<item><ref target="https://mt.wikipedia.org/wiki/Alessandro_Scarlatti">Alessandro Scarlatti</ref></item>
<item><ref target="https://mt.wikipedia.org/wiki/Franz_Schubert">Franz Schubert</ref></item>
<item><ref target="https://mt.wikipedia.org/wiki/Antonio_Vivaldi">Antonio Vivaldi</ref></item>
<item><ref target="https://mt.wikipedia.org/wiki/Claudio_Monteverdi">Claudio Monteverdi</ref>.</item></list>
</text></body></html>