<html><body><text id="wikipedia_mt_wikipedia_org__26786.html" ns="0" revid="267340" sourceurl="https://mt.wikipedia.org/wiki/Ar%C4%A1entier_(tad-deheb)" title="Arġentier (tad-deheb)" type="wikipedia">Arġentier (tad-deheb)<figure><caption>L-istudjo ta’ arġentier (tad-deheb) <ref target="https://mt.wikipedia.org/wiki/Rinaxximent">Rinaxximentali</ref></caption></figure>
<p><hi rend="bold">Arġentier</hi> <hi rend="bold">(tad-deheb)</hi> huwa ħaddiem tal-metall li jaħdem l-oġġetti mid-<ref target="https://mt.wikipedia.org/wiki/Deheb">deheb</ref> u metalli prezzjużi oħra.</p>
<p>Illum il-ġurnata l-arġentiera (tad-deheb) jispeċjalizzaw l-iktar fil-produzzjoni tal-ġojjellerija, iżda storikament kienu jipproduċu wkoll <ref target="https://mt.wikipedia.org/wiki/Pożati">pożati</ref>, gabarrejiet, buqari, utensili tal-ikel bħal platti, ktieli, eċċ., kif ukoll oġġetti ċerimonjali jew <ref target="https://mt.wikipedia.org/wiki/Reliġjon">reliġjużi</ref>.</p>
<p>L-arġentiera (tad-deheb) irid ikollhom il-ħiliet sabiex jagħtu forma lill-metall permezz tal-illimar, l-issaldjar, l-issegar, l-iffurmar, l-ikkastjar u l-illostrar. Is-<ref target="https://mt.wikipedia.org/wiki/Sengħa">sengħa</ref> spiss kienet tinkludi ħiliet marbuta mal-produzzjoni tal-ġojjellerija, kif ukoll ħiliet simili ħafna għal dawk tal-arġentier (tal-fidda). It-terminu “<ref target="https://mt.wikipedia.org/wiki/Arġentier">arġentier</ref>” jintuża spiss bħala sinonimu għall-ħaddiema li jaħdmu l-oġġetti mill-<ref target="https://mt.wikipedia.org/wiki/Fidda">fidda</ref> peress li t-tekniki, it-taħriġ, l-<ref target="https://mt.wikipedia.org/wiki/Storja">istorja</ref> u x-xirkiet tagħhom huma simili għal dawk tal-arġentier (tad-deheb), għalkemm il-prodott aħħari mhuwiex l-istess, tant li spiss dan jiġi speċifikat, eż. arġentier (tad-deheb).</p>
<figure><caption><hi rend="italic">L-Arġentier (tad-deheb) minn <ref target="https://mt.wikipedia.org/wiki/Baghdad">Baghdad</ref></hi> ta’ Kamal-ol-molk</caption></figure>
<p>Tradizzjonalment, dawn il-ħiliet kienu jingħaddu lil ħaddieħor permezz tal-apprendistati; madankollu, dan l-aħħar hemm ukoll skejjel tal-arti tal-ġojjellerija, li jispeċjalizzaw fit-tagħlim tas-sengħa tal-arġentier (tad-deheb) u f’għadd ta’ ħiliet marbuta mal-arti tal-ġojjellerija. Bosta universitajiet u kulleġġi saru joffru s-snajja’ tal-arġentier (tad-deheb), tal-arġentier (tal-fidda) u tal-arti tax-xogħol bil-metalli bħala parti mill-kurrikulu tagħhom tal-belle arti.</p>
Deheb
<figure><caption>Deheb użat bħala materja prima għall-produzzjoni tal-ġojjellerija jew bħala mezz ta’ ħlas; mill-Perjodu tal-Migrazzjoni, l-<ref target="https://mt.wikipedia.org/wiki/Żvezja">Iżvezja</ref> għall-ħabta tal-400-549</caption></figure><p>Meta mqabbel ma’ metalli oħra, id-deheb jinħadem iktar faċilment fil-forom u fl-għamliet mixtieqa, huwa rari, u huwa l-uniku element metalliku solidu ta’ lewn <ref target="https://mt.wikipedia.org/wiki/Isfar">isfar</ref>. Barra minn hekk, jista’ jiġi maħlul, fuż, jew fondut faċilment mingħajr il-problemi ta’ ossidi u gass kif inhu l-każ b’metalli oħra bħal pereżempju l-<ref target="https://mt.wikipedia.org/wiki/Bronż">bronż</ref>. L-“iwweldjar bil-pressa” jista’ jsiru wkoll relattivament b’ċertu ħeffa, fejn bħat-tafal, żewġ biċċiet żgħar jistgħu jiġu magħqudin flimkien biex tinħoloq biċċa ikbar. Id-deheb huwa kklassifikat bħala metall nobbli—għaliex ma jirreaġixxix mal-biċċa l-kbira tal-elementi. Normalment jinstab fil-forma nattiva tiegħu, u jdum għal żmien indefinit mingħajr ma jagħmel ossidazzjoni jew jittebba’.</p>
Storja
<figure><caption>Studjo ta’ arġentier (tad-deheb) f’nofs is-seklu 17</caption></figure>
<p>Id-deheb ilu jinħadem mill-bniedem fil-kulturi kollha fejn il-metall huwa disponibbli, jew b’mod indiġenu jew importat, u l-istorja ta’ dawn l-attivitajiet hija waħda estensiva. Hemm bosta oġġetti magħmula b’mod mirqum mill-kulturi tal-qedem tal-<ref target="https://mt.wikipedia.org/wiki/Afrika">Afrika</ref>, tal-<ref target="https://mt.wikipedia.org/wiki/Asja">Asja</ref>, tal-<ref target="https://mt.wikipedia.org/wiki/Ewropa">Ewropa</ref>, tal-<ref target="https://mt.wikipedia.org/wiki/Indja">Indja</ref>, ta<ref target="https://mt.wikipedia.org/wiki/L-Amerika_ta'_Fuq">l-Amerka ta’ Fuq</ref>, tal-Mesoamerka, u ta<ref target="https://mt.wikipedia.org/wiki/L-Amerika_t'Isfel">l-Amerka t’Isfel</ref> li huma l-mimmi ta’ għajnejn diversi <ref target="https://mt.wikipedia.org/wiki/Mużew">mużewijiet</ref> u kollezzjonijiet madwar id-<ref target="https://mt.wikipedia.org/wiki/Id-Dinja">dinja</ref>. Xi oġġetti jmorru lura għal eluf ta’ snin u ġew prodotti permezz ta’ bosta tekniki li għadhom jintużaw sa llum mill-arġentiera (tad-deheb) moderni. It-tekniki żviluppati minn uħud minn dawk l-arġentiera (tad-deheb) kisbu livell ta’ ħila li ntilfet u li ma ntlaħqitx mill-ġenerazzjonijiet ta’ wara, xi kultant saħansitra sa żminijietna.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ir-riċerkaturi li ppruvaw jitkixxfu x’tekniki kimiċi użaw l-artiġjani antiki sostnew li s-sejbiet tagħhom jikkonfermaw li “l-livell għoli ta’ kompetenzi li ntlaħqu mill-artisti u mill-artiġjani tal-qedem irnexxielhom jipproduċu ċerti affarijiet b’tekniki li ma setgħux jittejbu minn dawk li ġew warajhom”.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<figure><caption>Arġentier (tad-deheb) fis-seklu 17</caption></figure>
<p>Fl-Ewropa <ref target="https://mt.wikipedia.org/wiki/Medjuevu">Medjevali</ref> l-arġentiera (tad-deheb) kienu organizzati f’xirkiet u s-soltu kienu jkunu wħud mill-iktar xirkiet importanti u għonja f’belt jew f’raħal. Ix-xirka kienet iżżomm rekords tal-membri u l-marki li kienu jużaw fuq il-prodotti tagħhom biex jintagħrfu. Dawn ir-rekords, meta jinzerta jaslu sa żminijietna, ikunu utli ħafna għall-istoriċi. L-arġentiera (tad-deheb) spiss kienu jaġixxu bħala bankiera, ladarba kienu jaħdmu bid-deheb u kellhom biżżejjed sigurtà għall-ħżin sikur tal-oġġetti ta’ valur, għalkemm is-soltu ma kinux jitħallew isellfu bl-imgħax, li kien jitqies bħala użura. Fil-Medjuevu, ix-xogħol tal-arġentiera (tad-deheb) normalment kien jinkludi wkoll dak tal-arġentiera (tal-fidda) ukoll, iżda l-ħaddiema tas-sengħa tar-ram isfar u l-ħaddiema tas-sengħa ta’ metalli bażi oħra normalement kienu membri ta’ xirka separata, ladarba s-snajja’ ma kinux jitħallew jitħalltu. Bosta ġojjelliera kienu wkoll arġentiera (tad-deheb).</p>
<p>Il-kasta tas-Sunar hija waħda mill-eqdem komunitajiet ta’ arġentiera (tad-deheb) fl-<ref target="https://mt.wikipedia.org/wiki/Indja">Indja</ref>, u x-xogħlijiet tal-arti tagħhom kienu ntwerew fil-Wirja l-Kbira tal-1851 f’<ref target="https://mt.wikipedia.org/wiki/Londra">Londra</ref>. Fl-Indja, il-Braħmini Daivadnya, il-Braħmini Viswa u s-Sunar Kshatriya huma l-kasti tal-arġentiera (tad-deheb).</p>
<p>It-teknika tal-produzzjoni tal-inċiżjonijiet stampati żviluppat fost l-arġentiera (tad-deheb) fil-<ref target="https://mt.wikipedia.org/wiki/Ġermanja">Ġermanja</ref> għall-ħabta tal-1430, u t-teknika kienet ilha tintuża fuq oġġetti oħra tal-metall. L-inċiżuri notevoli tas-seklu 15 kienu arġentiera (tad-deheb), bħal Master E. S., jew tfal tal-arġentiera (tad-deheb), bħal Martin Schongauer u Albrecht Dürer.</p>
Sengħa kontemporanja
<figure><caption>Arġentier (tad-deheb) modern</caption></figure>
<p>Arġentier (tad-deheb) jaf ikollu firxa wiesgħa ta’ ħiliet u ta’ għarfien għad-dispożizzjoni tiegħu. Id-deheb, peress li huma metall li l-iktar jippermetti li jinħadem, joffri opportunitajiet uniċi lill-ħaddiema tas-sengħa. Fid-dinja tal-lum, jistgħu jintużaw b’mod frekwenti bosta metalli oħra, speċjalment legi tad-deheb abjad. Id-deheb b’24 karat huwa deheb pur u storikament kien magħruf bħala deheb fin.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Minħabba li hu daqshekk artab, madankollu, id-deheb b’24 karat qajla jintuża. Is-soltu jintuża bħala lega sabiex jissaħħaħ u jinħolqu kuluri differenti. Skont il-metalli li jintuża biex tinħoloq il-lega, il-lewn jista’ jinbidel.</p>
<p>Dan id-deheb bil-lega mbagħad jiġi mmarkat bil-marka “725”, li tirrappreżenta l-persentaġġ ta’ deheb fil-lega għad-deheb użat kummerċjalment. Il-maġġoranza tal-ġojjellerija ssir b’din il-lega, filwaqt li parti iżgħar tuża legi b’densità iktar baxxa ta’ deheb sabiex il-ġojjellerija tkun orħos. Id-deheb jista’ jiġi fondut f’xi oġġett, is-soltu permezz tal-proċess tal-ikkastjar bix-xama’ mitlufa, jew jista’ jintuża għall-produzzjoni tal-oġġetti direttament bil-metall.</p>
<p>F’dan il-każ tal-aħħar, l-arġentier (tad-deheb) juża varjetà ta’ għodod u makkinarji, inkluż romblu, pjanċa bit-toqob, u x’aktarx blokok bil-forom u għodod oħra tal-għoti tal-forma sabiex il-metall jinħadem fl-għamliet meħtieġa biex jinbena l-oġġett mixtieq. Imbagħad il-komponenti tal-oġġett jiġu prodotti permezz ta’ sensiela ta’ proċessi u jiġu assemblati bl-issaldjar. Dan kollu jixhed l-istorja u l-evoluzzjoni tas-sengħa u li dawk il-ħiliet laħqu livell estremament għoli ta’ ħiliet u kompetenzi tul iż-żmien. Arġentier (tad-deheb) kapaċi jaħdem b’tolleranza li tkun qrib dik tal-makkinarju ta’ preċiżjoni, iżda billi joqgħod fuq għajnejh biss u billi juża għodod tal-idejn biss. Sikwit l-impjieg tal-arġentier (tad-deheb) jinvolvi l-produzzjoni ta’ muntaturi għall-ħaġar prezzjuż, u f’dan il-każ spiss jiġu msejħa ġojjelliera.</p>
<p>Madankollu, ġojjellier huwa terminu li huwa riżervat l-iktar għall-persuni li taħdem fil-ġojjellerija (tixtri u tbigħ) u ma għandux jiġi konfuż ma’ arġentier (tad-deheb), arġentier (tal-fidda), studjuż tal-ħaġar prezzjuż, ħaddiem tas-sengħa li jaqta’ d-djamanti, u ħaddiema tas-sengħa li jqiegħdu d-djamanti fuq il-muntaturi. Ġojjellier part-time huwa ġojjellier li jwettaq ammont żgħir ta’ tiswijiet u ta’ alterazzjonijiet fil-ġojjellerija.</p>
Arġentiera (tad-deheb) notevoli
<figure><caption>Arġentier (tad-deheb) Braħmini minn <ref target="https://mt.wikipedia.org/wiki/Goa">Goa</ref>, l-Indja, fis-seklu 16</caption></figure>
Storiċi
<list type="unordered"><item>Il-familja Kalogjera<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item>
<item><ref target="https://mt.wikipedia.org/wiki/Benvenuto_Cellini">Benvenuto Cellini</ref></item>
<item>Il-familja Fabergé</item>
<item>Lorenzo Ghiberti</item>
<item>Johannes Gutenberg</item>
<item>George Heriot</item>
<item>Gaspard van der Heyden</item>
<item>Paul de Lamerie</item>
<item>Arnold Lulls</item>
<item>Jean-Valentin Morel</item>
<item>Paul Storr</item>
<item>Adrien Vachette</item></list>
Kontemporanji
<list type="unordered"><item>Lois Betteridge</item>
<item>Jocelyn Burton</item>
<item>Andrea Cagnetti – Akelo</item>
<item>Cartier</item>
<item>William Claude Harper</item>
<item>Mary Lee Hu</item>
<item>Linda MacNeil</item>
<item>Mazlo</item>
<item>John Paul Miller (1918-2013)</item>
<item>Gary Noffke</item></list>
Ara ukoll
<list type="unordered"><item><ref target="https://mt.wikipedia.org/wiki/Arġentier">Arġentier</ref></item></list>
</text></body></html>