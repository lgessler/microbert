<html><body><text id="wikipedia_mt_wikipedia_org__26170.html" ns="0" revid="270871" sourceurl="https://mt.wikipedia.org/wiki/Pjazza" title="Pjazza" type="wikipedia">Pjazza<figure><caption><hi rend="italic">Piazza della Signoria</hi>, f’<ref target="https://mt.wikipedia.org/wiki/Firenze">Firenze</ref>, l-<ref target="https://mt.wikipedia.org/wiki/Italja">Italja</ref>, eżempju storiku ta’ pjazza pubblika tradizzjonali</caption></figure>
<p><hi rend="bold">Pjazza</hi> (jew <hi rend="bold">misraħ</hi> jew <hi rend="bold">pjazza tar-raħal</hi> jew <hi rend="bold">pjazza tal-belt</hi>) hija spazju pubbliku fil-beraħ<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> li normalment jinsab fil-qalba ta’ belt jew raħal tradizzjonali użata u li tintuża f’okkażjonijiet fejn tinġabar il-komunità kollha ta’ belt jew ta’ raħal. Kunċetti relatati huma ċ-ċentru ċiviku, il-pjazza tas-suq u l-ispazju aħdar ta’ villaġġ.</p>
<figure><caption>Tħabbir tal-istabbiliment tal-Istat tas-Sloveni, tal-Kroati u tas-Serbi fil-Pjazza tal-Kungress fl-1918, f’<ref target="https://mt.wikipedia.org/wiki/Ljubljana">Ljubljana</ref>, is-<ref target="https://mt.wikipedia.org/wiki/Slovenja">Slovenja</ref></caption></figure>
<p>Il-biċċa l-kbira tal-pjazez huma postijiet adattati għas-suq, għall-kunċerti, għal kampanji politiċi, u għal avvenimenti oħra li jirrikjedu art stabbli fil-beraħ. Peress li spiss ikunu jinsabu f’post ċentrali, il-pjazez ġeneralment ikunu mdawra bi ħwienet żgħar bħal tal-ħami, tal-laħam, tal-ġobon u ħwienet tal-ħwejjeġ. Fiċ-ċentru tagħhom spiss ikun hemm xi bir, <ref target="https://mt.wikipedia.org/wiki/Monument">monument</ref>, <ref target="https://mt.wikipedia.org/wiki/Statwa">statwa</ref> jew karatteristika oħra. Il-pjazez li jkollhom xi funtani kultant jissejħu pjazez bil-funtani.</p>
Skont il-pajjiż
<hi rend="bold">Malta</hi>
<figure><caption>Misraħ ir-Repubblika, il-Belt Valletta</caption></figure>
<p>Misraħ ir-Repubblika jew Pjazza Repubblika hija waħda mill-iktar pjazez magħrufa fil-<ref target="https://mt.wikipedia.org/wiki/Valletta">Belt Valletta</ref> u f’<ref target="https://mt.wikipedia.org/wiki/Malta">Malta</ref>. Il-pjazza oriġinarjament kienet imsejħa <hi rend="italic">Piazza Tesoreria</hi> jew <hi rend="italic">Piazza dei Cavallieri</hi>, peress li l-<ref target="https://mt.wikipedia.org/wiki/Kavallieri_ta'_l-Ordni_ta'_San_Ġwann">Kavallieri tal-Ordni ta’ San Ġwann</ref> stabbilew it-Teżor tagħhom fil-pjazza. Wara li tpoġġiet statwa tar-<ref target="https://mt.wikipedia.org/wiki/Reġina_Victoria">Reġina Victoria</ref> fis-seklu 19, il-pjazza saret magħrufa bħala Pjazza Reġina u għalkemm l-isem uffiċjali tal-pjazza huwa Misraħ ir-Repubblika, kollokjalment ħafna għadhom isejħulha Pjazza Reġina.</p>
<p>Minħabba ċ-ċokon ta’ Malta, il-pjazez Maltin u <ref target="https://mt.wikipedia.org/wiki/Għawdex">Għawdxin</ref> jifilħu l-iktar għal ġemgħat lokali, pereżempju fl-okkażjoni ta’ xi festa tal-parroċċa lokali, iżda għal avvenimenti nazzjonali kbar bħal kampanji politiċi jew kunċerti, spiss jintużaw it-toroq prinċipali jew xi spazji fil-beraħ bħal dak tal-fosos tal-<ref target="https://mt.wikipedia.org/wiki/Furjana">Furjana</ref>.</p>
Awstralja
<p>Iċ-ċentru tal-belt ta’ <ref target="https://mt.wikipedia.org/wiki/Adelaide">Adelaide</ref> u s-subborg biswit tat-Tramuntana ta’ Adelaide, fin- Nofsinhar tal-<ref target="https://mt.wikipedia.org/wiki/Awstralja">Awstralja</ref>, ġew ippjanati mill-Kurunell <ref target="https://mt.wikipedia.org/wiki/William_Light">William Light</ref> fl-1837. It-toroq tal-belt kienu mqassma qishom grilja, biċ-ċentru tal-belt li kien jinkludi pjazza pubblika ċentrali msejħa Pjazza Victoria, u erba’ pjazez pubbliċi fiċ-ċentru ta’ kull kwartier tal-belt. It-Tramuntana ta’ Adelaide għandha żewġ pjazez pubbliċi. Il-belt kienet iddisinjata wkoll b’tali mod li tkun imdawra minn parks, u dawn il-karatteristiċi kollha għadhom jeżistu sa llum, bil-pjazez miżmuma l-iktar bħala spazji ħodor.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ċina
<figure><caption>Funtana fil-Pjazza tal-Poplu f’<ref target="https://mt.wikipedia.org/wiki/Shanghai">Shanghai</ref>, iċ-<ref target="https://mt.wikipedia.org/wiki/Ċina">Ċina</ref></caption></figure>
<p>Fiċ-Ċina Kontinentali, il-Pjazza tal-Poplu hija isem komuni li ngħata lill-biċċa l-kbira tal-pjazez ċentrali tal-bliet Ċiniżi moderni, li ġew stabbiliti bħala parti mill-modernizzazzjoni urbana li saret f’dawn l-aħħar ftit deċennji. F’dawn il-pjazez is-soltu jkun hemm il-binjiet tal-gvern, mużewijiet u binjiet pubbliċi oħra. L-iktar pjazza magħrufa u l-ikbar pjazza fiċ-Ċina hija Pjazza Tiananmen f’<ref target="https://mt.wikipedia.org/wiki/Beijing">Beijing</ref>.</p>
Ġermanja u l-Awstrija
<figure><caption>Schlossplatz (il-Pjazza tal-Kastell/Palazz) fi <ref target="https://mt.wikipedia.org/wiki/Stuttgart">Stuttgart</ref>, il-<ref target="https://mt.wikipedia.org/wiki/Ġermanja">Ġermanja</ref></caption></figure>
<p>Il-kelma Ġermaniża għal pjazza hi <hi rend="italic">Platz</hi>, li tfisser ukoll “post”, u hija terminu </p>
<p>komuni għall-pjazez ċentrali fil-pajjiżi fejn in-nies jitkellmu bil-Ġermaniż. Il-pjazez kienu punti ewlenin tal-ħajja pubblika fil-bliet u fl-irħul mill-<ref target="https://mt.wikipedia.org/wiki/Medjuevu">Medju Evu</ref> sa llum. Il-pjazez li jkunu faċċata ta’ palazz jew kastell (bil-Ġermaniż: <hi rend="italic">Schloss</hi>) spiss jissejħu <hi rend="italic">Schlossplatz</hi>. Fost il-pjazez prominenti fil-pajjiżi fejn in-nies jitkellmu l-Ġermaniż insibu: l- Alexanderplatz, il-Pariser Platz u l-Potsdamer Platz f’<ref target="https://mt.wikipedia.org/wiki/Berlin">Berlin</ref>, il-Königsplatz f’<ref target="https://mt.wikipedia.org/wiki/Munich">Munich</ref>, il-<ref target="https://mt.wikipedia.org/wiki/Ġermanja">Ġermanja</ref>, u l-Heldenplatz fi <ref target="https://mt.wikipedia.org/wiki/Vjenna">Vjenna</ref>, l-<ref target="https://mt.wikipedia.org/wiki/Awstrija">Awstrija</ref>.</p>
Italja, Etjopja u l-Kosta tad-Dalmazji
<figure><caption><hi rend="italic">Piazza Navona</hi> u l-<hi rend="italic">Fontana</hi> (funtana) <hi rend="italic">del Moro</hi> fiċ-ċentru ta’ <ref target="https://mt.wikipedia.org/wiki/Ruma">Ruma</ref>, l-Italja. Il-funtana fl-isfond hija l-<hi rend="italic">Fontana dei Quattro Fiumi</hi></caption></figure>
<p><hi rend="italic">Piazza</hi> (bil-pronunzja Taljana simili għal dik bil-<ref target="https://mt.wikipedia.org/wiki/Lingwa_Maltija">Malti</ref>: [ˈPjattsa]) hija l-kelma li tintuża għal pjazza fl-Italja, tul il-kosta tad-Dalmazji u fir-reġjuni tal-madwar. X’aktarx li waħda mill-iktar pjazez magħrufa fid-<ref target="https://mt.wikipedia.org/wiki/Id-Dinja">dinja</ref> hija <hi rend="italic">Piazza San Marco</hi> f’<ref target="https://mt.wikipedia.org/wiki/Venezja">Venezja</ref>. It-terminu huwa bejn wieħed u ieħor ekwivalenti għal <hi rend="italic">plaza</hi> bl-<ref target="https://mt.wikipedia.org/wiki/Lingwa_Spanjola">Ispanjol</ref>. Fl-<ref target="https://mt.wikipedia.org/wiki/Etjopja">Etjopja</ref>, fejn kien hemm l-influwenza tat-Taljani, it-terminu kien jintuża biex jirreferi għal parti minn belt.</p>
<p>Meta l-Earl ta’ Bedford żviluppa Covent Garden – l-ewwel pjazza pubblika magħmula mill-privat f’<ref target="https://mt.wikipedia.org/wiki/Londra">Londra</ref> – l-arkitett tiegħu <ref target="https://mt.wikipedia.org/wiki/Inigo_Jones">Inigo Jones</ref> ħa ħsieb li tkun imdawra bl-arkati skont l-istil Taljan. Meta kienet issir referenza għall- <hi rend="italic">piazza</hi> f’Londra, moħħ iċ-ċittadini tal-belt kien imur għall-arkati iktar milli għall-pjazza.</p>
<p>Pjazza normalment tinsab fejn jiltaqgħu żewġ toroq jew iktar. Il-biċċa l-kbira tal-bliet Taljani għandhom diversi pjazez b’toroq ħerġin miċ-ċentru. Il-pjazez huma post ideali għan-negozju u spiss jiftħu ħwienet u negozji żgħar fil-pjazez stess jew fil-qrib. Ħafna stazzjonijiet tat-tramm ta’ taħt l-art u waqfiet tal-karozzi tal-linja jkunu jinsabu fil-pjazez jew fil-qrib peress li huma punt ewlieni f’belt jew f’raħal.</p>
<p>Fir-<ref target="https://mt.wikipedia.org/wiki/Renju_Unit">Renju Unit</ref>, <hi rend="italic">piazza</hi> ġeneralment tirreferi għal spazju pedonali pavimentat fil-beraħ, mingħajr ħaxix jew tħawwil, ħafna drabi quddiem binjiet sinifikanti jew ħwienet. L-istazzjon ta’ King's Cross f’Londra se jkollu <hi rend="italic">piazza</hi> bħala parti mill-iżvilupp mill-ġdid tiegħu. Il-<hi rend="italic">piazza</hi> se tissostitwixxi t-“tinda” eżistenti tas-snin sebgħin tas-seklu 20 u b’hekk tkun tista’ terġa’ tidher il-faċċata oriġinali tas-snin 50 tas-seklu 19. Hemm eżempju tajjeb ta’ pjazza wkoll fi <ref target="https://mt.wikipedia.org/wiki/Scotswood">Scotswood</ref> fil-Kulleġġ ta’ Newcastle.</p>
<p>Fl-<ref target="https://mt.wikipedia.org/wiki/Stati_Uniti">Istati Uniti</ref>, fil-bidu tas-seklu 19, <hi rend="italic">piazza</hi> saret tirreferi għal isem zuntier tal-knisja li jkollu saqaf mirfud bil-kolonni. It-terminu <hi rend="italic">piazza</hi> kien jintuża minn xi wħud, speċjalment fiż-żona ta’ <ref target="https://mt.wikipedia.org/wiki/Boston">Boston</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, biex tirreferi għal veranda, terrazzin jew parapett żgħir quddiem dar jew appartament.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Pjazza ċentrali ftit ’il bogħod mit-Triq Prinċipali ta’ <ref target="https://mt.wikipedia.org/wiki/Ġibiltà">Ġibiltà</ref>, bejn il-Bini tal-Parlament u l-Muniċipju, imsejħa uffiċjalment Pjazza <ref target="https://mt.wikipedia.org/wiki/John_Mackintosh">John Mackintosh</ref> tissejjaħ kollokjalment bħala <hi rend="italic">The Piazza</hi>.</p>
Indoneżja
<p>Pjazza kbira fil-beraħ fil-villaġġi, fl-irħula, u fil-ibliet tal-Indoneżja hija magħrufa bħala <hi rend="italic">alun-alun</hi>. Dan huwa terminu Ġavaniż li fl-Indoneżja moderna jirreferi għaż-żewġ pjazez kbar fil-beraħ ta’ kraton (palazz). Tipikament tkun tinsab ħdejn moskea jew palazz. Fiha jsiru spettakli pubbliċi, ċelebrazzjonijiet irjali u ġenerali u avvenimenti tad-divertiment.</p>
<figure><caption>Pjazza Azadi f’<ref target="https://mt.wikipedia.org/wiki/Tehran">Tehran</ref>, l-<ref target="https://mt.wikipedia.org/wiki/Iran">Iran</ref></caption></figure>
Iran
<p>Fl-arkitettura <ref target="https://mt.wikipedia.org/wiki/Iran">Persjana</ref> tradizzjonali, il-pjazez tal-bliet huma magħrufa bħala <hi rend="italic">maydan</hi> jew <hi rend="italic">meydan</hi>. <hi rend="italic">Maydan</hi> hija </p>
<p>meqjusa bħala waħda mill-karatteristiċi essenzjali fl-ippjanar urban u ħafna drabi tkun maġenb bażaar, moskea kbira u binjiet pubbliċi oħra. Il-Pjazza Naqsh-e Jahan f’<ref target="https://mt.wikipedia.org/wiki/Isfahan">Isfahan</ref> hija eżempju ta’ pjazza storika filwaqt li l-Pjazza Azadi f’Tehran hija eżempju ta’ pjazza moderna fl-Iran.</p>
Netherlands u l-Belġju
<figure><caption>Il-<ref target="https://mt.wikipedia.org/wiki/Grand_Place">Grand Place</ref> fi <ref target="https://mt.wikipedia.org/wiki/Brussell">Brussell</ref>, il-<ref target="https://mt.wikipedia.org/wiki/Belġju">Belġju</ref></caption></figure>
<p>Il-pjazez spiss jissejħu “suq” minħabba li spiss jintużaw bħala postijiet fejn jintrama s-suq. Kważi kull belt jew raħal fil-Belġju u fin-Nofsinhar tan-<ref target="https://mt.wikipedia.org/wiki/Pajjiżi_l-Baxxi">Netherlands</ref> għandha <hi rend="italic">Grote Markt</hi> bl-Olandiż jew <hi rend="italic">Grand Place</hi> bil-Franċiż (pereżempju l-Grand Place fi Brussell). Il-<hi rend="italic">Grote Markt</hi> ħafna drabi jkun il-post fejn jinsab il-muniċipju u b’hekk ikun fiċ-ċentru tal-belt. Bl-Olandiż il-kelma <hi rend="italic">plein</hi> tirreferi wkoll għal pjazza, pereżempju <hi rend="italic">Het Plein</hi> f’<ref target="https://mt.wikipedia.org/wiki/Den_Haag">Den Haag</ref>.</p>
<p>Ismijiet simili jistgħu jinstabu wkoll fir-reġjuni tal-madwar bħal pereżempju f’<ref target="https://mt.wikipedia.org/wiki/Köln">Köln</ref>, il-Ġermanja, li għandha diversi pjazez ċentrali msejħa “-markt” jew <hi rend="italic">Markt</hi> (Heumarkt, Neumarkt, Alter Markt).</p>
Russja
<figure><caption>Il-Pjazza l-Ħamra f’<ref target="https://mt.wikipedia.org/wiki/Moska">Moska</ref>, ir-<ref target="https://mt.wikipedia.org/wiki/Russja">Russja</ref>, veduta mill-Majjistral, fejn jidhru l-Katidral storiku ta’ San Bażilju u t-Torri ta’ Spasskaya tal-<ref target="https://mt.wikipedia.org/wiki/Kremlin_ta’_Moska">Kremlin</ref></caption></figure>
<p>Fir-Russja, pjazza jew pjazza ċentrali (bir-Russu: центра́льная пло́щадь; b’ittri Rumani: <hi rend="italic">tsentráĺnaya plóshchad́)</hi></p>
<p>huwa terminu komuni li jirreferi għal żona miftuħa jew fil-beraħ fil-qalba ta’ belt jew raħal. F’għadd ta’ bliet, il-pjazza ma jkollhiex isem individwali u tkun uffiċjalment imsejħa <hi rend="italic">Pjazza Ċentrali</hi>, pereżempju l-Pjazza Ċentrali (Tolyatti).</p>
Pajjiżi li fihom in-nies jitkellmu bl-Ispanjol
<p>It-terminu bl-Ispanjol għal pjazza pubblika huwa <hi rend="italic">plaza</hi>, u dan it-terminu jintuża fi Spanja, fil-biċċa l-kbira tal-<ref target="https://mt.wikipedia.org/wiki/L-Amerika_t'Isfel">Amerka t’Isfel</ref>, fil-Lbiċ tal-Istati Uniti, u fil-<ref target="https://mt.wikipedia.org/wiki/Filippini">Filippini</ref>. Minbarra l-pjazez iż-żgħar, il-<hi rend="italic">Plaza Mayor</hi> (fil-kolonji Spanjoli xi kultant imsejħa <hi rend="italic">Plaza de Armas</hi>, “Pjazza tal-Armamenti”, fejn it-truppi setgħu jinġabru) ta’ kull ċentru amministrattiv kien ikun fih tliet istituzzjonijiet relatati mill-qrib ma’ xulxin: il- <ref target="https://mt.wikipedia.org/wiki/Katidral">katidral</ref>, il-<hi rend="italic">cantabile</hi> jew iċ-ċentru amministrattiv, li seta’ jkun inkorporat ma’ parti mill-palazz tal-gvernatur, u l-<hi rend="italic">udjenza</hi> jew il-qorti. Il-pjazza setgħet tkun kbira biżżejjed biex isservi bħala post fejn isiru l-parati militari. Fi żminijiet ta’ kriżi jew ta’ festa, dan kien ikun il-post fejn setgħet tinġabar folla kbira.</p>
<p>Bħall-<hi rend="italic">piazza</hi> Taljana u l-<hi rend="italic">praça</hi> Portugiża, il-<hi rend="italic">plaza</hi> hija ċ-ċentru tal-ħajja tal-komunità ta’ belt jew ta’ raħal li jħaqqaqha magħha biss is-suq. <hi rend="italic">Plaza de toros</hi> hija arena fejn issir il-ġlieda tradizzjonali mal-barri jew mat-toru. Il-kumplessi l-kbar tal-ħwienet ġieli jinkorporaw il-kelma <hi rend="italic">plaza</hi> f’isimhom, u <hi rend="italic">plaza commercial</hi> tintuża f’xi pajjiżi bħala sinonimu għal <hi rend="italic">centro comercial</hi> jiġifieri “kumpless kummerċjali jew kumpless kbir tal-ħwienet”.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-oriġini tal-kelma pjazza fil-biċċa l-kbira tal-lingwi Rumanzi ġejja mil-Latin <hi rend="italic">platea</hi> jew mill-Grieg πλατεῖα (ὁδός) <hi rend="italic">plateia (hodos)</hi>, li tfisser “triq jew mogħdija wiesgħa”.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Renju Unit
<figure><caption><hi rend="italic">Trafalgar Square</hi>, Londra</caption></figure>
<p>Fir-Renju Unit, u speċjalment f’Londra u f’<ref target="https://mt.wikipedia.org/wiki/Edinburgu">Edinburgu</ref>, <hi rend="italic">square</hi> għandha tifsira usa’. Hemm pjazez pubbliċi bħal dawk deskritti hawn fuq, iżda t-terminu jintuża wkoll għal spazji miftuħa formali mdawra minn djar b’ġonna privati fiċ-ċentru, xi kultant magħrufa wkoll bħala pjazez bil-ġonna. Ħafna minn dawn inbnew fis-sekli 18 u 19. F’xi każijiet, il-ġonna issa nfetħu għall-pubbliku.</p>
<p>Barra minn hekk, inħolqu ħafna pjazez pubbliċi fil-bliet u fl-irħula madwar ir-Renju Unit bħala parti mill-iżvilupp urban wara l-<hi rend="italic">Blitz</hi>. Il-pjazez jistgħu jkunu wkoll pjuttost żgħar u jkunu jixbħu l-btieħi, speċjalment fil-Belt ta’ Londra. F’Londra, l-iktar eżempju impressjonanti ta’ pjazza li ma tinkorporax il-ġonna u li hija mdawra b’binjiet storiċi hija probabbilment <hi rend="italic">Trafalgar Square</hi>. F’<ref target="https://mt.wikipedia.org/wiki/Halifax">Halifax</ref>, il-<hi rend="italic">Piece Hall</hi> li ġiet irrestawrata dan l-aħħar ġiet deskritta bħala <hi rend="italic">piazza</hi> li tikkompeti ma’ ħafna oħrajn fl-<ref target="https://mt.wikipedia.org/wiki/Ewropa">Ewropa</ref>.</p>
Stati Uniti
<figure><caption>Il-Pjazza msejħa Los Angeles Music Center</caption></figure>
<p>F’xi bliet, speċjalment fi New England, it-terminu <hi rend="italic">square</hi> (bħall-ekwivalenti bl-Ispanjol <hi rend="italic">plaza</hi>) jintuża biex jirreferi għal żona kummerċjali (bħal Central Square f’Cambridge, <ref target="https://mt.wikipedia.org/wiki/Massachusetts">Massachusetts</ref>), li ġeneralment tkun iffurmata madwar l-intersezzjoni ta’ tliet toroq jew iktar, u li oriġinarjament kienet tikkonsisti minn xi żona miftuħa (li ħafna minnhom imtlew bi strutturi tat-traffiku). Ħafna minn dawn l-intersezzjonijiet ikunu irregolari u mhux kwadri.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Bl-Ingliż Amerikan, <hi rend="italic">plaza</hi> tista’ tfisser waħda minn bosta affarijiet:<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<list type="unordered"><item>pjazza ta’ belt jew ta’ raħal, bħall-Ispanjol</item>
<item>kwalunkwe żona miftuħa li ġeneralment tkun tinsab ħdejn bini urban u ħafna drabi jkollha mogħdijiet, siġar u arbuxelli, postijiet fejn toqgħod bilqiegħda, u xi drabi ħwienet</item>
<item>ċentru kummerċjali bil-ħwienet ta’ kull daqs</item>
<item>struttura tal-ħlas tan-nollijiet, fejn it-traffiku jkollu jieqaf temporanjament biex jitħallsu n-nollijiet</item>
<item>żona maġenb awtostrada li jkollha faċilitajiet tas-servizzi (bħal ristoranti, pompa tal-petrol, u tojlits</item></list>
<p>Il-pajsaġġi metropolitani moderni ħafna drabi jinkorporaw il-pjazza bħala element tad-disinn, jew bħala eżitu tar-regolamenti dwar it-tqassim f’żoni, tad-diffikultajiet baġitarji fil-kostruzzjoni, eċċ. Is-soċjologu <ref target="https://mt.wikipedia.org/wiki/William_H._Whyte">William H. Whyte</ref> wettaq studju estensiv tal-pjazez fi <ref target="https://mt.wikipedia.org/wiki/New_York_City">New York</ref>: l-istudju tiegħu umanizza l-mod kif il-pjazez urbani moderni jiġu kunċettwalizzati, u għen biex jibdew isiru bidliet sinifikanti fid-disinn tal-pjazez li jistgħu jintużaw biex jinfetħu spazji għal kwartieri b’introjtu baxx, filwaqt li jsebbħu l-estetika kumplessiva tal-madwar biex jagħtu spinta lill-vitalità ekonomika, lill-mobbiltà tal-persuni bil-mixi u lis-sikurezza tal-persuni bil-mixi. Il-biċċa l-kbira tal-pjazez jinħolqu minn kollaborazzjoni bejn applikanti lokali mingħajr skop ta’ qligħ u uffiċjali tal-belt li tkun teħtieġ approvazzjoni mill-belt.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Fl-<ref target="https://mt.wikipedia.org/wiki/L-Amerika_ta'_Fuq">Amerika ta’ Fuq</ref> kollha, kliem bħal <hi rend="italic">place</hi>, <hi rend="italic">square</hi>, jew <hi rend="italic">plaza</hi> spiss jidhru fl-ismijiet ta’ stabbilimenti kummerċjali bħal kumplessi kbar tal-ħwienet u lukandi.</p>
</text></body></html>