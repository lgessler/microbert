<html><body><text id="wikipedia_mt_wikipedia_org__24516.html" ns="0" revid="265321" sourceurl="https://mt.wikipedia.org/wiki/So%C4%8Bjet%C3%A0_Mu%C5%BCikali_La_Stella_Levantina" title="Soċjetà Mużikali La Stella Levantina" type="wikipedia">Soċjetà Mużikali La Stella Levantina
Storja
<p>Is-Soċjetà Mużikali La Stella Levantina rat il-bidu tat-twaqqif tagħha lura lejn is-sena 1894 qrib ix-xahar ta’ Settembru, taħt l-isem ta' 'Casino La Stella Levantina'. Dan il-ħsieb kien ilu jdur f’moħħ Rev. <ref target="https://mt.wikipedia.org/wiki/Carmelo_Azzopardi">Carmelo Azzopardi</ref>, li dak iż-żmien kien responsabbli mill-komunità nisranija fir-raħal. Dan ried jgħaqqad lin-nies tar-raħal fi grupp wieħed li jaħdem flimkien għall-festa tal-Madonna. </p>
<p>L-idea kienet apprezzata u kien ġabar grupp ta’ sitt persuni mill-lokal, li saru l-fundaturi ta’ din is-Soċjetà. Dawn kienu Mastru <ref target="https://mt.wikipedia.org/wiki/Carmelo_Debono">Carmelo Debono</ref>, ħuh <ref target="https://mt.wikipedia.org/wiki/Joseph_Debono">Joseph Debono</ref>, Savior u ħuh Carmelo Borg, u l-aħwa Carmelo u <ref target="https://mt.wikipedia.org/wiki/John_Attard">John Attard</ref>. Il-Mastru Carmelo Debono kien ġie nnominat bħala l-ewwel President ta’ din is-Soċjetà u dam f’din il-pożizzjoni għal tlieta u tletin sena, sakemm miet  fl-1927.  Kien dekoratur li ħadem fuq ħafna dekorazzjonijiet tal-festa kemm għall-knisja kif ukoll għat-toroq ta’ Ħ'Attard.</p>
<p>Fis-snin bikrin tiegħu, il-każin tal-Banda kien appoġġjat minn madwar ħamsin membru li isimhom huwa mniżżel fir-reġistru tat-teżorieri tas-sena 1915.</p>
<p>Minbarra l-festa tal-Madonna, il-Banda ħadet sehem f’festi reliġjużi oħra bħal <hi rend="italic">Corpus</hi> (il-Festa tal-ġisem ta' Kristu) u l-festa tal-Qalb ta’ Ġesù, fejn il-kumitat tal-Banda kien ingħaqad mal-purċissjoni li timxi wara l-istandart tal-Banda. Il-kumitat kien ukoll preżenti fil-kumitat organizzattiv ta’ Rev. Balzan wara li dan kien laħaq Monsinjur.</p>
<p>Il-każin kien joffri wkoll divertiment lin-nies tal-lokal, anki permess ta' drammi jew fares li kienu jkunu ppreżentati lis-'Saraċini' (persuna li tgħix Ħ'Attard tissejjaħ 'Saraċin'), u n-nies kienet tattendi bi ħġarha.</p>
<p>Għaċ-ċelebrazzjonijiet tal-75 anniversarju fl-1969, il-kumitat ħass il-ħtieġa li jiċċelebra b'mod aktar glorjuż peress li ċ-ċelebrazzjoni għall-anniversarju ta' 50 sena kellha tiġi kkanċellata minħabba l-gwerra. Għal dan il-għan, tliet membri ntgħażlu biex jiffurmaw kummissjoni speċjali li kellha l-kompitu li toħroġ bi pjan għal dawn iċ-ċelebrazzjonijiet.</p>
<p>Iċ-ċelebrazzjonijiet bdew fl-10 ta' Awwissu fejn sar riċeviment żgħir. Filgħodu saret quddiesa b'ċelebrazzjoni bil-kant tat-Te Deum (kant sagru ta’ tifħir). Imbagħad aktar tard filgħaxija, il-President Onorarju, Dr. George Zammit, għamel diskors għall-okkażjoni. Fl-aħħar, ingħata salut bi ftit logħob tan-nar.</p>
<p>Matul il-festa tas-sena 1977, <ref target="https://mt.wikipedia.org/wiki/Anthony_Camilleri_Galea">Anthony Camilleri Galea</ref> ġie mħeġġeġ jibda jiġbor flus mill-lokal sabiex is-sena ta’ wara  jkunu jistgħu jiċċelebraw il-marċ ta’ filgħodu.</p>
<p>Għalkemm ma kienx xogħol faċli, qabel ma ntemmet il-purċissjoni huwa kien diġà ġabar somma sabiħa ta’ flus. David Gauci, Martin Zammit, Edgar Borg u Carmelo Grixti kienu  ngħaqdu miegħu fil-ġbir ta’ 10 ċenteżmi (ekwivalenti għal €0.23ċ) minn kull dar għas-sena ta’ wara. Is-sena għaddiet malajr, u sakemm wasal iż-żmien għall-festa, għal darb'oħra dan il-grupp ta' ħames persuni kien ġabar biżżejjed flus biex jorganizza l-marċ. </p>
<p>Bis-saħħa ta' dan, fil-15 ta' Awwissu 1978 fid-disgħa ta' filgħodu kien beda l-marċ fit-toroq ta’ Ħ’Attard f’ġieħ il-Madonna, fejn il-Banda De Rohan ta’ <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref> bdiet iddoqq marċi madwar it-toroq ta' Ħ'Attard, u hekk bdiet it-tradizzjoni tal-Marċ ta’ filgħodu f’Ħ’Attard.</p>
<p>Li l-Banda ddoqq marċi fit-toroq filgħodu kienet diġà xi ħaġa kbira, imma dan ma kienx biżżejjed għal David Gauci, Anthony Camilleri Galea, Anthony Borg u Rennie Ciantar.</p>
<p>Dawn kienu l-istess nies li ftit snin wara ddeċidew li jieħdu r-responsabbiltà biex jippruvaw jorganizzaw l-ewwel marċ 'tat-Tridu' (it-tlett ijiem ta’ qabel il-festa). Wara li ddiskutew mal-kumitat, bdew jiġbru l-flus u f'Novembru 1982, il-Banda tas-Soċjetà Mużikali Santa Katerina taż-<ref target="https://mt.wikipedia.org/wiki/Żurrieq">Żurrieq</ref> aċċettat li tonora dan il-marċ bil-preżenza tagħha. Għalhekk, fil-11 ta’ Awwissu 1983, is-Soċjetà Mużikali Santa Katerina ppreżentat diversi marċi ferrieħa madwar it-toroq tal-lokal. Dan kien ifisser li din il-Banda issa kienet qed tiftaħ u tagħlaq iċ-ċelebrazzjonijiet tal-Festa.</p>
<p>Il-fatt li baqa' jkun diskuss kien li l-baned li jdoqqu mat-toroq matul il-festa kienu qed ikunu kollha mistednin u mhux dik tar-raħal. Dan kien qed jinvolvi spejjeż kbar, u din kienet biċċa ta' wgigħ ta’ ras għas-"Saraċini" . Wara ħafna diskussjonijiet u diffikultajiet, il-kumitat tal-Banda kien iddeċieda li jibda l-proċess biex jifforma Banda għall-festa. Hawn <ref target="https://mt.wikipedia.org/wiki/Mro._Archibald_Mizzi">Mro Archibald Mizzi</ref> kien intalab biex ikun l-ewwel Direttur Mużikali ta’ din il-Banda, u dan aċċetta mingħajr ebda eżitazzjoni. Wara dan, il-kumitat beda jaħdem bla heda biex il-każin tal-Banda jkun jista' jibda jagħti l-lezzjonijiet, jixtri l-mużika għall-marċi, l-istrumenti u kull ħaġa oħra li kienet meħtieġa biex il-Banda tkun aktar kompluta.</p>
<p>Il-11 ta' Awwissu 1987 tibqa' data memorabbli għaliex din il-Banda ġdida ħarġet iddoqq għall-ewwel darba, u minn dakinhar ħadet ir-responsabbiltà sħiħa tal-festa. Minn dakinhar ukoll, il-Banda kompliet tikber fin-numru u fis-saħħa tagħha, żiedet marċi mal-festa u b'hekk bdiet iddoqq fil-ġranet kollha tal-festa. Il-Banda ġiet mitluba wkoll biex tieħu sehem f'festi maġġuri oħrajn. Ħadet sehem għall-ewwel darba fid-9 ta' Frar għall-festa ta' San Pawl Nawfragu fil-Belt <ref target="https://mt.wikipedia.org/wiki/Valletta">Valletta</ref> u fil-festa ta' Marija Bambina fin-<ref target="https://mt.wikipedia.org/wiki/Naxxar">Naxxar</ref>. Flimkien ma’ dawn, kien hemm wkoll il-festa tal-Madonna tal-Grazzja f’<ref target="https://mt.wikipedia.org/wiki/Ħaż-Żabbar">Ħaż-Żabbar</ref>. Għal diversi snin, hija daqqet fil-<ref target="https://mt.wikipedia.org/wiki/Bidnija">Bidnija</ref> għall-festa tal-Familja Mqaddsa. Il-Banda Santa Marija pparteċipat ukoll ħafna drabi f'<ref target="https://mt.wikipedia.org/wiki/Raħal_Ġdid">Raħal Ġdid</ref> fil-Festa tal-Madonna ta’ Lourdes. Apparti mill-festi, il-Banda daqqet ukoll f'okkażjonijiet speċjali bħall-ftuħ tal-Ġonna f'Tal-Mirakli fl-1997, u l-ftuħ tal-Ġonna f'Misraħ Kola fl-1998, fuq talba tal-Ministeru tax-Xogħlijiet Pubbliċi u r-Rikostruzzjoni.</p>
<p>Ta' min jinnota li l-Banda daqqet għal diversi drabi fil-Festa tal-Madonna tal-Mirakli fil-lokal fil-qrib, <ref target="https://mt.wikipedia.org/wiki/Ħal-Lija">Ħal Lija</ref>. Ħadet sehem ukoll fil-purċissjoni tal-Bambin f'Lejlet il-Milied mas-Soċjetà tal-<ref target="https://mt.wikipedia.org/wiki/M.U.S.E.U.M">M.U.S.E.U.M</ref> ta' Ħ'Attard. Fis-sena 1989, Mro Archibald Mizzi, għal raġunijiet ta’ pressjoni tax-xogħol, kellu jirriżenja mill-kariga ta’ Direttur Mużikali. Minfloku kien ġie magħżul missieru, <ref target="https://mt.wikipedia.org/wiki/Mro._Abel_Joseph_Mizzi">Mro Abel Joseph Mizzi</ref>  bħala t-tieni Direttur Mużikali tal-Banda.</p>
<p>Mro Chev. Abel Joseph Mizzi kiteb bosta marċi li f’Ħ’Attard huma l-iktar imfakkra, bħall-'Innu l-Kbir lil Marija Assunta fil-Ġenna' li huwa kiteb fuq il-lirika miktuba minn <ref target="https://mt.wikipedia.org/wiki/Rev._Pawl_Genovese">Rev. Pawl Genovese</ref>, poeta minn <ref target="https://mt.wikipedia.org/wiki/Ħal_Qormi">Ħal Qormi</ref>. Dan l-Innu ġie miktub għall-ilħna ta' Tenur, Soprano u għall-Kor. Sal-lum, dan l-Innu l-Kbir huwa mistenni ħafna minn nies tal-lokal matul il-Kunċert Vokali u Strumentali mogħti mill-Banda lejlet il-Festa, kull sena.</p>
<p>Fl-1994, ir-rwol tal-Banda kien attiv ħafna peress li din kienet is-sena li fiha l-Banda kienet qed tiċċelebra l-ewwel ċentinarju tagħha. Il-quċċata taċ-ċelebrazzjonijiet kienet fil-15 ta' Ottubru 1994 meta f'waħda mis-swali tal-Lukanda Corinthia, il-Banda wettqet Kunċert Vokali u Strumentali taħt il-patroċinju tal-Eċċellenza Tiegħu l-President ta’ Malta, Dr <ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref>. Apparti dan, matul dik is-sena ġiet inawgurata t-tielet bandiera uffiċjali li għandha l-emblema tas-Soċjetà, li kienet ukoll imbierka waqt quddiesa fil-knisja tal-villaġġ.</p>
<p>Fis-sena 2007, <ref target="https://mt.wikipedia.org/wiki/Mro._Joseph_Chircop">Mro Joseph Chircop</ref> kien intgħażel bħala s-suċċessur ta' Mro Chev. Abel Joseph Mizzi, wara li dan tal-aħħar kien irtira minħabba raġunijiet ta' saħħa, u b'hekk sar it-tielet Direttur Mużikali tal-Banda Santa Marija.</p>
<p>Illum, il-Banda tieħu sehem fil-marċi kollha tal-festa, inklużi l-marċ ta’ filgħodu u l-purċissjoni filgħaxija, li jakkumpanjaw l-istatwa ta' Santa Maria madwar ir-raħal u tilqagħha meta toħroġ mill-knisja billi ddoqq l-Innu antik ta’ <ref target="https://mt.wikipedia.org/wiki/Mro._Ġużeppi_Busuttil">Mro Ġużeppi Busuttil</ref>.</p>
<p>Huwa importanti li wieħed isemmi li s-Soċjetà kellha membru elett f'isimha fil-Kunsill Lokali ta' Ħ'Attard. Dan kien is-Sur <ref target="https://mt.wikipedia.org/wiki/Louis_Carabott">Louis Carabott</ref> li kien ġie elett flimkien ma’ sebgħa oħra, b’total ta’ 538 vot, li kien iktar mill-kwota ddikjarata ta’ 445 vot. Is-Sur Carabott kien l-ewwel membru tal-Kunsill Lokali li qatt ġie elett f’isem il-Banda, u b'hekk għamel suċċess kbir għall-persuni f'Ħ'Attard.</p>
<p>Fis-sena 1997, fuq talba ta’ xi membri matul il-Laqgħa Ġenerali Annwali, is-Soċjetà biddlet isimha għal dak uffiċjali tal-lum billi żiedet BANDA SANTA MARIJA sabiex issa l-Banda setgħet tkun magħrufa uffiċjalment bħala SOĊJETÀ MUŻIKALI LA STELLA LEVANTINA A.D. 1894, BANDA SANTA MARIJA A.D.1987. </p>
<p>L-isem uffiċjali tal-Banda sar dak ta' 'Banda Santa Marija' biex b'hekk ikollha l-isem sħiħ tal-Patruna maħbuba tagħha. Barra minn hekk, l-uniformi tal-istrixxa nbidlet minn blu ċar għal blu. Issa saret tradizzjoni li n-nies tal-lokal, flimkien ma’ nies minn irħula oħra flimkien mat-turisti, iżuru l-lokal b'mod speċjali f'lejlet il-festa sabiex ikunu jistgħu jattendu għall-Kunċert mogħti mill-Banda tas-Soċjetà Mużikali La Stella Levantina. Dan il-kunċert ikun fih mużika ta’ diversi ġeneri u dejjem jittella' bl-aktar mod professjonali possibbli. Il-marċi matul il-festa komplew jiżdiedu fil-popolarità tagħhom, iżda għadhom ikunu ċċelebrati b'mod modest taħt it-tmexxija tal-Kumitat Eżekuttiv.</p>
<p>Sa mill-2013, il-Banda La Stella Levantina bdiet ukoll tagħti s-servizzi tagħha fil-festa ta’ San Ġużepp fl-Imsida. Fl-2015, is-Surmast Joseph Chircop kien ħalla l-kariga, u warajh laħaq <ref target="https://mt.wikipedia.org/wiki/Mro_Ian_Mallia">Mro Ian Mallia</ref>. Barra minn hekk, huma komplew jaħdmu ħafna biex ikunu jistgħu jiċċelebraw il-125 Anniversarju b'diversi attivitajiet speċjali.</p>
</text></body></html>