<html><body><text id="wikipedia_mt_wikipedia_org__945.html" ns="0" revid="268170" sourceurl="https://mt.wikipedia.org/wiki/Italja" title="Italja" type="wikipedia">Italja
<p>L-<hi rend="bold">Italja</hi>, uffiċjalment magħrufa bħala r-Repubblika Taljana, hija pajjiż li jinsab fin-Nofsinhar tal-<ref target="https://mt.wikipedia.org/wiki/Ewropa">Ewropa</ref>. Il-fruntiera tal-Italja tmiss ma' fruntieri ta' pajjiżi Ewropej oħra, ngħidu aħna bħal <ref target="https://mt.wikipedia.org/wiki/Franza">Franza</ref>, l-<ref target="https://mt.wikipedia.org/wiki/Żvizzera">Iżvizzera</ref>, l-<ref target="https://mt.wikipedia.org/wiki/Awstrija">Awstrija</ref>, u s-<ref target="https://mt.wikipedia.org/wiki/Slovenja">Slovenja</ref> tul l-Alpi li jservu ta' fruntiera naturali. In-Nofsinhar ta' dan il-pajjiż ġej fil-forma ta' <ref target="https://mt.wikipedia.org/wiki/Peniżola">peniżola</ref>, dan għax din il-parti hija mdawra mill-<ref target="https://mt.wikipedia.org/wiki/Baħar_Mediterran">Baħar Mediterran</ref>. F'din il-parti tal-Italja wieħed jista' faċilment jilloka l-gżira maġġuri ta' <ref target="https://mt.wikipedia.org/wiki/Sqallija">Sqallija</ref>, il-gżira ta' <ref target="https://mt.wikipedia.org/wiki/Sardinja">Sardinja</ref> u l-izgħar stati indipendenti li huma fi ħdan ir-reġjun Taljan, li huma <ref target="https://mt.wikipedia.org/wiki/San_Marino">San Marino</ref> u l-belt tal-<ref target="https://mt.wikipedia.org/wiki/Vatikan">Vatikan</ref>. It-territorju Taljan ikopri xi 301,338 kilometru kwadru u huwa influwenzat direttament minn klima moderata u staġjonali. B'60.8 miljun abitant, l-Italja hija l-ħames l-iktar pajjiż ippopolat fl-Ewropa u għandha t-titlu tat-23 l-iktar pajjiż b'densità għolja fid-dinja. <ref target="https://mt.wikipedia.org/wiki/Ruma">Ruma</ref> hija l-ikbar belt u l-<ref target="https://mt.wikipedia.org/wiki/Belt_kapitali">belt kapitali</ref> tal-Italja.</p>
Storja
<p>Qabel l-1861, l-Italja ma kinitx <ref target="https://mt.wikipedia.org/wiki/Stat">stat</ref> unit. It-territorju kien magħmul minn grupp ta' stati indipendenti, li kienu kkmandati minn pajjiżi oħra (bħall-<ref target="https://mt.wikipedia.org/wiki/Awstrija">Awstrija</ref>, <ref target="https://mt.wikipedia.org/wiki/Franza">Franza</ref> u <ref target="https://mt.wikipedia.org/wiki/Spanja">Spanja</ref>). F'nofs is-seklu 19, il-<ref target="https://mt.wikipedia.org/wiki/Konti_ta'_Cavour">Konti ta' Cavour</ref> kien il-Kap tal-Gvern tal-"Istat ta' Sardinja". Dan ipperswada lill-Awstrijaċi li kienu qegħdin jgħixu fil-<ref target="https://mt.wikipedia.org/wiki/Lombardia">Lombardia</ref> u fil-<ref target="https://mt.wikipedia.org/wiki/Veneto">Veneto</ref> biex joħolqu l-istat tat-Tramuntana tal-Italja. Imbagħad stati oħra mill-Italja ċentrali u tan-Nofsinhar issieħbu mal-<ref target="https://mt.wikipedia.org/wiki/Piemonte">Piemonte</ref> sabiex ikun jista' jinħoloq stat akbar.</p>
<p>Fl-1860, <ref target="https://mt.wikipedia.org/wiki/Giuseppe_Garibaldi">Giuseppe Garibaldi</ref> rnexxielu jirbaħ il-gżira ta' Sqallija u wara ħafna ġiri madwar l-Ewropa, fl-1861, Garabaldi ħoloq ir-<ref target="https://mt.wikipedia.org/wiki/Renju_tal-Italja">Renju tal-Italja</ref>.<ref target="https://mt.wikipedia.org/wiki/Il-Paġna_prinċipali#cite_note-Encarta-2">[2]</ref> <ref target="https://mt.wikipedia.org/wiki/Vittorio_Emanuele_II">Vittorio Emanuele II</ref> sar ir-re tar-renju l-ġdid. Fl-1861, il-<ref target="https://mt.wikipedia.org/wiki/Lazio">Lazio</ref> u l-Veneto kienu għadhom mhux parti mill-Italja, għaliex kienu meqjusin bħala l-proprjetà tal-<ref target="https://mt.wikipedia.org/wiki/Papa">Papa</ref> li kien qiegħed jipproteġi lill-Awstrija bit-tarka tal-<ref target="https://mt.wikipedia.org/wiki/Kristjaneżmu">Kristjaneżmu</ref> għaliex il-Papa ma riedx ikun kompliċi fil-kunflitt li kellu jseħħ bejn dawn il-pajjiżi Nsara, jiġifieri l-Italja u l-Awstrija.</p>
<p>Il-Veneto sar parti mill-Italja fl-1866, eżattament wara gwerra qalila kontra l-imperu Awstrijak. Is-suldati Taljani ħadu l-Lazio fl-1870 mingħand il-<ref target="https://mt.wikipedia.org/wiki/Papa">Papa</ref>. Issa l-Italja kienet verament magħquda, u dan ma setax ikun possibbli li kieku ma kienx għal dawk il-bosta personaġġi li ħadu sehem f'din il-battalja għall-unità tal-Italja taħt l-istat ta' Piemonte.</p>
<p>L-Italja ħadet sehem f<ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref> bħala alleata tal-Gran Brittanja, Franza, u r-<ref target="https://mt.wikipedia.org/wiki/Russja">Russja</ref> kontra l-<ref target="https://mt.wikipedia.org/wiki/Poteri_Ċentrali">Poteri Ċentrali</ref>. Kważi l-ġlied kollu tal-Italja kien fuq il-fruntiera tal-Lvant, ħdejn l-Awstrija. Wara t-telfa ta' <ref target="https://mt.wikipedia.org/wiki/Caporetto">Caporetto</ref>, it-Taljani ħasbu li tilfu l-gwerra. Iżda, fl-1918, il-Poteri Ċentrali ċedew u l-Italja kisbet ir-reġjun ta' <hi rend="italic">Venezia Tridentina</hi> (Trentino u Alto Adige), li qabel kien tal-Awstrija.</p>
<p>Fl-1922, kien hemm gvern ġdid Taljan taħt <ref target="https://mt.wikipedia.org/wiki/Benito_Mussolini">Benito Mussolini</ref>, il-mexxej tal-<ref target="https://mt.wikipedia.org/wiki/Faxxiżmu">Faxxiżmu</ref> fl-Italja. Dan sar Kap tal-Gvern u <ref target="https://mt.wikipedia.org/wiki/Dittatur">dittatur</ref>, u sejjaħ lilu nnifsu "duce" - li tfisser "mexxej" bit-<ref target="https://mt.wikipedia.org/wiki/Lingwa_Taljana">Taljan</ref>. Sar ħabib tad-dittatur Ġermaniż <ref target="https://mt.wikipedia.org/wiki/Adolf_Hitler">Adolf Hitler</ref>, u daħal miegħu fit-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>. Italja daħlet fil-gwerra fl-1940 bħala alleata tal-<ref target="https://mt.wikipedia.org/wiki/Ġermanja">Ġermanja</ref> u l-<ref target="https://mt.wikipedia.org/wiki/Ġappun">Ġappun</ref> kontra Franza, il-Gran Brittanja, u r-Russja. Matul il-gwerra, l-Italja kkontrollat l-parti l-kbira tal-Baħar Mediterran.</p>
<p>Fil-25 ta' Lulju 1943, Mussolini tneħħa mill-Kunsill il-Kbir tal-Faxxiżmu, u fit-8 ta' Settembru 1943, <ref target="https://mt.wikipedia.org/wiki/Badoglio">Badoglio</ref> ddikjara li l-gwerra tal-Italja bħala alleata tal-Ġermanja kienet intemmet. L-Italja bdiet tiġġieled mal-alleati, li kienu Franza u r-Renju Unit, iżda s-suldati Taljani ma kinux jafu fuq min jisparaw. Fit-Tramuntana tal-Italja twaqqaf moviment jismu Resistenza biex jiġġieled kontra l-invażuri Ġermaniżi. Mussolini pprova jwaqqaf stat ieħor faxxista fit-Tramuntana tal-Italja, ir-Repubblika ta' <ref target="https://mt.wikipedia.org/wiki/Salò">Salò</ref>, imma dan falla. Fil-25 ta' April 25 1945, l-Italja saret ħielsa. L-istat sar repubblika fit-2 ta' Ġunju 1946, u għall-ewwel darba n-nisa setgħu jivvutaw. Il-poplu Taljan temm id-dinastija ta' <ref target="https://mt.wikipedia.org/wiki/Savoia">Savoia</ref> u adotta gvern repubblikan.</p>
<p>Fi Frar 1947, l-Italja ffirmat trattat ta' paċi mal-alleati u tilfet il-kolonji kollha u xi żoni territorjali (<ref target="https://mt.wikipedia.org/wiki/Istria">Istria</ref> u partijiet mid-Dalmazja). L-Italja ssieħbet fin-<ref target="https://mt.wikipedia.org/wiki/NATO">NATO</ref> u l-Komunità Ewropea (bħala membru fundatur), u saret waħda mill-akbar ekonomiji industrijali fid-dinja.</p>
<figure><caption>Ir-reġjun ta' Piemonte</caption></figure>
Ġeografija
<p>L-Italja hija peniżola, fis-sens li hija mdawra mill-baħar min-naħat kollha minbarra waħda (tat-Tramuntana tagħha). It-Tramuntana tal-Italja hija separata minn Franza, l-Iżvizzera, u l-Awstrija bil-katina ta' muntanji tal-<ref target="https://mt.wikipedia.org/wiki/Alpi">Alpi</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> <ref target="https://mt.wikipedia.org/wiki/Mont_Blanc">Mont Blanc</ref> (<hi rend="italic">Monte Bianco</hi> bit-Taljan jew <hi rend="italic">il-Muntanja l-Bajda</hi> bil-Malti), l-ogħla muntanja fl-Ewropa tal-Punent hija parti minn din il-katina.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-tieni katina ta' muntanji importanti fl-Italja hi dik tal-<ref target="https://mt.wikipedia.org/wiki/Appennini">Appennini</ref> li huma fl-Italja ċentrali u tan-Nofsinhar.</p>
<p>Il-belt kapitali tal-Italja hija <ref target="https://mt.wikipedia.org/wiki/Ruma">Ruma</ref>. Fost il-bliet importanti l-oħra fl-Italja insibu Torino, <ref target="https://mt.wikipedia.org/wiki/Firenze">Firenze</ref>, <ref target="https://mt.wikipedia.org/wiki/Napli">Napli</ref>, u <ref target="https://mt.wikipedia.org/wiki/Venezja">Venezja</ref>. Il-pajjiż għandu numru ta' gżejjer, l-akbar huma <ref target="https://mt.wikipedia.org/wiki/Sqallija">Sqallija</ref> u <ref target="https://mt.wikipedia.org/wiki/Sardinja">Sardinja</ref>,<ref target="https://mt.wikipedia.org/wiki/Il-Paġna_prinċipali#cite_note-Encarta-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> li jintlaħqu bil-vapur jew bl-<ref target="https://mt.wikipedia.org/wiki/Ajruplan">ajruplan</ref>.<ref target="https://mt.wikipedia.org/wiki/Il-Paġna_prinċipali#cite_note-Encarta-2">[2]</ref> Ix-xmara <ref target="https://mt.wikipedia.org/wiki/Po">Po</ref> hija meqjusa bħala l-itwal xmara fl-Italja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Ix-xmara <ref target="https://mt.wikipedia.org/wiki/Tevere">Tevere</ref> tgħaddi minn ġol-belt ta' Ruma. It-Tramuntana tal-Italja għandha wħud mill-akbar lagi fil-pajjiż, bħal-<ref target="https://mt.wikipedia.org/wiki/Lag_ta'_Garda">Lag ta' Garda</ref>, il-<ref target="https://mt.wikipedia.org/wiki/Lag_ta'_Como">Lag ta' Como</ref>, il-<ref target="https://mt.wikipedia.org/wiki/Lag_Maggiore">Lag Maggiore</ref> u l-<ref target="https://mt.wikipedia.org/wiki/Lag_Iseo">Lag Iseo</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Billi hija mdawra bil-baħar, l-Italja għandha kosta twila ħafna kilometri, li tattira lit-<ref target="https://mt.wikipedia.org/wiki/Turiżmu">turisti</ref> minn madwar id-dinja kollha.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> It-turisti jmorru l-Italja wkoll biex jaraw il-ħafna postijiet storiċi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Hemm żewġ pajjiżi żgħar ħafna ġewwa l-Italja. Dawn huma <ref target="https://mt.wikipedia.org/wiki/San_Marino">San Marino</ref>, li hija mdawra mit-Tramuntana tal-Italja, u l-<ref target="https://mt.wikipedia.org/wiki/Vatikan">Vatikan</ref>, li jinsab ġewwa l-belt kapitali ta' Ruma.</p>
Nies u kultura
<figure><caption><ref target="https://mt.wikipedia.org/wiki/Isola_del_Liri">Isola del Liri</ref>, <ref target="https://mt.wikipedia.org/wiki/Wied_il-Latini">Wied il-Latini</ref></caption></figure><p>Il-<ref target="https://mt.wikipedia.org/wiki/Popolazzjoni">popolazzjoni</ref> tal-Italja tammonta għal ftit aktar minn sittin miljun ruħ.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Madwar 2.7 miljun ruħ minnhom jgħixu f'Ruma<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> u 1.3 miljun ruħ jgħixu f'<ref target="https://mt.wikipedia.org/wiki/Milan">Milan</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Wieħed jista' jqis lill-Italja bħala kompletament Kattolika Kristjana infatti ftit huma dawk in-nies li għandhom twemmin ta' natura differenti.</p>
<p>L-ilsien uffiċjali tal-Italja huwa t-Taljan però f'xi żoni żgħar wieħed jista' saħansitra jisma' l-Ġermaniż, is-Sloven jew il-<ref target="https://mt.wikipedia.org/wiki/Lingwa_Franċiża">Franċiż</ref>. Xi nies jitkellmu wkoll lingwi bħall-Isqalli u s-Sardu, li huma simili ħafna għat-Taljan, allura jistgħu jitqiesu bħala żewġ <ref target="https://mt.wikipedia.org/wiki/Djalett">djaletti</ref> li ġew mnissla mill-ilsien Taljan. Il-poplu Taljan hu parzjalment imnissel mir-<ref target="https://mt.wikipedia.org/wiki/Imperu_Ruman">Rumani</ref> antiki. L-Italja għandha l-aktar <ref target="https://mt.wikipedia.org/wiki/Sit_ta’_Wirt_Dinji">Siti ta' Wirt Dinji</ref> minn kull nazzjon ieħor fid-dinja flimkien maċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Dawn is-siti huma kulturalment importanti u ta' valur universali straordinarju skont il-<ref target="https://mt.wikipedia.org/wiki/UNESCO">UNESCO</ref>. Madwar 60% tax-xogħlijiet ta<ref target="https://mt.wikipedia.org/wiki/L-Arti">l-arti</ref> tad-dinja kollha jinsabu fl-Italja. L-Italja hija wkoll produttur kbir tal-<ref target="https://mt.wikipedia.org/wiki/Inbid">inbid</ref>. Fl-2005 ipproduċiet aktar minn ħames miljun tunnellata metrika.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Ekonomija u trasport
<p>L-Italja għandha sistema moderna ta' għajnuna soċjali. Is-suq tax-xogħol huwa relattivament b'saħħtu, b'ħafna barranin, speċjalment mir-<ref target="https://mt.wikipedia.org/wiki/Rumanija">Rumanija</ref>, jaħdmu fl-Italja fejn il-pagi huma ħafna ogħla. Iżda seta' kien hemm ħafna iktar ħaddiema fis-suq billi l-irġiel u n-nisa jirtiraw fl-età ta' 57 sena. Ir-rata tal-qgħad hija relattivament għolja, 8,2%.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Is-soċjetà moderna tal-Italja hija mibnija fuq is-self u issa l-pajjiż għandu dejn katastrofiku ta' 120% tal-PDG totali tal-pajjiż.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>In-network ferrovjarju ​​fl-Italja jammonta għal 16,627 kilometru (10,331 mil), is-17 l-itwal fid-dinja. Il-ferroviji li huma ta' veloċità għolja jinkludu l-ferroviji tal-klassi ETR li jivvjaġġaw bit-300 kilometru fis-siegħa.</p>
<figure><caption>Il-President tar-Repubblika tal-Italja Sergio Mattarella</caption></figure>
Politika
<p>Il-Kap tal-Istat huwa <ref target="https://mt.wikipedia.org/wiki/Sergio_Mattarella">Sergio Mattarella</ref>, li l-kompitu tiegħu beda fit-3 ta' Frar 2015 u jintemm fl-2022 (il-President tar-Repubblika jibqa' għal seba' snin). Mattarella huwa t-tnax-il President tar-Repubblika Taljana u kien preċedut minn <ref target="https://mt.wikipedia.org/wiki/Giorgio_Napolitano">Giorgio Napolitano</ref>. L-ewwel president kien <ref target="https://mt.wikipedia.org/wiki/Enrico_De_Nicola">Enrico De Nicola</ref> u llum il-ġurnata l-Kap tal-Gvern huwa <ref target="https://mt.wikipedia.org/wiki/Mario_Draghi">Mario Draghi</ref>. L-Italja kienet waħda mill-ewwel membri tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> u fl-2002, flimkien ma' ħdax-il pajjiż Ewropew ieħor bidlet il-munita tagħha u bdiet tuża l-<ref target="https://mt.wikipedia.org/wiki/Ewro">ewro</ref> bħala l-munita uffiċjali tagħha. Qabel kienet tintuża l-<ref target="https://mt.wikipedia.org/wiki/Lira_Taljana">lira Taljana</ref>, li kienet bdiet tintuża fl-1861.</p>
Reliġjon

<p>Ħafna nies fl-Italja huma <ref target="https://mt.wikipedia.org/wiki/Knisja_Kattolika">Kattoliċi</ref>, iżda l-Knisja Kattolika ma għadhiex uffiċjalment ir-<ref target="https://mt.wikipedia.org/wiki/Reliġjon">reliġjon</ref> tal-istat. 87.8% tal-poplu jgħidu li huma Kattoliċi<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> filwaqt li madwar terz biss jgħidu li huma membri attivi (36.8%). Hemm ukoll gruppi ta' Kristjani oħra fl-Italja: aktar minn 700,000 huma <ref target="https://mt.wikipedia.org/wiki/Knisja_Ortodossa_tal-Lvant">Insara Ortodossi tal-Lvant</ref>. 180,000 minnhom jappartjenu għall-Knisja Ortodossa Griega.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>550,000 huma <ref target="https://mt.wikipedia.org/wiki/Pentekostaliżmu">Pentekostali</ref> u <ref target="https://mt.wikipedia.org/wiki/Evangelikaliżmu">Evangelikali</ref> (0.8%), 236,000 <ref target="https://mt.wikipedia.org/wiki/Xhieda_ta'_Jehovah">Xhieda ta' Jehovah</ref> (0.4%)<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>, 30,000 <ref target="https://mt.wikipedia.org/wiki/Waldensjani">Waldensjani</ref><ref target="https://mt.wikipedia.org/wiki/Il-Paġna_prinċipali#cite_note-21">[21]</ref>, 25,000 <ref target="https://mt.wikipedia.org/wiki/Knisjs_Nisranija_avventista_tas-seba'_jum">Avventisti</ref>, 22,000 <ref target="https://mt.wikipedia.org/wiki/Mormoni">Mormoni</ref>, 20,000 <ref target="https://mt.wikipedia.org/wiki/Battisti">Battisti</ref>, sebat elef <ref target="https://mt.wikipedia.org/wiki/Luterani">Luterani</ref>, erbat elef <ref target="https://mt.wikipedia.org/wiki/Metodisti">Metodisti</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> L-eqdem minoranza reliġjuża fil-pajjiżl hija l-komunità <ref target="https://mt.wikipedia.org/wiki/Ġudaiżmu">Lhudija</ref>. Għandha madwar 45,000 ruħ u ma għadhiex l-akbar grupp mhux Nisrani. Hemm madwar 825,000 <ref target="https://mt.wikipedia.org/wiki/Iżlam">Musulman</ref> li jgħixu fl-Italja, u ħafna minnhom huma emigranti (1.4% tal-popolazzjoni totali) u 50,000 biss huma ċittadini Taljani.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Barra minn hekk, hemm xi ħamsin elf <ref target="https://mt.wikipedia.org/wiki/Buddiżmu">Buddist</ref> kif ukoll 70,000 <ref target="https://mt.wikipedia.org/wiki/Induiżmu">Indù</ref> fl-Italja.</p>
Reġjuni
<p>L-Italja hija maqsuma f'għoxrin reġjun (<hi rend="italic">Regione</hi> bit-Taljan) u kull reġjun huwa maqsum f'provinċji.</p>
<p>Mill-għoxrin reġjun differenti, ħamsa minnhom għandhom status speċjali u huma msejħa <hi rend="italic">awtonomi</hi>. Dan ifisser li dawn jistgħu jagħmlu ċerti liġijiet lokali aktar faċilment. Dawn ir-reġjuni huma mmarkati b'<ref target="https://mt.wikipedia.org/wiki/Asterisk">asterisk</ref> (*) hawn taħt.</p>
<figure><caption>Venezja</caption></figure>



Ħoloq esterni


<list type="unordered"><item><ref target="http://www.italia.it/en">Sit Uffiċjali Taljan</ref></item></list>
</text></body></html>