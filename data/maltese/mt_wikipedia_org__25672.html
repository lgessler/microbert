<html><body><text id="wikipedia_mt_wikipedia_org__25672.html" ns="0" revid="274119" sourceurl="https://mt.wikipedia.org/wiki/Assisi" title="Assisi" type="wikipedia">Assisi
<p><hi rend="bold">Assisi</hi> ([asˈsiːzi]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>; mil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Asisium</hi>) hija belt u komun tal-<ref target="https://mt.wikipedia.org/wiki/Italja">Italja</ref> fil-Provinċja ta' <ref target="https://mt.wikipedia.org/wiki/Perugia">Perugia</ref> fir-Reġjun tal-<ref target="https://mt.wikipedia.org/wiki/Umbria">Umbria</ref>, fuq in-naħa tal-Majjistral ta' Monte Subasio, b'popolazzjoni ta' 28,391 ruħ.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>B'mod ġenerali titqies bħala l-post fejn twieled il-poeta Latin <ref target="https://mt.wikipedia.org/wiki/Properzju">Properzju</ref>, li twieled lejn l-50-45 Q.K. Hija l-post fejn twieled <ref target="https://mt.wikipedia.org/wiki/San_Franġisk_t'Assisi">San Franġisk</ref>, patrun tal-Italja li stabbilixxa l-ordni reliġjuża Franġiskana fl-1208, u fejn twieldet <ref target="https://mt.wikipedia.org/wiki/Santa_Klara">Santa Klara</ref> (<hi rend="italic">Chiara d'Offreducci</hi>), il-fundatriċi tal-Ordni tas-Sorijiet Klarissi li ffurmaw wara mewta. Fis-seklu 19, f'Assisi twieled ukoll <ref target="https://mt.wikipedia.org/wiki/San_Gabriel_tad-Duluri">San Gabriel tad-Duluri/tal-Addolorata</ref> (<hi rend="italic">Francesco Possenti</hi>).</p>
Ġeografija fiżika
Territorju
<p>Il-belt ta' Assisi tinsab fuq in-naħa tal-Majjistral ta' Monte Subasio, f'altitudni ħarira ogħla mill-kumplament tal-widien fit-Tramuntana tal-Umbria, u qiegħda xi 26 kilometru fix-Xlokk minn Perugia.</p>
Klima
<p>It-territorju tal-komun ta' Assisi fih partijiet bil-pjanura, partijiet bl-għoljiet u partijiet muntanjużi għalkemm mhux daqshekk għoljin. Il-belt, bis-saħħa tal-pożizzjoni fejn tinsab fuq għolja li tħares fuq il-widien kbar tal-Umbria, tgawdi klima pjaċevoli, imma ta' tranżizzjoni bejn iż-żona tal-pjanura fil-Punent u ż-żona iktar muntanjuża fil-Lvant. Is-sjuf ikunu sħan, iżda mhux b'wisq riħ isfel, u x-xtiewi inġenerali ma jkunux wisq kiefra. Madankollu, karatteristika tax-xitwa hija li l-kesħa kultant tinħass iktar ixxoqq l-għadam, minħabba r-riħ kiesaħ tat-Tramuntana li jonfoħ miż-żona muntanjuża ta' Monte Subasio. Xi darba jew darbtejn fis-sena tagħmel il-borra, iżda minħabba l-pożizzjoni kennija tal-belt, ma tantx tinżel bi kwantitajiet kbar. Fir-rebbiegħa u fil-ħarifa tinżel il-biċċa l-kbira tax-xita li tinżel matul is-sena.</p>
<p>Iż-żoni tat-territorju tal-komun qrib il-pjanura, min-naħa l-oħra, ikollhom klima bi sjuf ftit iktar sħan meta mqabbla mal-belt, u xi drabi x-xemx tinħass taħraq sew minħabba li jkun hemm iktar umdità, filwaqt li fil-ħarifa u fix-xitwa meta jinzerta bnazzi, spiss jifforma ċ-ċpar li ġieli jdum il-ġurnata kollha.</p>
<p>Fix-xitwa, ikun hemm il-ġlata kemm fil-belt, kif ukoll fil-widien tal-madwar, b'temperaturi li mal-lejl jinżlu sew taħt iż-żero gradi. It-territorju fit-Tramuntana tal-belt, lejn l-inħawi tal-komuni ta' <ref target="https://mt.wikipedia.org/wiki/Nocera_Umbra">Nocera Umbra</ref>, <ref target="https://mt.wikipedia.org/wiki/Gualdo_Tadino">Gualdo Tadino</ref> u <ref target="https://mt.wikipedia.org/wiki/Valfabbrica">Valfabbrica</ref>, fih għoljiet u żoni muntanjużi baxxi, u għalhekk il-klima tkun simili għal dik tal-muntanji, bi sjuf mhux wisq sħan u li s-soltu jkunu biż-żiffa, filwaqt li x-xtiewi kultant ikunu kesħin ferm b'ħafna borra meta r-riħ mill-Grigal ikun jaqbel.</p>
Storja
Mit-twaqqif sal-invażjoni tal-Barbari
<figure><caption>Xogħol intaljat tal-veduta panoramika ta' Assisi</caption></figure>
<p>L-iktar fdalijiet antiki li nstabu f'Assisi jmorru lura għal żmien in-<ref target="https://mt.wikipedia.org/wiki/Neolitiku">Neolitiċi</ref>.</p>
<p>Madankollu, il-biċċa l-kbira tal-fdalijiet arkeoloġiċi li nstabu jindikaw li Assisi oriġinat minn villaġġ żgħir li kienu jgħixu fih l-Umbri fis-sekli IX-VIII Q.K. Mill-fdalijiet ħareġ ċar li l-Umbri kellhom relazzjonijiet kummerċjali importanti mal-<ref target="https://mt.wikipedia.org/wiki/Etruski">Etruski</ref> li kienu jgħixu fil-qrib, fix-xatt tal-Punent tax-xmara <ref target="https://mt.wikipedia.org/wiki/Tevere">Tevere</ref>, minkejja li kellhom <ref target="https://mt.wikipedia.org/wiki/Lingwa">lingwa</ref> u <ref target="https://mt.wikipedia.org/wiki/Kultura">kultura</ref> differenti għalkollox.</p>
<p>Fis-sena 295 Q.K., fil-battalja ta' Sentino, ir-<ref target="https://mt.wikipedia.org/wiki/Rumani">Rumani</ref> imponew id-dominju tagħhom b'mod definittiv anke fl-Italja Ċentrali. Il-belt ingħatat l-isem ta' <hi rend="italic">Asisium</hi> u ġiet imsebbħa b'diversi <ref target="https://mt.wikipedia.org/wiki/Monument">monumenti</ref> mill-bidu tat-tieni seklu Q.K. Fis-sena 89 Q.K. saret <hi rend="italic">municipium</hi> u kienet ċentru ekonomiku u soċjali importanti tal-<ref target="https://mt.wikipedia.org/wiki/Imperu_Ruman">Imperu Ruman</ref>. L-isem għandu oriġini ta' qabel żmien il-<ref target="https://mt.wikipedia.org/wiki/Latini">Latini</ref>, u għalkemm l-<ref target="https://mt.wikipedia.org/wiki/Etimoloġija">etimoloġija</ref> mhix ċerta, jiġi interpretat b'żewġ modi. Jew <hi rend="italic">Belt il-<ref target="https://mt.wikipedia.org/wiki/Bies">bies</ref></hi> jew <hi rend="italic">Belt l-<ref target="https://mt.wikipedia.org/wiki/Astun">astun</ref></hi>, jew inkella mil-latin <hi rend="italic">ossa</hi> jiġifieri <hi rend="italic">torrent</hi> jew <hi rend="italic">ħamla</hi> b'referenza ċara għax-xmara <ref target="https://mt.wikipedia.org/wiki/Assino">Assino</ref>. Matul is-seklu III, bis-saħħa ta' għemil <ref target="https://mt.wikipedia.org/wiki/San_Rufino">San Rufino</ref>, <ref target="https://mt.wikipedia.org/wiki/Isqof">isqof</ref> u martri, jibda jinxtered il-<ref target="https://mt.wikipedia.org/wiki/Kristjaneżmu">Kristjaneżmu</ref>.</p>
<p>Bil-waqgħa tal-Imperu Ruman, Assisi wkoll għaddiet miż-żminijiet kiebja tal-invażjonijiet tal-<ref target="https://mt.wikipedia.org/wiki/Barbari">Barbari</ref>, u fis-sena 545, il-<ref target="https://mt.wikipedia.org/wiki/Goti">Goti</ref> ta' Totila serqulha ħafna mir-rikkezzi tagħha. Ftit wara nħakmet mill-<ref target="https://mt.wikipedia.org/wiki/Biżantini">Biżantini</ref>, imbagħad ftit wara fis-sena 568 għaddiet taħt id-dominju tal-<ref target="https://mt.wikipedia.org/wiki/Longobardi">Longobardi</ref> u ġiet annessa mad-Dukat ta' <ref target="https://mt.wikipedia.org/wiki/Spoleto">Spoleto</ref> sal-bidu tas-seklu XII.</p>
Mill-epoka komunali sar-Rinaxximent
<figure><caption>San Franġisk t'Assisi ta' <ref target="https://mt.wikipedia.org/wiki/Cimabue">Cimabue</ref></caption></figure>
<p>Wara perjodu ta' gwerer, fl-1174 Assisi għaddiet minn assedju u nħakmet minn <ref target="https://mt.wikipedia.org/wiki/Federico_Barbarossa">Federico Barbarossa</ref>, li ta r-riedni tal-belt lid-Duka Konrad ta' <ref target="https://mt.wikipedia.org/wiki/Lützen">Lützen</ref>, magħruf ukoll bħala Konrad ta' <ref target="https://mt.wikipedia.org/wiki/Urslingen">Urslingen</ref>. Assisi ingħatat dimensjoni imperjali, iżda diversi rvelli tal-popolin fl-1198 wasslu malajr għall-epoka komunali, wara perjodu ta' kunflitti interni u gwerer mal-belt ta' Perugia. Bejn l-1181 u l-1182, f'Assisi jitwieled Franġisk – iben <ref target="https://mt.wikipedia.org/wiki/Pietro_di_Bernardone">Pietro di Bernardone</ref> u <ref target="https://mt.wikipedia.org/wiki/Pica_de_Bourlemont">Pica de Bourlemont</ref> – li sar qaddis magħruf mad-dinja kollha.</p>
<p>Fl-1198 il-poplu ta' Assisi, xeba' jissaporti l-prepotenzi tad-Duka ta' Lützen, u rribella kontrih u sakemm ġie mkeċċi. Lejn l-aħħar tal-ewwel nofs tas-seklu 13, il-belt ta' Assisi taħt il-<ref target="https://mt.wikipedia.org/wiki/Gwelfi">Gwelfi</ref> għaddiet minn għadd ta' assedji min-naħa tat-truppi tas-Saraċini u tat-Tartari li kienu jagħmlu parti mill-eżerċtu kbir ta' <ref target="https://mt.wikipedia.org/wiki/Federiku_II_ta'_Svevia">Federiku II</ref>. It-truppi imperjali qerdu kemm-il darba l-kontea tal-madwar, iżda l-belt bis-saħħa tal-milizji tagħha u l-kariżma ta' Santa Klara rnexxielha tirreżisti. Fis-snin ta' wara, Assisi għaddiet minn taħt ir-riedni tal-Gwelfi u tal-Gibellini. Imbagħad il-belt għaddiet taħt id-dominju tal-<ref target="https://mt.wikipedia.org/wiki/Knisja_Kattolika">Knisja</ref>, ta' Perugia, ta' <ref target="https://mt.wikipedia.org/wiki/Gian_Galeazzo_Visconti">Gian Galeazzo Visconti</ref>, tal-familja <ref target="https://mt.wikipedia.org/wiki/Montefeltro">Montefeltro</ref>, ta' <ref target="https://mt.wikipedia.org/wiki/Braccio_Fortebraccio_da_Montone">Braccio Fortebraccio da Montone</ref>, sad-dominju ta' <ref target="https://mt.wikipedia.org/wiki/Francesco_Sforza">Francesco Sforza</ref>.</p>
<p>F'Novembru 1442, Assisi taħt id-difiża ta' <ref target="https://mt.wikipedia.org/wiki/Alessandro_Sforza">Alessandro Sforza</ref>, għaddiet mill-assedju min-naħa tat-truppi kkmandati minn <ref target="https://mt.wikipedia.org/wiki/Piccinino">Piccinino</ref>. Wara ħafna jiem li fihom it-truppi tal-assedju ma rnexxielhomx jgħaddu lil hinn mis-swar madwar il-belt, bis-saħħa tal-għajnuna ta' qassis traditur, fl-aħħar irnexxielhom jaslu sal-qalba tal-belt. Assisi ġiet devastata bil-kbir u serqulha diversi rikkezzi, iżda Piccinino kien kontra r-rieda ta' dawk li riedu jeqirdu il-belt għalkollox u rrifjuta 15,000 fjorin li offrewlu minn Perugia.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-fazzjonijiet marbuta mal-familji <ref target="https://mt.wikipedia.org/wiki/Nepis">Nepis</ref> u <ref target="https://mt.wikipedia.org/wiki/Fiumi">Fiumi</ref> baqgħu jitqabdu sas-seklu XVI sa meta l-Umbria għaddiet taħt it-tmexxija tal-<ref target="https://mt.wikipedia.org/wiki/Papa_Pawlu_III">Papa Pawlu III</ref> u l-belt ta' Assisi gawdiet perjodu ta' paċi u ta' trankwillità.</p>
Mill-epoka moderna sa dik kontemporanja
<figure><caption>Piazza del Comune, Assisi</caption></figure>
<p>Mill-bidu tas-<ref target="https://mt.wikipedia.org/wiki/Seklu_XVII">seklu XVII</ref>, bis-saħħa tat-twaqqif tal-akkademji u tal-istituzzjonijiet edukattivi, reġgħet qabdet ġmielha l-attività kulturali sa ma ġiet interrotta mill-perjodu tal-gwerer ta' Napuljun fl-1799, meta t-truppi <ref target="https://mt.wikipedia.org/wiki/Franza">Franċiżi</ref> mmexxija minn <ref target="https://mt.wikipedia.org/wiki/Napuljun_Bonaparte">Napuljun Bonaparte</ref> serqu diversi opri tal-arti mill-belt.</p>
<p>Fl-1860, b'unanimità, saret tifforma parti mill-Istat Taljan. L-<ref target="https://mt.wikipedia.org/wiki/Unifikazzjoni">unifikazzjoni</ref> wasslet biex il-belt kulma jmur tinfetaħ iktar, bis-saħħa wkoll tal-kostruzzjoni tal-linji tal-<ref target="https://mt.wikipedia.org/wiki/Ferrovija">ferrovija</ref>. Permezz tas-sejbien mill-ġdid tal-katavri ta' San Franġisk fl-1818 u ta' Santa Klara fl-1850, Assisi saret destinazzjoni ewlenija tal-<ref target="https://mt.wikipedia.org/wiki/Pellegrinaġġ">pellegrinaġġi</ref>, u t-turiżmu reliġjuż għen biex l-ekonomija lokali tqum fuq saqajha u tikber.</p>
<p>Waqt it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, wara t-8 ta' Settembru 1943 u l-perjodu tal-okkupazzjoni tal-<ref target="https://mt.wikipedia.org/wiki/Ġermanja">Ġermaniżi</ref>, Assisi ġiet miżgħuda bir-<ref target="https://mt.wikipedia.org/wiki/Refuġjati">refuġjati</ref>, u fosthom kien hemm madwar 300 li kienu <ref target="https://mt.wikipedia.org/wiki/Lhud">Lhud</ref>. L-isqof monsinjur <ref target="https://mt.wikipedia.org/wiki/Giuseppe_Placido_Nicolini">Giuseppe Placido Nicolini</ref> – bl-għajnuna tas-segretarju tiegħu, <ref target="https://mt.wikipedia.org/wiki/Don_Aldo_Brunacci">don Aldo Brunacci</ref>, u tal-gwardjan tal-Kunvent ta' San Damjan, il-patri <ref target="https://mt.wikipedia.org/wiki/Rufino_Niccacci">Rufino Niccacci</ref> – ittrasforma l-belt ta' Assisi f'wieħed miċ-ċentri ewlenin tar-reżistenza ċivili Taljana kontra l-<ref target="https://mt.wikipedia.org/wiki/Olokawst">Olokawst</ref>. Il-Lhud, libsin taparsi ta' qassisin u sorijiet, moħbija taħt l-art u fil-kantini, jew qalb ir-refuġjati, b'dokumenti ffalsifikati, jirnexxielhom jibqgħu refuġjati f'Assisi, bis-saħħa tas-solidarjetà kbira mhux biss tal-belt iżda tar-reġjun kollu tal-Umbria.</p>
<p>Fost ir-refuġjati kien hemm nisa, tfal, anzjani u morda li kollha kienu jeħtieġu l-indukrar u l-għajnuna għall-bżonnijiet bażiċi ta' kuljum. Giet organizzata saħansitra skola fejn it-tfal Lhud setgħu jitgħallmu r-reliġjon tagħhom. Bis-saħħa tal-kompliċità tal-kurunell Ġermaniż <ref target="https://mt.wikipedia.org/wiki/Valentin_Müller">Valentin Müller</ref>, li ddikjara li l-belt ta' Assisi kienet żona franka ta' sptar, l-ebda wieħed mil-Lhud ma ġie ddeportat.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-isqof Giuseppe Placido Nicolini, don Aldo Brunacci u l-patri Rufino Niccacci, wara l-gwerra ngħataw ġieħ bl-unuri bħala ġusti fost in-nazzjonijiet mill-<ref target="https://mt.wikipedia.org/wiki/Istitut_Yad_Vashem">Istitut Yad Vashem</ref> ta' <ref target="https://mt.wikipedia.org/wiki/Ġerusalemm">Ġerusalemm</ref>, flimkien ma' Luigi u Trento Brizi li fiċ-ċokon tal-ħanut tat-tifkiriet turistiċi tagħhom ħdejn Pjazza Santa Klara, għenu fl-istampar ta' ħafna dokumenti tal-identità ffalsifikati.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-1985 il film <hi rend="italic">Assisi Underground</hi> ta' <ref target="https://mt.wikipedia.org/wiki/Alexander_Ramati">Alexander Ramati</ref> jirrakkonta l-ġrajjiet u l-protagonisti ta' dak iż-żmien. Fl-2004, Assisi ngħatat il-Medalja tad-Deheb ta' Valur Ċivili għall-impenn ċivili li kienet uriet il-popolazzjoni kollha. Il-belt ta' Assisi hija ġemellata ma' <ref target="https://mt.wikipedia.org/wiki/Bethlehem">Bethlehem</ref>, <ref target="https://mt.wikipedia.org/wiki/Santiago_de_Compostela">Santiago de Compostela</ref>, <ref target="https://mt.wikipedia.org/wiki/Wadowice">Wadowice</ref> u <ref target="https://mt.wikipedia.org/wiki/San_Francisco">San Francisco</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p><p>

Is-27 ta' Ottobru 1987, fuq stedina tal-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref>, ir-rappreżentanti prinċipali tar-reliġjonijiet fid-dinja ltaqgħu f'Assisi biex jitolbu f'isem San Franġisk, <hi rend="italic">profeta tal-paċi</hi> kif kien iddefinih il-Papa stess.</p><figure><caption>Tabella tat-triq kif tasal qrib il-belt ta' Assisi</caption></figure>
Sit ta' Wirt Dinji
<p>Fis-sena 2000 il-belt ta' Assisi, il-<ref target="https://mt.wikipedia.org/wiki/Bażilika_Papali_ta'_San_Franġisk">Bażilika Papali ta' San Franġisk</ref>, dik ta' Santa Marija tal-Anġli u siti Franġiskani oħra madwar il-belt, imxerrdin ma' kważi t-territorju kollu tal-komun, ġew iddikjarati bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> mill-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Il-belt ta' Assisi tqieset li għandha valur universali straordinarju peress li kienet punt ta' riferiment fundamentali għall-iżvilupp tal-<ref target="https://mt.wikipedia.org/wiki/Arti">arti</ref> u tal-<ref target="https://mt.wikipedia.org/wiki/Arkitettura">arkitettura</ref> Taljana u <ref target="https://mt.wikipedia.org/wiki/Ewropa">Ewropea</ref>. Dan bis-saħħa l-iktar tal-assoċjazzjoni tagħha max-xogħlijiet tal-artisti <ref target="https://mt.wikipedia.org/wiki/Medjuevu">Medjevali</ref> l-kbar u l-kapulavuri tagħhom fosthom dawk ta' Cimabue, <ref target="https://mt.wikipedia.org/wiki/Pietro_Lorenzetti">Pietro Lorenzetti</ref>, <ref target="https://mt.wikipedia.org/wiki/Simone_Martini">Simone Martini</ref> u <ref target="https://mt.wikipedia.org/wiki/Giotto">Giotto</ref>. </p>
<figure><caption>Il-Bażilika ta' Assisi</caption></figure>
<p>L-iskrizzjoni tal-belt fil-lista tas-Siti ta' Wirt Dinji tal-UNESCO saret abbażi ta' saħansitra ħames kriterji tal-għażla li huma: il-kriterju (i) "Rappreżentazzjoni ta' kapulavur frott il-kreattività tal-bniedem", il-kriterju (ii) "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ", il-kriterju (iii) "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet", il-kriterju (iv) "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem", u l-kriterju (vi) "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".</p>
</text></body></html>