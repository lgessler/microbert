<html><body><text id="wikipedia_mt_wikipedia_org__10797.html" ns="0" revid="272689" sourceurl="https://mt.wikipedia.org/wiki/Ashley_Young" title="Ashley Young" type="wikipedia">Ashley Young
<p><hi rend="bold">Ashley Simon Young</hi> (twieled fid-9 ta' Lulju 1985) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li jilgħab ma' <ref target="https://mt.wikipedia.org/wiki/Aston_Villa_FC">Aston Villa</ref>.</p>
Karriera
Watford
<p>Ta' tmintax-il sena iddebutta mal-ewwel tim ta' <ref target="https://mt.wikipedia.org/wiki/Watford_FC">Watford</ref> taħt <ref target="https://mt.wikipedia.org/wiki/Ray_Lewington">Ray Lewington</ref> f'Settembru tal-2003, fejn skorja kontra <ref target="https://mt.wikipedia.org/wiki/Millwall_FC">Millwall</ref> wara li kien daħal bħala sostitut.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Matul dak l-istaġun għamel ħames dehriet oħra minn fuq il-bank tas-sostituti, fejn skorja tliet gowls. Young spikka aktar fl-istaġun 2004–05 fejn lagħab 34 logħba ma' Watford fil-ġlieda tagħhom biex ikomplu jilgħabu fiċ-<ref target="https://mt.wikipedia.org/wiki/Football_League_Championship">Championship</ref>. Minkejja li ma sabx ix-xibka f'ebda okkażjoni, hu assista numru ta' gowls. Il-prestazzjonijiet tiegħu f'dak l-istaġun rawh jiġi vvutat mill-klabb bħala l-Plejer Żagħżugħ tas-Sena.</p>
<p>Taħt <ref target="https://mt.wikipedia.org/wiki/Aidy_Boothroyd">Aidy Boothroyd</ref>, matul l-istaġun 2005–06, Young ingħata rwol ġdid bħala attakkant. Young beda 41 logħba tal-kampjonat, fejn skorja 15-il darba, bit-tim jispiċċa promoss fil-<ref target="https://mt.wikipedia.org/wiki/Premier_League">Premier League</ref>.</p>
<p>L-esperjenza ta' Young fil-<ref target="https://mt.wikipedia.org/wiki/Premier_League_2006–07">Premier League 2006–07</ref> bdiet tajjeb, fejn skorja tliet gowls, fosthom gowl fl-aħħar minuta kontra <ref target="https://mt.wikipedia.org/wiki/Fulham_FC">Fulham</ref>. Fis-suq tat-trasferimenti ta' Jannar tal-2007, tliet klabbs offrew somma ta' <ref target="https://mt.wikipedia.org/wiki/Lira_sterlina">£</ref>5 miljun għas-servizzi tal-plejer ta' taħt il-21 sena. Watford irrifjutaw dawn l-offerti, u anki offerta oħra ta' £7 miljun minn klabb mhux magħruf.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Offerta ikbar ta' madwar £10 miljun minn <ref target="https://mt.wikipedia.org/wiki/West_Ham_United_FC">West Ham United</ref> ġiet aċċettata, però, Young irrifjutaha minħabba li ma riedx jingħaqad ma' tim fejn ir-relegazzjoni kienet xi ħaġa li jridu jaffaċċjaw kull sena.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Aston Villa
<figure><caption>Young qabel il-konfront kontra <ref target="https://mt.wikipedia.org/wiki/Fimleikafélag_Hafnarfjarðar">FH</ref> ta' Awwissu 2008, validu għat-<ref target="https://mt.wikipedia.org/wiki/Tazza_UEFA">Tazza UEFA</ref>.</caption></figure>
<p>Nhar it-18 ta' Jannar, <ref target="https://mt.wikipedia.org/wiki/Aston_Villa_FC">Aston Villa</ref> għamlu offerta ta' £8 miljun (somma li kellha titla' għal £9.75 miljun wara ċerti klawżoli), offerta li ġiet aċċetta. Jumejn wara, il-kowċ ta' Aston Villa <ref target="https://mt.wikipedia.org/wiki/Martin_O'Neill">Martin O'Neill</ref> ikkonferma li l-plejer qabel li jingħaqad mal-klabb. Young għamel it-testijiet mediċi nhar il-21 ta' Jannar u l-uffiċjalità tal-ingaġġ tal-plejer waslet fit-23 ta' Jannar 2007.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fil-31 ta' Jannar, hu mmarka d-debutt tiegħu għal Villa b'gowl ġewwa <ref target="https://mt.wikipedia.org/wiki/St_James'_Park">St James' Park</ref> kontra <ref target="https://mt.wikipedia.org/wiki/Newcastle_United_FC">Newcastle United</ref>, minkejja li Villa ħarġu telliefa 3–1. L-<ref target="https://mt.wikipedia.org/wiki/Premier_League_2007–08">istaġun 2007–08</ref> kien wieħed tajjeb għal Young, fejn irċieva diversi drabi l-unur tal-Plejer tal-Partita. Il-forma tajba tiegħu kienet premjata b'sejħa mat-tim nazzjonali. Matul dan l-istaġun, Young spiċċa t-tieni wara <ref target="https://mt.wikipedia.org/wiki/Cesc_Fàbregas">Cesc Fàbregas</ref> fin-numru ta' assists provduti, b'Young jagħmel 17-il wieħed.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Young ġie mniżżel fit-Tim tas-Sena tal-Premier League, fejn barra l-gowlkiper ta' <ref target="https://mt.wikipedia.org/wiki/Portsmouth_FC">Portsmouth</ref> <ref target="https://mt.wikipedia.org/wiki/David_James">David James</ref>, hu kien l-uniku plejer li ma kienx ġej mill-hekk imsejħa "L-Ikbar Erbgħa" (<ref target="https://mt.wikipedia.org/wiki/Chelsea_FC">Chelsea</ref>, <ref target="https://mt.wikipedia.org/wiki/Arsenal_FC">Arsenal</ref>, <ref target="https://mt.wikipedia.org/wiki/Liverpool_FC">Liverpool</ref> u <ref target="https://mt.wikipedia.org/wiki/Manchester_United_FC">Manchester United</ref>)</p>
<p>Il-bidu tajjeb għall-<ref target="https://mt.wikipedia.org/wiki/Premier_League_2008–09">istaġun 2008–09</ref> rah jieħu l-unur tal-Plejer tax-Xahar ta' Settembru. Fl-4 ta' Novembru 2008, Young iffirma kuntratt ġdid ta' erba' snin li se jżommu mal-klabb sal-2012.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-istaġun intemm fuq nota pożittiva għal Young hekk kif ġie ivvutat bħala l-<ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena</ref> skont il-PFA, u għat-tieni sena konsekuttiva sab post fit-Tim tas-Sena tal-PFA.</p>
<p>Fl-<ref target="https://mt.wikipedia.org/wiki/Premier_League_2010–11">istaġun 2010–11</ref> Young ġie maħtur bħala <ref target="https://mt.wikipedia.org/wiki/Kaptan_(futbol)">viċi-kaptan</ref> tal-iskwadra u beda jiġi skjerat f'pożizzjoni iktar ċentrali wara l-attakkant. L-ewwel gowl tal-istaġun wasal minn frikik dirett kontra <ref target="https://mt.wikipedia.org/wiki/Bolton_Wanderers_FC">Bolton Wanderers</ref> fit-18 ta' Settembru 2010. Is-sena ntemmet b'disa' gowls u 14-il assist f'39 partita għal Villa f'kull kompetizzjoni.</p>
Manchester United
<p>Nhar it-23 ta' Ġunju 2011, Young kompla t-trasferiment tiegħu ma' Manchester United, fejn wara li kompla t-testijiet mediċi ffirma kuntratt ta' ħames għal somma mhux magħrufa.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> L-ewwel gowls mal-klabb waslu fir-rebħa ta' 8–2 fuq <ref target="https://mt.wikipedia.org/wiki/Arsenal_FC">Arsenal</ref> nhar it-28 ta' Awwissu.</p>
Internazzjonali
<p>Wara prestazzjonijiet eklatanti ma' Watford matul l-istaġun 2005–06 li tawh post qalb it-tim ta' taħt il-21 sena tal-Ingilterra, nhar il-31 ta' Awwissu 2007, <ref target="https://mt.wikipedia.org/wiki/Steve_McClaren">Steve McClaren</ref> sejjaħ lil Young mat-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">tim nazzjonali tal-kbar tal-Ingilterra</ref> għaż-żewġ partiti mill-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">fażi ta' kwalifikazzjoni</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref> kontra r-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iżrael">Iżrael</ref>. Fis-16 ta' Novembru 2007, Young finalment iddebutta bil-flokk Ingliż meta daħal bħala sostitut f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>.</p>
<p>Nhar it-12 ta' Ottubru 2010, Young beda l-ewwel logħba tiegħu mal-ewwel ħdax għall-Ingilterra kontra l-<ref target="https://mt.wikipedia.org/wiki/Tim_nazzjonali_tal-futbol_tal-Montenegro">Montenengro</ref>, valida għall-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2012">kwalifikazzjoni għall-Kampjonati Ewropej 2012</ref>. Hu skorja l-ewwel gowl internazzjonali f'logħba ta' ħbiberija kontra d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> fid-9 ta' Frar 2011 ġewwa <ref target="https://mt.wikipedia.org/wiki/Kopenħagen">Kopenħagen</ref>, gowl li ta r-rebħa lill-Ingilterra 2–1. It-tieni gowl tiegħu wasal kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref> fl-4 ta' Ġunju 2011, fil-pari ta' 2–2. </p>
Statistika tal-karriera
Klabb
<p><hi rend="italic">Statistika korretta sat-23 ta' Ġunju 2011</hi></p>





Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>