<html><body><text id="wikipedia_mt_wikipedia_org__2509.html" ns="0" revid="268667" sourceurl="https://mt.wikipedia.org/wiki/Apollo_(divinit%C3%A0)" title="Apollo (divinità)" type="wikipedia">Apollo (divinità)<p>

Fil-<ref target="https://mt.wikipedia.org/wiki/Mitoloġija_Griega">mitoloġija Griega</ref> Apollo, magħruf ukoll bħala Deljan (laqam li ġej minn <ref target="https://mt.wikipedia.org/wiki/Delos">Delos</ref>, il-gżira li twieled fuqha), huwa iben <ref target="https://mt.wikipedia.org/wiki/Żeus">Żeus</ref> u Leto, it-tifla ta' <ref target="https://mt.wikipedia.org/wiki/Titan">Titan</ref>.  Skont il-leġġenda <ref target="https://mt.wikipedia.org/wiki/Omeru">Omerika</ref>, Apollo kien alla tal-profezija u ġieli ta d-don tal-profezija lill-mortali li kien iħobb. Waħda minn dawn kienet il-prinċipessa Trojjana <ref target="https://mt.wikipedia.org/wiki/Cassandra">Cassandra</ref>. L-iktar oraklu importanti tiegħu hu dak ta' <ref target="https://mt.wikipedia.org/wiki/Delfi">Delfi</ref>. </p><figure><caption>Nicolas Régnier, "Apollo"</caption></figure>
<p>Mużiċista prim, Apollo kien ipaxxi lill-allat bid-daqq tal-lira. Kien magħruf ukoll bħala qawwas prim u bħala atleta - l-ewwel wieħed li rebaħ il-<ref target="https://mt.wikipedia.org/wiki/Logħob_Olimpiku">Logħob Olimpiku</ref>. Oħtu t-tewmija, <ref target="https://mt.wikipedia.org/wiki/Artemis">Artemis</ref>, kienet il-gwardjana tax-xebbiet, waqt li hu kien iħares il-ġuvintur. Minbarra dan, jingħad li Apollo kien anke l-alla ta' l-<ref target="https://mt.wikipedia.org/wiki/Agrikoltura">agrikoltura</ref>, tal-merħliet, tad-dawl u tal-verità. Ġieli ġie mfixkel ma' <ref target="https://mt.wikipedia.org/wiki/Eljos">Eljos</ref>, l-alla tax-<ref target="https://mt.wikipedia.org/wiki/Xemx">xemx</ref>, u oħtu ma' <ref target="https://mt.wikipedia.org/wiki/Selene">Selene</ref>, l-alla tal-<ref target="https://mt.wikipedia.org/wiki/Qamar">qamar</ref>.  Kien hu li għallem lill-mortali l-arti tal-fejqan. Frott is-sbuħija fiżika tiegħu, Apollo ġie rraffigurat fl-<ref target="https://mt.wikipedia.org/wiki/Arti">arti</ref> antika iktar minn kull divintà oħra. L-iktar li tpenġa hu bħala żagħżugħ sabiħ, kważi dejjem bla leħja, u b'lira jew b'qaws f'idejh.</p>
</text></body></html>