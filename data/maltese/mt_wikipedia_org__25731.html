<html><body><text id="wikipedia_mt_wikipedia_org__25731.html" ns="0" revid="261373" sourceurl="https://mt.wikipedia.org/wiki/Lessiku" title="Lessiku" type="wikipedia">Lessiku<p>Il-<hi rend="bold">lessiku</hi> huwa l-vokabolarju ta’ persuna, ta’ <ref target="https://mt.wikipedia.org/wiki/Lingwa">lingwa</ref> jew ta’ fergħa ta’ għarfien (eż. l-għarfien nawtiku jew <ref target="https://mt.wikipedia.org/wiki/Mediċina">mediku</ref>). Fil-<ref target="https://mt.wikipedia.org/wiki/Lingwistika">lingwistika</ref>, il-lessiku huwa inventarju ta’ lessemi ta’ lingwa. Il-kelma lessiku ġejja mill-kelma <ref target="https://mt.wikipedia.org/wiki/Greċja">Griega</ref> λεξικόν (<hi rend="italic">lexikon</hi>), li ġejja minn λεξικός (<hi rend="italic">lexikos</hi>) li tfisser “tal-kliem jew għall-kliem”.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>It-teoriji lingwistiċi ġeneralment iqisu li l-lingwi umani fihom żewġ partijiet: il-lessiku, li essenzjalment huwa katalogu tal-kelmiet ta’ lingwa; u l-<ref target="https://mt.wikipedia.org/wiki/Grammatika">grammatika</ref>, jiġifieri sistema ta’ regoli li jippermettu li l-kelmiet jintużaw fi frażi jew f’sentenza u jagħmlu sens. Il-lessiku jitqies li jinkludi wkoll morfemi mehmuża, li ma jistgħux jintużaw waħedhom bħall-kelmiet (eż. il-biċċa l-kbira tal-affissi).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> F’xi analiżijiet, il-kliem kompost u ċerti klassijiet ta’ espressjonijiet idjomatiċi u kollokazzjonijiet oħra jitqiesu wkoll bħala parti mil-lessiku. Id-<ref target="https://mt.wikipedia.org/wiki/Dizzjunarju">dizzjunarji</ref> jirrappreżentaw tentattivi ta’ elenkar, f’ordni alfabetika, tal-lessiku ta’ lingwa partikolari; madankollu, is-soltu l-morfemi mehmuża ma jiġux inklużi.</p>
Daqs u organizzazzjoni
<p>Lessiku jkun magħmul minn lessemi. Il-lessemi mhumiex elementi atomiċi iżda fihom komponenti <ref target="https://mt.wikipedia.org/wiki/Fonoloġija">fonoloġiċi</ref> u <ref target="https://mt.wikipedia.org/wiki/Morfoloġija">morfoloġiċi</ref>. Meta jiġi deskritt lessiku, is-soltu jintuża approċċ ġenerali b’deskrizzjoni minima. Sabiex jiġi deskritt id-daqs ta’ lessiku, il-lessemi jiġu miġbura flimkien f’lemmi. Lemma hija grupp ta’ lessemi ġġenerati mill-morfoloġija tal-inflettiva. Il-lemmi jiġu rrappreżentati fid-dizzjunarji b’kelmiet prinċipali (spiss b’tipa grassa) li jelenkaw id-diversi forom tal-lessemi u kwalunkwe forma irregolari, peress li wieħed ikollu jitgħallem dawn il-forom irregolari biex ikun jista’ juża l-lessemi b’mod korrett. Il-lessemi li jiġu derivati minn kellma permezz tal-morfoloġija derivattiva jitqiesu bħala lemmi ġodda. Il-lessiku jiġi organizzat ukoll skont kategoriji miftuħa jew magħluqa. Il-kategoriji magħluqa, bħad-determinaturi jew il-pronomi, qajla jingħataw lessemi ġodda; il-funzjoni tagħhom hija primarjament <ref target="https://mt.wikipedia.org/wiki/Sintassi">sintattika</ref>. Il-kategoriji miftuħa, bħan-nomi u l-verbi, ikollhom mekkaniżmi ta’ ġenerazzjoni attivi ħafna u l-lessemi tagħhom ikunu iktar semantiċi.</p>
Lessikalizzazzjoni u mekkaniżmi oħra fil-lessiku
<p>Rwol ċentrali tal-lessiku huwa id-dokumentazzjoni ta’ normi u ta’ konvenzjonijiet stabbiliti. Il-lessikalizzazzjoni huwa l-proċess li bih kelmiet ġodda, li jkunu jintużaw komunement, jidħlu fil-lessiku. Peress li l-lessikalizzazzjoni<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> tista’ timmodifika l-lessemi fonoloġikament u morfoloġikament, huwa possibbli li sors etimoloġiku uniku jiddaħħal f’lessiku wieħed b’żewġ forom jew iktar. Dawn il-pari spiss ikunu qrib xulxin semantikament. Żewġ eżempji huma “sistemiku” <hi rend="italic">vs</hi> “sistematiku” u “impjega” <hi rend="italic">vs “</hi>implika”.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-mekkaniżmi, li ma jeskludux lil xulxin, huma<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>:</p>
<list type="unordered"><item>L-Innovazzjoni<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>; il-ħolqien ippjanat ta’ għeruq ġodda (sikwit fuq skala kbira), bħas-<hi rend="italic">slang</hi> jew it-taħdit informali.</item>
<item>Is-self ta’ kliem barrani.</item>
<item>Il-ħolqien ta’ kliem kompost; it-twaħħid ta’ żewġ lessemi f’kelma waħda.</item>
<item>L-abbrevjazzjoni ta’ kliem kompost.</item>
<item>L-akronimi; it-taqsira tal-kliem kompost billi jintużaw l-ewwel ittri, bħal <ref target="https://mt.wikipedia.org/wiki/NASA">NASA</ref> u <ref target="https://mt.wikipedia.org/wiki/Laser">laser</ref> (minn “LASER”).</item>
<item>L-inflezzjoni; bidla morfoloġika ma’ kategorija, bħan-numru jew it-temp.</item>
<item>Id-derivazzjoni; bidla morfoloġika li tirriżulta f’bidla ta’ kategorija.</item>
<item>L-agglutinazzjoni; it-twaħħid ta’ morfemi f’kelma waħda.</item></list>
Neoloġiżmi (kelmiet ġodda)
<p>In-neoloġiżmi huma kandidati ġodda biex isiru lessemi, li jekk jintużaw komunement tul iż-żmien, isiru parti mil-lessiku ta’ lingwa. In-neoloġiżmi ħafna drabi jiġu introdotti mit-tfal li jipproduċu forom ħżiena bi żball.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Sorsi komuni oħra huma s-<hi rend="italic">slang</hi> u r-reklamar.</p>
Neoloġiżmi li jżommu l-ħoss tas-sors estern tagħhom
<p>Jeżistu żewġ tipi ta’ self minn sorsi esterni (neoloġiżmi bbażati fuq sorsi esterni based on external sources) li jżommu l-ħoss tas-sors estern tagħhom, jiġifieri lingwa barranija:</p>
<list type="unordered"><item>Is-self li juża lessemi mil-lingwa sors għall-ħolqien ta’ neoloġiżmi (magħruf bħala neoloġizzazzjoni): kliem minn lingwa barranija li ma jinbidilx ortografikament, kliem minn lingwa barranija li jinbidel ortografikament, u kliem misluf.</item>
<item>Is-self li juża lessemi mil-lingwa fil-mira għall-ħolqien ta’ neoloġiżmi: it-tqabbil fonosemantiku, it-tqabbil fonetiku semantiċizzat u t-tqabbil fonetiku.</item></list>
Kliem minn lingwa barranija li jinbidel jew li ma jinbidilx ortografikament u kliem misluf
<p>Dawn li ġejjin huma eżempji tal-espansjoni lessikali esterna li jużaw lessemi mil-lingwa sors għall-ħolqien ta’ neoloġiżmi, elenkati f’ordni mill-iktar xebħ fonetiku għal-lessema oriġinali fil-lingwa sors (l-ewwel eżempju) sa l-inqas xebħ fonetiku (l-aħħar eżempju)<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref>:</p>
<list type="unordered"><item>Kliem minn lingwa barranija li ma jinbidilx ortografikament (bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>: <hi rend="italic">Gastwort</hi>; litteralment “kelma mistiedna”) u li ma jiġix assimilat.</item>
<item>Kliem minn lingwa barranija li jinbidel ortografikament (bil-Ġermaniż: <hi rend="italic">Fremdwort</hi>, litteralment “kelma barranija”), eż. adattament fonetiku.</item>
<item>Kliem misluf (bil-Ġermaniż: <hi rend="italic">Lehnwort</hi>) li jiġi assimilat għalkollox, eż. adattament morfemiku.</item></list>
Tqabbil fonosemantiku, tqabbil fonetiku semantiċizzat u tqabbil fonetiku
<p>Dawn li ġejjin huma eżempji tal-espansjoni lessikali esterna u interna fl-istess ħin li jużaw lessemi mil-lingwa fil-mira għall-ħolqien ta’ neoloġiżmi iżda li xorta jibqgħu jixbħu l-ħoss tal-lessemi fil-lingwa sors<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref>:</p>
<list type="unordered"><item>Tqabbil fonosemantiku: il-lessemi mil-lingwa fil-mira jkunu oriġinarjament simili għal-lessemi tal-lingwa sors kemm fonetikament kif ukoll semantikament.</item>
<item>Tqabbil fonetiku semantiċizzat: il-lessemi mil-lingwa fil-mira jkunu oriġinarjament simili għal-lessemi tal-lingwa sors fonetikament, u ma tantx semantikament.</item>
<item>Tqabbil fonetiku: il-lessemi mil-lingwa fil-mira jkunu oriġinarjament simili għal-lessemi tal-lingwa sors fonetikament iżda mhux semantikament.</item></list>
Rwol tal-morfoloġija
<p>Mekkaniżmu ieħor jinvolvi l-ġenerazzjoni ta’ lessemi bit-twaħħid ta’ morfemi ma’ lessemi oħra skont ir-regoli ta’ lingwa. Pereżempju, is-suffiss “-abbli” s-soltu jiżdied mal-verbi tranżittivi, eż. “paragunabbli” (“paraguna” + “-abbli” bir-regola tat-twaqqigħ tal-vokali a meta tinzerta l-istess bħall-bidu tas-suffiss), iżda mhux għall-verbi tranżittivi kollha, eż. “bekabbli” (“beka” + “abbli” bir-regola tat-taqqigħ tal-vokali a meta tinzerta l-istess bħall-bidu tas-suffiss) mhux tajba u titqies bħala żball.</p>
Ħolqien ta’ kliem kompost
<p>Kelma komposta hija lessema magħmula minn diversi lessemi stabbiliti, li semantikament ma tkunx is-somma tas-semantika ta’ dawk il-kostitwenti. Il-kliem kompost jista’ jiġi interpretat permezz ta’ <ref target="https://mt.wikipedia.org/wiki/Analoġija">analoġija</ref>, permezz tas-sens komun, u l-iktar permezz tal-kuntest.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> Il-kliem kompost jista’ jkollu strutturi morfoloġiċi sempliċi jew kumplessi. Is-soltu l-parti ta’ quddiem tal-kelma jew ir-ras ikollha bżonn tinfletti biex ikun hemm qbil. Il-ħolqien ta’ kliem kompost jista’ jirriżulta f’lessemi ta’ proporzjon kbir wisq. Dan jiġi kkumpensat minn mekkaniżmi li jnaqqsu t-tul tal-kliem. Dan l-aħħar intwera li fenomenu simili jseħħ fil-<ref target="https://mt.wikipedia.org/wiki/Midja_soċjali">media soċjali</ref> wkoll meta jintużaw <hi rend="italic">hashtags</hi> (jiġifieri s-simbolu #) komposti biex jinħolqu hashtags itwal li xi kultant ikunu iktar popolari mill-hashtags kostitwenti individwali li jiffurmaw il-hashtag komposta.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-ħolqien ta’ kliem kompost huwa l-iktar strateġija komuni biex jiġu ffurmati kelmiet ġodda mil-lingwa għall-oħra.</p>
Mekkaniżmi dijakroniċi
<p>Il-lingwistika storika komparattiva tistudja l-evoluzzjonijiet tal-lingwi u tagħti ħarsa dijakronika lejn il-lessiku. L-evoluzzjoni tal-lessiċi f’lingwi differenti sseħħ permezz ta’ mekkaniżmu parallel. Tul iż-żmien, il-forzi storiċi jsawru l-lessiku, jagħmluha iktar faċli biex dak li jkun jitgħallmu, u spiss joħolqu l-illużjoni li hemm regolarità kbira fil-lingwa.</p>
<p>Dawn huma xi eżempji ta’ mekkaniżmi dijakroniċi differenti:</p>
<list type="unordered"><item>L-assimilazzjoni fonoloġika: il-modifika tal-kliem misluf biex jaqbel b’mod iktar effettiv mal-istruttura tal-ħoss ta’ lingwa oħra. Madankollu, jekk kelma mislufa tinstema’ wisq “barranija”, jista’ jagħti l-każ li r-regoli dwar l-inflezzjoni jew id-derivazzjoni ma jkunux jistgħu jittrasformawha.</item>
<item>L-analoġija: kelmiet ġodda jiġu sottoposti għar-regoli dwar l-inflezzjoni jew id-derivazzjoni li jkunu analogi għal dawk ta’ kelmiet bi struttura tal-ħoss li tkun simili.</item>
<item>L-enfasi: il-modifika tal-<ref target="https://mt.wikipedia.org/wiki/Aċċent">aċċent</ref> jew l-enfasi tal-kelmiet.</item>
<item>Il-metafora: forma ta’ estensjoni semantika.</item></list>
Lessiku tat-tieni lingwa
<p>It-terminu “lessiku” ġeneralment jintuża fil-kuntest ta’ lingwa waħda. Għaldaqstant, wieħed ġeneralment jaħseb li l-kelliema multilingwi jkollhom diversi lessiċi. Il-kelliema ta’ varjanti lingwistiċi (pereżempju tal-<ref target="https://mt.wikipedia.org/wiki/Lingwa_Portugiża">Portugiż</ref> <ref target="https://mt.wikipedia.org/wiki/Ewropa">Ewropew</ref> u tal-Portugiż tal-<ref target="https://mt.wikipedia.org/wiki/Brażil">Brażil</ref>) jistgħu jitqiesu li għandu lessiku wieħed. Għalhekk, <hi rend="italic">cash dispenser</hi> (<ref target="https://mt.wikipedia.org/wiki/Lingwa_Ingliża">Ingliż</ref> Brittaniku) u <hi rend="italic">automatic teller machine</hi> jew <hi rend="italic">ATM</hi> (Ingliż <ref target="https://mt.wikipedia.org/wiki/Stati_Uniti">Amerikan</ref>) ikunu mifhuma kemm mill-kelliema tal-Ingliż Brittaniku kif ukoll minn dawk tal-Ingliż Amerikan, minkejja li kull grupp juża <ref target="https://mt.wikipedia.org/wiki/Djalett">djaletti</ref> differenti.</p>
<p>Meta l-<ref target="https://mt.wikipedia.org/wiki/Lingwist">lingwisti</ref> jistudjaw lessiku, jikkunsidraw pereżempju x’jikkostitwixxi kelma, ir-relazzjoni bejn kelma u kunċett, l-aċċess lessikali u n-nuqqas ta’ aċċess lessikali, l-intersezzjoni tal-fonoloġija, tas-sintassi u tat-tifsira f’kelma, ir-relazzjoni bejn il-morfoloġija u l-kelma, l-istruttura tal-vokabolarju f’lingwa partikolari, l-użu tal-lingwa, l-akkwiżizzjoni tal-lingwa, l-istorja u l-evoluzzjoni tal-kliem (<ref target="https://mt.wikipedia.org/wiki/Etimoloġija">etimoloġija</ref>), u r-relazzjonijiet bejn il-kliem li spiss jiġu studjati fi ħdan il-<ref target="https://mt.wikipedia.org/wiki/Filosofija">filosofija</ref> tal-lingwa.</p>
<p>Fil-psikolingwistika, fin-newrolingwistika u fil-lingwistika komputazzjonali, ġew proposti diversi mudelli ta’ kif il-lessiċi jiġu organizzati u kif il-kliem jista’ jinsilet.</p>
</text></body></html>