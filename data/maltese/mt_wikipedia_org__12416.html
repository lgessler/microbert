<html><body><text id="wikipedia_mt_wikipedia_org__12416.html" ns="0" revid="260818" sourceurl="https://mt.wikipedia.org/wiki/Maurits_Cornelis_Escher" title="Maurits Cornelis Escher" type="wikipedia">Maurits Cornelis Escher<p>.</p>
<figure><caption>M.C. Escher, awtoritratt, 1929</caption></figure>
<p><hi rend="bold">Maurits Cornelis Escher</hi> (<ref target="https://mt.wikipedia.org/wiki/Leeuwarden">Leeuwarden</ref>, <ref target="https://mt.wikipedia.org/wiki/17_ta'_Ġunju">17 ta' Ġunju</ref> <ref target="https://mt.wikipedia.org/wiki/1898">1898</ref> – <ref target="https://mt.wikipedia.org/wiki/Laren">Laren</ref>, <ref target="https://mt.wikipedia.org/wiki/27_ta'_Marzu">27 ta' Marzu</ref> <ref target="https://mt.wikipedia.org/wiki/1972">1972</ref>), is-soltu magħruf bħala <hi rend="bold">M.C. Escher</hi> (IPA 'ɛsjər), kien <ref target="https://mt.wikipedia.org/wiki/Arti_grafika">artista grafiku</ref> <ref target="https://mt.wikipedia.org/wiki/Olanda">Olandiż</ref>. Magħruf għall-inċiżjonijiet fl-<ref target="https://mt.wikipedia.org/wiki/Injam">injam</ref>, il-<ref target="https://mt.wikipedia.org/wiki/Litografija">litografiji</ref> u l-<ref target="https://mt.wikipedia.org/wiki/Mezzotint">mezzitinti</ref> tiegħu sikwit ispirati mill-<ref target="https://mt.wikipedia.org/wiki/Matematika">matematika</ref>. Dawn jirrappreżentaw kostruzzjonijet impossibbli, esplorazzjonijiet tal-infinità, <ref target="https://mt.wikipedia.org/wiki/Arkitettura">arkitettura</ref> u tessellaturi.</p>
Bijografija
<p>Maurits Cornelis, jew "Mauk" kif kien imlaqqam,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> twieled <ref target="https://mt.wikipedia.org/wiki/Leeuwarden">Leeuwarden</ref>, il-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>. Kien l-iżgħar tifel ta' inġinier idrawliku George Arnold Escher u t-tieni mara tiegħu, Sara Gleichman. Kien tifel marradi, u meta kellu seba’ snin beda jmur skola speċjali u weħel l-eżami tat-tieni sena.<ref target="https://mt.wikipedia.org/wiki/Il-Paġna_prinċipali#cite_note-sundial-2">[2]</ref> Fl-1903, il-familja marret togħqod <ref target="https://mt.wikipedia.org/wiki/Arnhem">Arnhem</ref> fejn kien jitgħallem is-sengħa ta' mastrudaxxa u jdoqq il-pjanu sakemm kellu tlettax-il sena.</p>
<p>Mill-1903 sal-1918 kien jattendi l-iskola primarja u sekondarja. Minkejja li bbrilla fid-disinn, il-marki tiegħu fis-suġġetti l-oħra kienu s-soltu baxxi. Fl-1919, Escher daħal fl-iSkola tal-Arkitettura u Arti Dekorattiva ta' Haarlem. Għal xi żmien studja l-<ref target="https://mt.wikipedia.org/wiki/Arkitettura">arkitettura</ref>, imma weħel f'xi suġġetti (daqsxejn minħabba infezzjoni persistenti fil-ġilda) u qaleb għall-Arti Dekorattiva.<ref target="https://mt.wikipedia.org/wiki/Il-Paġna_prinċipali#cite_note-sundial-2">[2]</ref> Hawn studja taħt Samuel Jessurun de Mesquita, li baqa' ħabib miegħu għal ħafna snin. Fl-1922 Escher ħalla l-iskola, wara li kien kiseb esperjenza fid-disinn u s-sengħa tal-inċiżjoni fl-injam.</p>
<p>Fl-1922, li kienet sena importanti f'ħajtu, Escher ivvjaġġa mal-<ref target="https://mt.wikipedia.org/wiki/Italja">Italja</ref> (<ref target="https://mt.wikipedia.org/wiki/Firenze">Firenze</ref>, <ref target="https://mt.wikipedia.org/wiki/San_Gimignano">San Gimignano</ref>, <ref target="https://mt.wikipedia.org/wiki/Volterra">Volterra</ref>, <ref target="https://mt.wikipedia.org/wiki/Siena">Siena</ref>) u ma' <ref target="https://mt.wikipedia.org/wiki/Spanja">Spanja</ref> (<ref target="https://mt.wikipedia.org/wiki/Madrid">Madrid</ref>, <ref target="https://mt.wikipedia.org/wiki/Toledo,_Spain">Toledo</ref>, <ref target="https://mt.wikipedia.org/wiki/Granada">Granada</ref>). Il-kampanja Taljana u l-<ref target="https://mt.wikipedia.org/wiki/Alhambra">Alhambra</ref>, kastell Moresk tas-seklu erbatax f’Granada, Spanja, impressjonawh ħafna. Sal-1935, Escher, flimkien ma' sħabu, artisti, oħra, kien jitlaq kull Rebbiegħa għal vjaġġ ta' xahrejn fl-muntanji ta' Abruzzi, l-Campania, <ref target="https://mt.wikipedia.org/wiki/Sqallija">Sqallija</ref>, Corsica u <ref target="https://mt.wikipedia.org/wiki/Malta">Malta</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> minn fejn kien jiġbor l-impressjonijiet u jagħmel disinji. L-Italja ltaqa’ ma' Jetta Umiker, u żżewiġha fl-1924. Il-koppja żagħżugħa marret togħqod <ref target="https://mt.wikipedia.org/wiki/Ruma">Ruma</ref> u baqgħu hemm sal-1935, meta ma setgħux jissaportu iżjed il-klima politika taħt <ref target="https://mt.wikipedia.org/wiki/Benito_Mussolini">Mussolini</ref>. Binhom, Giorgio Arnaldo Escher, imsemmi għal missieru twieled Ruma. Il-familja imbagħad marru joqgħodu <ref target="https://mt.wikipedia.org/wiki/Château-d'Œx">Château-d'Œx</ref>, l-i<ref target="https://mt.wikipedia.org/wiki/Żvizzera">Żvizzera</ref> fejn qagħdu sentejn.</p>
<p>Escher, li kienu jogħġbuh ħafna l-veduti Taljani li kienu għalih ta' inspirazzjoni qawwija, ma kien xejn kuntent l-i<ref target="https://mt.wikipedia.org/wiki/Żvizzera">Żvizzera</ref>, u għalhekk fl-1937, il-familja reġgħu ġarru u marru jogħqodu Ukkel, belt żgħira qrib <ref target="https://mt.wikipedia.org/wiki/Brussell">Brussell</ref>, il-<ref target="https://mt.wikipedia.org/wiki/Belġju">Belġju</ref>. It-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> ġegħlithom jerġgħu iġorru għal <ref target="https://mt.wikipedia.org/wiki/Baarn">Baarn</ref>, il-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>, fejn Escher baqa jgħix sal-1970. Il-parti l-kbira tad-disinji l-iżjed magħrufin ta' Escher ġejjin minn dan iż-żmien. It-temp, x'aktarx imsaħħab, kiesaħ u bix-xita tal-<ref target="https://mt.wikipedia.org/wiki/Olanda">Olanda</ref> ħallih jiffoka b'intensità kbira fuq ix-xogħlijiet tiegħu u kien biss matul l-1962, meta għamel xi operazzjonijiet, li ma ħoloqx xbihat ġodda.</p>
<p>Fl-1970, Escher mar jogħqod fid-dar Rosa-Spier, Laren, dar għall-artisti anzjani fejn kellu studju. Miet hemmhekk fis-27 ta' Marzu 1972, fl-età ta' 73 sena.</p>
Xogħlijiet
<figure><caption><hi rend="italic">Idejn ipinġu</hi>, 1948</caption></figure>
<p>L-ewwel stampa ta' Escher ta' realtà impossibbli kienet <hi rend="italic">Natura mejta u triq</hi>, 1937. L-espressjoni artistika tiegħu ma ħalaqhiex direttament minn osservazzjonijiet u vjaġġi f'pajjiżi oħra imma minn xbihat ġejjin minn moħħu. Fost l-eżempji l-oħra magħrufin sewwa tax-xogħol tiegħu insibu <hi rend="italic">Idejn ipinġu</hi>, xogħol li fih naraw żewġ idejn, waħda tpinġi lill-oħra; <hi rend="italic">Sema u ilma</hi>, li fih jilgħab bid-dawl u d-dell biex jisfuma l-isfond tal-ilma wara l-ħut f'xbihat ta' għasafar bl-isfond tas-sema; u <hi rend="italic">Telgħin u niżlin</hi>, fejn ringieli ta' nies jitilgħu u jinżlu taraġ f'ħolqa infinita, fuq bini li mhux possibbli li jimbena imma possibbli li jitpinġa permezz ta' stramberiji fil-perċezzjoni u l-prospettiva.</p>
<p>Ħadem primarjament fil-vejikli tal-litografija u l-inċiżjoni fl-injam, għalkemm il-ftit mezzitinti li wettaq huma meqjusa bħala kapolavuri ta' din it-teknika. Fl-arti grafika tiegħu juri relazzjonijiet matematiċi bejn forom, figuri u spazju. Barra minn hekk, esplora figuri mħabblin flimkien bl-użu tal-iswed u abjad biex jenfasizzaw d-dimensjonijiet differenti. Integrati fl-istampi tiegħu insibu riflessi fil-mera ta' koni, sferi, kubi, ċrieki u spirali.</p>
<p>Barra d-disinji tal-veduti u n-natura fl-ewwel snin tiegħu, pinġa wkoll insetti, li dehru sikwit fil-ħidma tiegħu ta' aktar tard. L-ewwel xogħol artistiku, li tlesta fl-1922, dehru tmient irjus umani maqsuma fi pjani differenti. Wara, madwar 1924, tilef l-interess fil-"qsim regolari" tal-pjani, u dar għat-tpinġija tal-veduti fl-<ref target="https://mt.wikipedia.org/wiki/Italja">Italja</ref> b'prospettivi irregolari li m’humiex possibbli fil-forma naturali.</p>
<figure><caption><hi rend="italic">Relattività</hi>, 1953</caption></figure>
<p>Għalkemm Escher ma kellux taħriġ matematiku — il-komprensjoni tiegħu tal-matematika kienet fil-parti kbira viżiva u intuwittiva— il-ħidma ta' Escher kellha komponent matematiku qawwi, u aktar minn ftit mid-dinjiet li pinġa huma mibnija madwar oġġetti impossibbli bħall-<ref target="https://mt.wikipedia.org/wiki/Kubu_ta'_Necker">kubu ta' Necker</ref> u t-<ref target="https://mt.wikipedia.org/wiki/Trijanglu_ta'_Penrose">trijanglu ta' Penrose</ref>. Ħafna mix-xogħlijiet ta' Escher użaw kisjiet bil-madum ripetuti imsejħin tessellaturi. Ix-xogħol artistiku ta' Escher jintogħġob partikularment mill-<ref target="https://mt.wikipedia.org/wiki/Matematika">mathematiċi</ref> u <ref target="https://mt.wikipedia.org/wiki/Xjenza">xjenzati</ref>, li japprezzaw l-użu ta' poliedri u tagħwiġ ġeometriku. Per eżempju, fil-<hi rend="italic">Gravità</hi>, fkieren multi-lwien jittawlu minn wara dodekaedru stellat.</p>
<p>L-influwenza matematika fil-ħidma tiegħu bdiet tidher madwar 1936, meta kien jivvjaġġa fil-<ref target="https://mt.wikipedia.org/wiki/Mediterran">Mediterran</ref> mal-<hi rend="italic">Adria Shipping Company</hi>. Beda partikularment jinteressa ruħu fl-ordni u s-<ref target="https://mt.wikipedia.org/wiki/Simmetrija">simmetrija</ref>. Escher iddeskriva l-vjaġġ tiegħu mal-Mediterran bħala "l-ogħna għajn ta' ispirazzjoni li qatt sfruttajt." </p>
<p>Wara l-vjaġġ tiegħu 'l-<ref target="https://mt.wikipedia.org/wiki/Alhambra">Alhambra</ref>, Escher ipprova jagħmel xogħol isbaħ minn tal-Għarab bl-użu ta' gradilji ġeometriċi bħala l-bażi għad-disinji tiegħu, li mbagħad firex fuqhom disinji oħra, l-iżjed annimali bħal għasafar u ljuni.</p>
<p>L-ewwel studju tiegħu tal-matematika, li wara wassal biex jinkorporaha fix-xogħlijiet artistiċi tiegħu, beda bl-artiklu akkademiku ta' <ref target="https://mt.wikipedia.org/wiki/George_Pólya">George Pólya</ref> fuq il-<ref target="https://mt.wikipedia.org/wiki/Gruppi_tas-simmetrija">gruppi tas-simmetrija</ref> fil-pjan li bagħtlu ħuh Berend. Dan l-artiklu spirah biex jitgħallem il-kunċett tas-17-il <ref target="https://mt.wikipedia.org/wiki/Grupp_tat-tapazzerija">grupp tat-tapazzerija</ref> (il-gruppi tas-simmetrija fil-pjan). Bl-użu ta' dan il-kunċett matematiku, Escher ħoloq tessellaturi perjodiċi b' 43 disinn kulurit b'tipi differenti ta' simmetrija. Minn dan il-punt żviluppa metodu matematiku għall-espressjoni tas-simmetrija fix-xogħlijiet artistiċi tiegħu. Mill-1937, ħoloq bosta <ref target="https://mt.wikipedia.org/wiki/Inċiżjonijiet_fl-injam">inċiżjonijiet fl-injam</ref> bl-użu tal-kunċett tas-17-il grupp tas-simmetrija fil-pjan.</p>
<figure><caption><hi rend="italic">Limitu taċ-ċirku III</hi>, 1959</caption></figure>
<p>Fl-1941, Escher kiteb l-ewwel artiklu tiegħu, li issa hu rikonoxxut pubblikament, imsejjaħ "Diviżjoni Regolari tal-Pjan permezz ta' Poligoni Kongruwenti Asimmetriċi", fejn spjega l-approċċ matematiku tiegħu għall-ħolqien ta' xogħol artistiku. L-intenzjoni tiegħu meta kitbu dan kienet li jkun ta' għajnuna għalih stess fl-integrazzjoni tal-matematika fl-arti. B'dan l-artiklu Escher għamel kontibut fir-riċerka matematika ta' żmienu. Fih, hu studja diviżjoni bbażata fuq il-kulur, u żviluppa sistema ta' klassifikazzjoni ta' kombinazzjonijiet ta' forom, kuluri u proprjetajiet simmetriċi. Permezz tal-istudju ta' dawn is-simmetriji, esplora qasam li aktar tard il-mathematiċi laqqmu "kristallografija".</p>
<p>Madwar 1956, Escher esplora l-kunċett tar-rappreżentazzjoni tal-infinità fil-pjan bidimensjonali. Xi diskussjonijiet mal-matematiku Kanadiż HSM Coxeter ispiraw lil Escher b'interess fit-tessellaturi iperboliċi, li huma kisjiet regolari tal-pjan iperboliku bil-madum. Ix-xogħlijiet ta' Escher <hi rend="italic">Limitu taċ-ċirku I-IV</hi> juru dan il-kunċett. Fl-1995, Coxeter ivverifika li Escher kiseb perfezzjoni matematika fl-inċiżjonijiet tiegħu f'artikl li ppubblika. Coxeter kiteb, "Escher ġabha assolutament eżatta sal-aħhar millimetru."</p>
<p>Ix-xogħlijiet tiegħu għamluh famuż: fl-1955 inħatar Kavalier tal-Ordni ta' Orange-Nassau. Min dak iż-żmien 'l hemm kellu regolarment kummissjonijiet ta' disinn minn dinjitarji minn madwar id-dinja. Fl-1985 l-<ref target="https://mt.wikipedia.org/wiki/Asterojde">Asterojde</ref>, "4444 Escher", issemmiet għalih. </p>
<p>Fl-1958, ippubblika artiklu imsejjaħ <hi rend="italic">Diviżjoni Regolari tal-Pjan</hi>, li fih iddeskriva l-akkumulazzjoni sistematika ta' disinji matematiċi fix-xogħlijiet artistiċi tiegħu. Huwa saħaq li "l-matematiċi fetħu l-bieb li jwassal għal qasam vast." </p>
<figure><caption><hi rend="italic">Il-kaskata</hi>, 1961</caption></figure>
<p>Fuq kollox, kienet l-imħabba li kellu minn kmieni għall-veduti <ref target="https://mt.wikipedia.org/wiki/Ruma">Rumani</ref> u <ref target="https://mt.wikipedia.org/wiki/Italja">Taljani</ref> u għan-natura li nteressatu fil-kunċett tad-diviżjoni regolari ta' pjan, li applika f'aktar minn 150 xogħol bil-kulur. Fost il-prinċipji oħra matematiċi li nsibu xhieda tagħhom fix-xogħlijiet tiegħu hemm is-sovrapożizzjoni ta' pjan iperboliku fuq pjan bidimensjonali fiss, u l-inkorporazzjoni ta' oġġetti tridimensjonali bħal sferi, kolonni u kubi fis-xogħlijiet tiegħu. Per eżempju, f'stampa imsejħa "ir-Rettili," ikkombina xbihat bi- u tridimensjonali. F'wieħed mill-artikli tiegħu, Escher enfatizza l-importanza tad-dimensjonalità u ddeskriva lilu nnifsu bħala "mxabba" bil-forom ċatti: "Jien nagħmilhom jaqbżu 'l barra mill-pjan."</p>
<p>Escher studja wkoll il-kunċetti matematiċi tat-<ref target="https://mt.wikipedia.org/wiki/Topoloġija">topoloġija</ref>. Mill-matematiku Brittaniku Roger Penrose tgħallem kunċetti oħra fil-matematika. Minn dan l-għarfien ħoloq "Il-kaskata"' u <hi rend="italic">Telgħin u Niżlin</hi>, li nsibu fihom prospettivi irregolari simili għall-kunċett tal-istrixxa ta' Möbius. </p>
<p>Fl-1937 Escher stampa <hi rend="italic">Metamorfożi I</hi>, li kienet il-bidu ta' sensiela ta' disinji li jirrakontaw storja permezz tal-istampi. Dawn ix-xogħlijiet urew fl-aqwa tagħha il-ħila ta' Escher biex jinkorpora l-matematika fl-arti. F'<hi rend="italic">Metamorfożi I</hi>, ittrasforma poligoni konvessi f'disinn regolari fil-pjan biex jifformaw għamla ta' bniedem. Dan l-effett jisimbolizza l-bidla fl-interess tiegħu mill-veduti u n-natura għall-diviżjoni regolari tal-pjan. </p>
<p>Wieħed mill-aktar xogħlijiet notevoli tiegħu huwa l-opra <hi rend="italic">Metamorfożi III</hi>, li hija wiesgħa biżżejjed biex tgħatti l-ħitan ta' kamra, u mbagħad terġa' lura fuq innifsha. </p>
<p>Wara l-1953, Escher kien mistieden jagħti taħdidiet minn ħafna organizzazzjonijiet. Sensiela ta' taħdidiet ippjanati fl-<ref target="https://mt.wikipedia.org/wiki/Amerika_ta'_Fuq">Amerika ta' Fuq</ref> fl-1962 tħassret minħabba xi marda, imma x-xbihat u test għall-lectures, miktuba sħaħ minn Escher, aktar tard kienu ippubblikati bħala parti mill-ktieb <hi rend="italic">Escher fuq Escher </hi>. F'Lulju 1969, lesta l-aħħar xogħol tiegħu qabel ma miet, inċiżjoni fl-injam imsejħa <hi rend="italic">Sriep</hi>. Din turi inċiżjonijiet ta' disinji li jispiċċaw ftit ftit lejn l-infinità kemm fiċ-ċentru u kemm fit-tarf ta' ċirku. Erba' sriep jaqsmu ċ-ċirku u d-disinji fih, b'irjushom jittawwlu minnu.</p>
Il-legat ta' Escher
<figure><caption>Il-Mużew ta' Escher fil-<ref target="https://mt.wikipedia.org/wiki/Ħaag">Ħaag</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></caption></figure>
<p>Il-pussess tal-proprjetà intellettwali ta' Escher u tax-xogħlijiet artistiċi uniċi tiegħu ġew mifrudin minn xulxin. </p>
<p>Fl-1969, il-konsulent kummerċjali ta' Escher, il-mejjet Jan W. Vermeulen, awtur ta' bijografija bl-Olandiż tal-artista, waqqaf l-<hi rend="italic">MC Escher Stichting</hi> (Fundazzjoni MC Escher), u ttrasfera għal din l-entità kważi x-xogħol kollu ta' Escher kif ukoll mijiet ta' stampi oriġinali tiegħu. Dawn ix-xogħlijiet ġew mislufa mill-Fundazzjoni lill-Mużew tal-Ħaag. Mal-mewt ta' Escher, it-tliet subien tiegħu xoljew il-Fundazzjoni, u issieħbu f'kumpanija biex jieħdu x-xogħlijiet artistiċi f’idejhom. Fl-1980, bigħu din l-impriża lil negozjant tal-arti Amerikan u lill-Mużew tal-Ħaag. Il-Mużew kiseb id-dokumentazzjoni kollha u inqas min-nofs tax-xogħlijiet artistiċi.</p>
<p>Il-<hi rend="italic">copyrights</hi> baqgħu fill-pussess tat-tliet ulied - li aktar tard begħuhom lil Cordon Art, kumpanija Olandiża. Il-kontroll tal-<hi rend="italic">copyrights</hi> wara kien ittrasferit lil MC Escher Company BV Baarn, tal-Olanda, li tilliċenzja l-użu tal-copyrights fuq l-arti kollha ta' Escher u fuq testi mitkellma u miktuba, u tikkontrolla wkoll it-<hi rend="italic">trademarks</hi>. Ir-reġistrazzjoni tat-<hi rend="italic">trademark</hi> "MC Escher" fl-Istati Uniti kienet opposta, imma l-kumpanija Olandiża rebħet fil-qrati fuq il-bażi li artista jew il-werrieta tiegħu għandhu d-dritt li jagħmel <hi rend="italic">trademark</hi> ta' ismu. </p>
<p>Entità oħra, il-Fundazzjoni M.C. Escher ta' Baarn, tippromwovi x-xogħol ta' Escher billi torganizza wirjiet, tippubblika kotba u tipproduċi films dwar il-ħajja u x-xogħol tiegħu. </p>
<p>Il-kollezzjonijiet istituzzjonali ewlenin tax-xogħlijiet oriġinali ta' MC Escher huma l-Mużew Escher, mużew sussidjaru tal-<hi rend="italic">Haags Gemeentemuseum</hi> fil-Ħaag; il-Gallerija Nazzjonali tal-Arti (Washington, DC); il-Gallerija Nazzjonali tal-Kanada (Ottawa); il-Mużew ta' Iżrael (Ġerusalemm) u l-Bibljoteka Pubblika ta' Boston.</p>


Bibljografija
<list type="unordered"><item>M.C. Escher, <hi rend="italic">The Graphic Work of M.C. Escher</hi>, Ballantine, 1971. Jinkludi l-kummentarju ta' Escher stess.</item>
<item>Locher, J.L. <hi rend="italic">The Magic of M. C. Escher</hi>. Harry N. Abrams, Inc. <ref target="https://mt.wikipedia.org/wiki/Special:BookSources/0810967200">ISBN 0-8109-6720-0</ref>, 2000.</item>
<item>Ernst, Bruno; Escher, M.C. <hi rend="italic">The Magic Mirror of M.C. Escher (Taschen Series)</hi> 1995. TASCHEN America Llc. <ref target="https://mt.wikipedia.org/wiki/Special:BookSources/1886155003">ISBN 1-886155-00-3</ref> L-arti ta' Escher b'kummentarju minn Ernst fuq il-ħajja u l-arti ta' Escher, jinkludi bosta paġni fuq kif uża l-poliedri.</item>
<item>J. L. Locher (editur) <hi rend="italic">M.C. Escher: His Life and Complete Graphic Work</hi>, , Amsterdam 1981.</item>
<item>Douglas R. Hofstadter. <hi rend="italic">Gödel, Escher, Bach. Girlanda eterna brillanti.</hi> Adelphi, 1984.</item>
<item>Michele Emmer. <hi rend="italic">Il-faxxinu enigmatiku ta' Escher</hi>. CUEN, 1984.</item>
<item>Doris Schattschneider. <hi rend="italic">Viżjonijiet tas-Simmetrija</hi>. Zanichelli, 1992.</item></list>


Ħoloq esterni


<list type="unordered"><item>(EN,NL)  <ref target="http://www.mcescher.com/">M.C. Escher — Sit uffiċjali</ref></item>
<item>(EN)  <ref target="http://www.worldofescher.com/">World of Escher</ref> — Sit kummerċjali, gallerija, forum ta' diskussjoni u kompetizzjonijiet ta' tessellaturi.</item>
<item>(EN)  <ref target="http://euler.slu.edu/escher">Il-Matematika u l-Arti ta' M.C. Escher</ref></item>
<item>(EN)  <ref target="http://www.escher.info/">Websajt iddedikata għal tagħrif fuq Escher u x-xogħlijiet tiegħu</ref></item>
<item><ref target="http://aixa.ugr.es/escher/table.html">Gallerija ta' xogħlijiet ta' Escher bi xbihat ta' riżoluzzjoni għolja</ref></item>
<item>(EN)  <ref target="http://escherdroste.math.leidenuniv.nl/">Escher u l-effett Droste</ref> – Applikazzjoni tal-matematika għall-<hi rend="italic">Gallerija tal-istampi</hi> ta' Escher</item>
<item>(EN)  <ref target="http://www.cgl.uwaterloo.ca/~csk/projects/escherization/">Il-problema ta' Escherizzazzjoni u r-riżoluzzjoni tiegħu</ref></item>
<item>(EN)  <ref target="http://www.passionforpaint.com/Escher.html">Kull ma laqtgħu kellu jpinġih</ref></item>
<item>(EN)  <ref target="http://www.cs.technion.ac.il/~gershon/EscherForReal/">Escher fil-verità</ref> – mudelli veri ta' disinji "impossibbli" ta' Escher.</item>
<item>(EN)  <ref target="http://www.nga.gov/collection/gallery/ggescher/ggescher-main1.html">NGA - M.C. Escher: Ħajja u Ħidma</ref></item>
<item>(FR)  <ref target="http://mcescher.frloup.com">Le monde étrange de M.C. Escher</ref></item>
<item>(EN)  <ref target="http://www.artcyclopedia.com/artists/escher_mc.html">Escher fuq ArtCyclopedia</ref></item>
<item>(FR)  <ref target="http://web.archive.org/web/20071203180407/http://les-mangeurs-dimages.blogspot.com/2007/03/escher-et-lescalier-de-penrose.html">Analiżi tal-litografija Telgħin u Niżlin</ref></item>
<item>(NL,EN)  <ref target="http://www.escherinhetpaleis.nl/">Mużew Escher</ref>, Den Haag</item></list>
</text></body></html>