<html><body><text id="wikipedia_mt_wikipedia_org__1571.html" ns="0" revid="273880" sourceurl="https://mt.wikipedia.org/wiki/Franza" title="Franza" type="wikipedia">Franza
<p><hi rend="bold">Franza</hi> (Franċiż:<hi rend="italic">France</hi>), uffiċjalment ir-<hi rend="bold">Repubblika Franċiża</hi> (Franċiż:<hi rend="italic"> République française</hi>), hi pajjiż fl-<ref target="https://mt.wikipedia.org/wiki/Ewropa_tal-Punent">Ewropa tal-Punent</ref>. Il-belt kapitali tagħha hi <ref target="https://mt.wikipedia.org/wiki/Pariġi">Pariġi</ref>. Hi membru tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. Franza hi maqsuma  f'18 <hi rend="italic">régions</hi> li huma suddiviżi f' <hi rend="italic">départements</hi>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-pajjiż ilu wieħed mill-potenzi dinjin mill-aħħar tas-Seklu 17. Fis-sekli 18 u 19, bena imperu kolonjali kbir mifrux mal-<ref target="https://mt.wikipedia.org/wiki/Afrika_tal-Punent">Afrika tal-Punent</ref> u l-<ref target="https://mt.wikipedia.org/wiki/Asja_tax-Xlokk">Asja tax-Xlokk</ref>. Illum dan m'għadux jeżisti. Hu l-pajjiż li l-iktar iżuruh nies fid-dinja. Madwar 82 miljun turist barrani jżuru kull sena.<ref target="https://mt.wikipedia.org/wiki/Il-Paġna_prinċipali#cite_note-tourism.stat-6">[6]</ref> Franza hi membru fundatur tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. Għandha l-iżjed art kbira fl-Unjoni. Franza hi wkoll membru fundatur tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref>, u membru tal-<ref target="https://mt.wikipedia.org/wiki/G8">G8</ref> u tan-<ref target="https://mt.wikipedia.org/wiki/NATO">NATO</ref>.<ref target="https://mt.wikipedia.org/wiki/Il-Paġna_prinċipali#cite_note-nato-7">[7]</ref>  Hi wieħed mill-ħames membri permanenti tal-<ref target="https://mt.wikipedia.org/wiki/Kunsill_tas-Sigurtà_tal-Ġnus_Magħquda">Kunsill tas-Sigurtà tal-Ġnus Magħquda</ref>. Għandha <ref target="https://mt.wikipedia.org/wiki/Armi_Nukleari">Armi Nukleari</ref>, inklużi testati attivati, u għandha wkoll impjanti nukleari tal-elettriku.</p>
<p>Fost il-bliet l-iżjed magħrufa fi Franza insibu 'l <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Nizza">Nizza</ref>, <ref target="https://mt.wikipedia.org/wiki/Nancy">Nancy</ref>, <ref target="https://mt.wikipedia.org/wiki/Marsilja">Marsilja</ref>, <ref target="https://mt.wikipedia.org/wiki/Bordeaux">Bordeaux</ref>, <ref target="https://mt.wikipedia.org/wiki/Lille">Lille</ref>, <ref target="https://mt.wikipedia.org/wiki/Lyon">Lyon</ref>, <ref target="https://mt.wikipedia.org/wiki/Toulouse">Toulouse</ref>, <ref target="https://mt.wikipedia.org/wiki/Strasburgu">Strasburgu</ref>, <ref target="https://mt.wikipedia.org/wiki/Rennes">Rennes</ref> u <ref target="https://mt.wikipedia.org/wiki/Nantes">Nantes</ref>.</p>
Ġeografija u Klima
<p>Franza qiegħda fl-<ref target="https://mt.wikipedia.org/wiki/Ewropa_tal-Punent">Ewropa tal-Punent</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>  Għandha fruntieri mal-<ref target="https://mt.wikipedia.org/wiki/Belġju">Belġju</ref>, il-<ref target="https://mt.wikipedia.org/wiki/Lussemburgu">Lussemburgu</ref>, il-<ref target="https://mt.wikipedia.org/wiki/Ġermanja">Ġermanja</ref>, u l- <ref target="https://mt.wikipedia.org/wiki/Żvizzera">Iżvizzera</ref>, l-<ref target="https://mt.wikipedia.org/wiki/Italja">Italja</ref>, <ref target="https://mt.wikipedia.org/wiki/Monako">Monako</ref>, <ref target="https://mt.wikipedia.org/wiki/Andorra">Andorra</ref>, u <ref target="https://mt.wikipedia.org/wiki/Spanja">Spanja</ref>.<ref target="https://mt.wikipedia.org/wiki/Il-Paġna_prinċipali#cite_note-kwintessential1-9">[9]</ref> Għandha żewġ katini ta' muntanji qrib il-fruntieri tagħha: l-<ref target="https://mt.wikipedia.org/wiki/Alpi">Alpi</ref> fil-Lvant u l-<ref target="https://mt.wikipedia.org/wiki/Pirenej">Pirenej</ref> fil-nofsinhar. Fit-tramuntana u l-punent ta' Franza hemm għoljiet baxxi u widien tax-xmajjar.</p>
<p>Fi Franza hemm ħafna klimi differenti.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>  L-<ref target="https://mt.wikipedia.org/wiki/Oċean_Atlantiku">Atlantiku</ref> għandu effett kbir fuq it-temp fit-tramuntana u l-punent. Dan ifisser it-temperatura hi kważi istess matul is-sena. Fil-Lvant, ix-xitwa kiesħa b'temp tajjeb u s-sajf sħun bi-maltempati. Fin-nofsinhar, ix-xitwa friska b'ħafna xita u s-sajf hu sħun u xott.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Franza għandha t-tieni l-akbar <ref target="https://mt.wikipedia.org/wiki/Żona_Ekonomika_Esklussiva">Żona Ekonomika Esklussiva</ref> fid-dinja.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Din tkopri 11,035,000 kilometru kwadru. L-<ref target="https://mt.wikipedia.org/wiki/Stati_Uniti">iStati Uniti</ref> biss għandha waħda akbar.</p>
Storja
<p>L-isem "Franza" ġej mill-kelma bil-<ref target="https://mt.wikipedia.org/wiki/Latin">Latin</ref> <hi rend="italic">Francia</hi>, li letteralment tfisser "Art il-<ref target="https://mt.wikipedia.org/wiki/Franki">Franki</ref>".<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Il-fruntieri ta' Franza moderna huma bejn wieħed u ieħor l-istess bħal dawk tal-<ref target="https://mt.wikipedia.org/wiki/Gallja">Gallja</ref> l-antika fejn kienu joqgħodu l-Galli Ċeltiċ. <ref target="https://mt.wikipedia.org/wiki/Ġulju_Ċesri">Ġulju Ċesri</ref> kkonkwista l-Gallja u waqgħet taħt <ref target="https://mt.wikipedia.org/wiki/Imperu_Ruman">Ruma</ref> fl-ewwe seklu QK.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Bilmod il-Galli adottataw il-lingwa tar-Rumani (il-<ref target="https://mt.wikipedia.org/wiki/Latin">Latin</ref> li minnu evolva l-<ref target="https://mt.wikipedia.org/wiki/Lingwa_Franċiża">Franċiż</ref>) u l-kultura Rumana. Il-Kristjaneżmu deher l-ewwel darba fit-tieni u tielet seklu WK u kien stabbilit fir-raba' u ħames seklu.</p>
<figure><caption>Franza fl-1477. Linji ħomor: Il-limiti tar-Renju ta' Franza; Ikħal ċar: id-dominju rjali</caption></figure>
<p>Fis-seklu 4 WK, it-tribujiet Ġermaniċi, prinċipalment il-<ref target="https://mt.wikipedia.org/wiki/Franki">Franki</ref> invadew il-Galli. Hekk beda l-isem <hi rend="italic"> Francie</hi>. L-isem modern "Franza" ġej mill-isem tar-Rejiet <ref target="https://mt.wikipedia.org/wiki/Dinastija_Kapetinġa">Kapetinġi</ref> ta' Franza madwar Pariġi. Il-Franki kienu l-ewwel tribù tal-Ewropa wara l-waqgħa tal-Imperu Ruman kkonvertew għall-Kristjaneżmu minflok l-<ref target="https://mt.wikipedia.org/wiki/Arjaneżmu">Arjaneżmu</ref>. Il-Franċiż kienu jsejħu lilhom infushom "ir-Renju l-iżjed Kristjan ta' Franza".<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>It-<ref target="https://mt.wikipedia.org/wiki/Trattat_ta'_Verdun">Trattat ta' Verdun</ref> (843), qasam l-imperu ta' <ref target="https://mt.wikipedia.org/wiki/Karlumanju">Karlumanju</ref> fi tliet partijiet.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>  L-ikbar parti kienet Francia tal-Punent. Bejn wieħed u ieħor kienet l-istess bħal Franza moderna.</p>
<p>Id-dinastija <ref target="https://mt.wikipedia.org/wiki/Karolinġa">Karolinġa</ref> ggvernat Franza sal-987, meta <ref target="https://mt.wikipedia.org/wiki/Hugues_Capet_ta'_Franza">Hugues Capet</ref> sar Re ta'Franza. Dixxendenti tiegħu, il-Kapetinġi diretti, id-<ref target="https://mt.wikipedia.org/wiki/Dar_ta'_Valois">Dar ta' Valois</ref> u d-<ref target="https://mt.wikipedia.org/wiki/Dar_ta'_Bourbon">Dar ta' Bourbon</ref> unifikaw il-pajjiż permezz ta' ħafna gwerer u wirt dinatiku. Il-monarkija kienet fl-aqwa tagħha matul il-Seklu 17 fir-renju ta' <ref target="https://mt.wikipedia.org/wiki/Lwiġi_XIV_ta'_Franza">Lwiġi XIV ta' Franza</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>   Dak iż-żmien Franza kellha l-akbar popolazzjoni fl- Ewropa. Il-pajjiż kellu influwenzata fuq il-politika, l-ekonomija, u l-kultura Ewropea. Il-<ref target="https://mt.wikipedia.org/wiki/Lingwa_Franċiża">Franċiż</ref> sar il-lingwa komuni tad-diplomazija fl-affarijiet Internazzjonali. Ħafna mill-<ref target="https://mt.wikipedia.org/wiki/Illuminiżmu">Illuminiżmu</ref> ġie minn Franza. Ix-xjenzati Franċiżi għamlu skoperti xjentifiċi importanti fis-Seklu 18. Barra minn hekk Franza invadiet ħafna artijiet fl-Ameriki, l-Afrika u l-Asja.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Franza kellha <ref target="https://mt.wikipedia.org/wiki/Monarkija">monarkija</ref> sar-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> fl-1789.  Ir-Re <ref target="https://mt.wikipedia.org/wiki/Lwiġi_XVI_ta'_Franza">Lwiġi  XVI</ref> u martu <ref target="https://mt.wikipedia.org/wiki/Marie_Antoinette">Marie Antoinette</ref> ġew maqtulin fl-1793.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Eluf ta' ċittadini Franċiżi oħra kienu wkoll maqtula. <ref target="https://mt.wikipedia.org/wiki/Napuljun_Bonaparte">Napuljun Bonaparte</ref> ħa kontroll tar-Repubblika fl-1799. Aktar tard għamel lilu nnifsu Imperatur tal-Ewwel Imperu (1804-1814). L-armati tiegħu ikkonkwistaw il=parti l-kbira tal-Ewropa kontinentali.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Fl-1815 wara l-aħħar telfa ta' Napuljun fil-<ref target="https://mt.wikipedia.org/wiki/Battalja_ta'_Waterloo">Battalja ta' Waterloo</ref>, qamet monarkija oħra. Iktar tard fl-1852, <ref target="https://mt.wikipedia.org/wiki/Louis-Napuljun_Bonaparte">Louis-Napuljun Bonaparte</ref> ħoloq it-Tieni Imperu . Louis-Napoléon tneħħa wara t-telfa fil-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref> tal-1870. It-Tielet Repubblika ħadet post ir-reġim tiegħu.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Fis-sekli 18 u 19 Franza bniet imperu kolonjali kbir . Il-imperu kien fih partijiet mill-Afrika tal-Punent u l-Asja tax-Xlokk. Il-kultura u l-politika ta' dawn ir-reġjuni kienu influwenzati minn Franza. Ħafna eks-kolonji għandhom il-<ref target="https://mt.wikipedia.org/wiki/Lingwa_Franċiża">Franċiż</ref> bħala lingwa uffiċjali.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Il-pajjiż ra l=ġlied kemm fl-<ref target="https://mt.wikipedia.org/wiki/Ewwel_Gwerra_Dinjija">Ewwel Gwerra Dinjija</ref> u kemm fit-<ref target="https://mt.wikipedia.org/wiki/Tieni_Gwerra_Dinjija">tieni</ref>. Matul l-Ewwel Gwerra Dinjija, miljuni mietu fit-trinek, aktar minn miljun minnhom fil-<ref target="https://mt.wikipedia.org/wiki/Battalja_tas-Somme">Battalja tas-Somme</ref>.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Matul il-Tieni Gwerra Dinjija, in-<ref target="https://mt.wikipedia.org/wiki/Nazisti">Nazisti</ref> okkupaw Franza. L-Alleati niżlu l-art fin-Normandija fis-6 ta' Ġunju u nvadew in-Normandija u bdiet il-<ref target="https://mt.wikipedia.org/wiki/Battalja_tan-Normandija">Battalja tan-Normandija</ref>. Il-forzi Ġermaniżi tilfu 'l Franza fi ftit xhur.</p>
Diviżjonijiet administrattivi
<figure><caption>It-18-il reġjun wara ir-riforma tal-2015 nklużi Korsika (Corse, fuq il-lemin t’isfel) u l-ħames reġjuni barra l-Ewropa (fuq ix-xellug t’isfel).</caption></figure>
<p>Mill-2016 Franza maqsuma fi 18-il reġjun amministrattiv. 13 minnhom huma fi Franza Metropolitana. Korsika għandha stat differenti mill-12 l-oħra fir-reġjun Metropolitan u msejħa <hi rend="italic">collectivité territoriale</hi>. Franza għandha wkoll ħames reġjuni barra l-Ewropa. Dawn ir-reġjuni għandhom l-istess stat bħal dawk Metropolitani.</p>
<p>Imbagħad Franza hi maqsuma f'101 <hi rend="italic">département</hi> u d-départements huma maqsuma f'335 <hi rend="italic">arrondissement</hi>. L-arrondissements huma mill-ġdid maqsuma f’2,054 <hi rend="italic">canton</hi> u l-cantons huma maqsuma f' <hi rend="italic">commune</hi>. Fl-1 ta' Jannar 2014, skont L-<hi rend="italic">Institut National de la Statistique et des Études Économiques</hi> kien hemm 36,681 communes fi Franza, 36,554 minnhom fi Franza Metropolitana u 127 minnhom barra.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<hi rend="bold">Franza Metropolitana</hi>
<hi rend="bold">Barra Franza Metropolitana</hi>
Gvern
<p>Franza għandha sistema ta' gvern semi-presidenzjali stabbilita mill-kostituzzjoni tal-Ħames Repubblika Franċiża.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>  Il-Kostituzzjoni tiddikjar n-nazzjon bħala repubblika soċjali, indiviżibbli, sekulari u demokratika. tipprovdi wkoll għas-separazzjoni tal-poteri.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Il-militar
<figure><caption> L-<hi rend="italic">aircraft carrier</hi> nukleari <hi rend="italic">Charles de Gaulle</hi></caption></figure>
<figure><caption>Il-Gwardja Repubblikana Franċiża</caption></figure>
<p>Il-Forzi Armati Franċiż huma maqsumin f'erba' fergħat:</p>
<list type="unordered"><item><hi rend="italic">Armée de Terre</hi> (Forza tal-Art)</item>
<item><hi rend="italic">Marine Nationale</hi> (Forza Navali)</item>
<item><hi rend="italic">Armée de l'Air</hi> (Forza tal-Ajru Force)</item>
<item><hi rend="italic">Gendarmerie Nationale</hi> (Forza militari li taġixxi bħala Pulizija Nazzjonali Rurali)</item></list>
<p>Franza għandha madwar 359.000 ruħ fil-Militar u tonfoq 2.6% tal-<ref target="https://mt.wikipedia.org/wiki/Prodott_Gross_Domestiku">Prodott Gross Domestiku</ref> (PGD) fid-difiża.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref><ref target="https://mt.wikipedia.org/wiki/Il-Paġna_prinċipali#cite_note-28">[28]</ref>  Dan l-ogħla fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>. Franza u r-<ref target="https://mt.wikipedia.org/wiki/Renju_Unit">Renju Unit</ref> jonfqu 40%mill-baġit tad-difiża tal-UE. Madwar 10% tal-baġit għad-difiża ta' Franza jintefaq fuq l-<ref target="https://mt.wikipedia.org/wiki/Armi_Nukleari">Armi Nukleari</ref>.</p>
Relazzjonijiet barranin
<p>Franza hi membru tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref>, infatti membru permanenti tal-<ref target="https://mt.wikipedia.org/wiki/Kunsill_tas-Sigurtà_tal-Ġnus_Magħquda">Kunsill tas-Sigurtà tal-Ġnus Magħquda</ref> u għandu dritt tal-veto.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref><ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Hi wkoll membru tal-<ref target="https://mt.wikipedia.org/wiki/Organizzazzjoni_Dinjija_tal-Kummerċ">Organizzazzjoni Dinjija tal-Kummerċ</ref> (WTO). Is-sedi ċentrali tal-<ref target="https://mt.wikipedia.org/wiki/Organizzazzjoni_għall-Kooperazzjoni_Ekonomika_u_l-Iżvilupp">Organizzazzjoni għall-Kooperazzjoni Ekonomika u l-Iżvilupp</ref> (OECD), <ref target="https://mt.wikipedia.org/wiki/UNESCO">UNESCO</ref> u <ref target="https://mt.wikipedia.org/wiki/Interpol">Interpol</ref> qegħdin Franza. </p>
<p>Franza kienet waħda mill-memmbri fundaturi tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref>   Fis-snin 1960, Franza riedet teskludu r-<ref target="https://mt.wikipedia.org/wiki/Renju_Unit">Renju Unit</ref> mill-<ref target="https://mt.wikipedia.org/wiki/Organizzazzjoni">organizzazzjoni</ref>. Riedet tibni l-potenza ekonomija tagħha fl-Ewropa kontinentali u ssir wieħed mill-pajjiżi l-aktar influwenti fl-UE. Mis-snin , Franza u l-<ref target="https://mt.wikipedia.org/wiki/Ġermanja">Ġermanja</ref> saru ħafna eqreb fil-pulitika tagħhom. 
Franza illum hi membru tal-<ref target="https://mt.wikipedia.org/wiki/Organizzazzjoni_tat-Trattat_tal-Atlantiku_ta'_Fuq">Organizzazzjoni tat-Trattat tal-Atlantiku ta' Fuq</ref> (NATO).<ref target="https://mt.wikipedia.org/wiki/Il-Paġna_prinċipali#cite_note-nato-7">[7]</ref>  Madankollu, taħt il-<ref target="https://mt.wikipedia.org/wiki/Charles_de_Gaulle">President de Gaulle</ref> kienet ħalliet il-kmand militari konġunt. Fl-1990, Franza ġiet ikkritikata għal provi tal-armi nukleari taħt l-art fil-<ref target="https://mt.wikipedia.org/wiki/Polineżja_Franċiża">Polineżja Franċiża</ref>. Franza kienet għal kollox kontra l-invażjoni tal-Iraq tal-2003.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref>  Franza għad għandha influwenz politika u ekonomika qawwija fil-kolonji li kellha fl-<ref target="https://mt.wikipedia.org/wiki/Afrika">Afrika</ref>. Per eżempju hija pprovdiet għajnuna ekonomika u truppi fil-missjoni għaż-żamma tal-paċi fil-<ref target="https://mt.wikipedia.org/wiki/Côte_d’Ivoire">Côte d’Ivoire</ref> u <ref target="https://mt.wikipedia.org/wiki/Ċad">Ċad</ref>.</p>
Ekonomija
<figure><caption>L-ewwel <ref target="https://mt.wikipedia.org/wiki/Airbus_A380">Airbus A380</ref> li tlesta, <ref target="https://mt.wikipedia.org/wiki/Toulouse">Toulouse</ref>, 2005</caption></figure>
<p>Franza hija membru tal-grupp <ref target="https://mt.wikipedia.org/wiki/G8">G8</ref> tal-pajjiżi industrijalizzati ewlenin. Franza għandha it-tmien l-ikbar konomija fid-dinja skont il-Prodott Gross Domestiku (PGD) (li jieħu kont kemm iqum biex tgħix fil-pajjiżi differenti u rati tal-<ref target="https://mt.wikipedia.org/wiki/Inflazzjoni">inflazzjoni</ref>).<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Franza flimkien ma' 11-il-membru ieħor tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> nidiet l-<ref target="https://mt.wikipedia.org/wiki/Euro">euro</ref> fl-1 ta' Jannar 1999 u bdiet tużaha fl-2002.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<p>L-ekonomija ta' Franza għandha kważi 2.9 miljun kumpannija reġistrata.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Il-gvern għandu influwenza konsiderevoli fuq id-ditti tal-<ref target="https://mt.wikipedia.org/wiki/Ferrovija">Ferrovija</ref>, l-<ref target="https://mt.wikipedia.org/wiki/Elettriku">Elettriku</ref>, l-<ref target="https://mt.wikipedia.org/wiki/Ajru">Ajru</ref>, u t-<ref target="https://mt.wikipedia.org/wiki/Telekomunikazzjont">Telekomunikazzjont</ref> (billi hu l-proprjetarju ta' kumpaniji kbar bħal <ref target="https://mt.wikipedia.org/wiki/SNCF">SNCF</ref> (ferroviji) u <ref target="https://mt.wikipedia.org/wiki/EDF">EDF</ref> (elettriku)).<ref target="https://mt.wikipedia.org/wiki/Il-Paġna_prinċipali#cite_note-36">[36]</ref>  Franza għandha industrija importanti tal-ajruspazju (disinn tal-ajruplani u vetturi spazjali) bl-industrija <ref target="https://mt.wikipedia.org/wiki/Airbus">Airbus</ref> fir-ras.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Tista' wkoll tvara razzi minn <ref target="https://mt.wikipedia.org/wiki/Guyane_française">Guyane française</ref>.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
<p>Franza investiet ħafna fl-<ref target="https://mt.wikipedia.org/wiki/Enerġija_nukleari">enerġija nukleari</ref>. Għalhekk Franza tipproduċi l-inqas dijossidu tal-karbonju fost is-seba' pajjiżi l-aktar industrijalizzati fid-dinja.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref>  Il-59 impjant nukleari jiġġeneraw il-parti l-kbira tal-elettriku prodott fil-pajjiż (78% fl-2006,<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> minn 8% biss fl-1973, 24% fl-1980, u 75% fl-1990).</p>
<p>Franza hija l-ikbar produttur u esportatur agrikolu fl-Ewropa.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref>  Tesporta qamħ, tjur, prodotti tal-ħalib, ċanga, u majjal. Hi famuża wkoll għall-industrija tal-inbid. Franza rċeviet 10 biljun ewro fl-2006 mill-Komunità Ewropea bħala sussidji lill-bdiewa.<ref target="https://mt.wikipedia.org/wiki/Il-Paġna_prinċipali#cite_note-BBCCap-42">[42]</ref></p>
Kultura
Lingwa
<p>Il-<ref target="https://mt.wikipedia.org/wiki/Lingwa_Franċiża">Franċiż</ref> hi l-<ref target="https://mt.wikipedia.org/wiki/Lingwa">lingwa</ref> uffiċjali ta' Franza. Din appartjeni għall-grupp ta' lingwa Rumanzi li jinkludi t-<ref target="https://mt.wikipedia.org/wiki/Lingwa_Taljana">Taljan</ref> u l-<ref target="https://mt.wikipedia.org/wiki/Lingwa_Spanjola">Ispanjol</ref> u oħrajn. Imbagħad hemm ukoll ħafna djaletti reġjonali. L-Alsazjan, djalett Ġermaniż jitkellmuh f'Alsace u f'partijiet ta' <ref target="https://mt.wikipedia.org/wiki/Lorraine">Lorraine</ref> fi Franza tal-Lvant. Il-Franċiż kien il-lingwa tad-diplomazija u l-<ref target="https://mt.wikipedia.org/wiki/Kultura">kultura</ref> fl-<ref target="https://mt.wikipedia.org/wiki/Ewropa">Ewropa</ref> bejn is-Seklu 17 u u d-19 u għadu użat ħafna.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
<p>Xi nies fi Franza jitkellmu wkoll bil-Bask, Breton, Katalan, Korsikan, Ġermaniż, Fjamming u Occitan.</p>
Reliġjon

<p>Franza hi stat sekulari u l-Kostituzzjoni tiggarantixxi l-libertà tar-reliġjon.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> Il-popolazzjoni hi bejn wieħed u ieħor, 51% <ref target="https://mt.wikipedia.org/wiki/Knisja_Kattolika">Kattolika</ref>, 31% tan-nies huma anjostiċi jew atej, 4% huma <ref target="https://mt.wikipedia.org/wiki/Iżlam">Misilmin</ref>, 3% jgħidu li huma <ref target="https://mt.wikipedia.org/wiki/Protestantiżmu">Protestanti</ref> u 1% jgħidu li huma <ref target="https://mt.wikipedia.org/wiki/Ġudaiżmu">Lhud</ref>. 10% huma minn reliġjonijiet oħra jew ma għandhomx opinjoni dwar ir-reliġjon.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref><ref target="https://mt.wikipedia.org/wiki/Il-Paġna_prinċipali#cite_note-religion-46">[46]</ref></p>
<p>Skont stħarriġ tal-opinjoni fl-2005:<ref target="https://mt.wikipedia.org/wiki/Il-Paġna_prinċipali#cite_note-EUROBAROMETER-47">[47]</ref></p>
<list type="unordered"><item><hi rend="bold">34%</hi> taċ-ċittadini Franċiżi jgħidu li <hi rend="italic">"jemmnu li hemm <ref target="https://mt.wikipedia.org/wiki/Alla">Alla</ref>"</hi>.</item>
<item><hi rend="bold">27%</hi> jgħidu li <hi rend="italic">"jemmnu li hemm xi spirtu jew qawwa tal-ħajja"</hi>.</item>
<item><hi rend="bold">33%</hi> jgħidu li <hi rend="italic">"ma jemmnux li hemm xi spirtu, Alla jew qawwa tal-ħajja."</hi>.</item></list>
Letteratura
<figure><caption><hi rend="italic">It-Tliet Muskettieri</hi> ta' <ref target="https://mt.wikipedia.org/wiki/Alexandre_Dumas,_père">Alexandre Dumas</ref></caption></figure>
<p>Il-letteratura Franċiża bdiet fil-<ref target="https://mt.wikipedia.org/wiki/Medjuevu">Medjuevu</ref>.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Il-Franċiż kien maqsum f'bosta djaletti dak iż-żmien u l-ortografija kienet tvarja minn awtur għall-ieħor.</p>
<p>Matul is-Seklu 17, l-awturi ewlenin kienu <ref target="https://mt.wikipedia.org/wiki/Pierre_Corneille">Pierre Corneille</ref>, <ref target="https://mt.wikipedia.org/wiki/Jean_Racine">Jean Racine</ref>, <ref target="https://mt.wikipedia.org/wiki/Moliere">Moliere</ref> <ref target="https://mt.wikipedia.org/wiki/Blaise_Pascal">Blaise Pascal</ref> u <ref target="https://mt.wikipedia.org/wiki/René_Descartes">René Descartes</ref>.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref></p>
<p>Fis-sekli 18 u 19, il-letteratura Franċiża laħqet l-aqwa tagħha. Fis-seklu 18 kien raw saġġisti u moralisti bħal <ref target="https://mt.wikipedia.org/wiki/Voltaire">Voltaire</ref> u <ref target="https://mt.wikipedia.org/wiki/Jean-Jacques_Rousseau">Jean-Jacques Rousseau</ref>. Ħafna mir-rumanzi Franċiżi famużi inkitbu fis-seklu 19 minn awturi bħal <ref target="https://mt.wikipedia.org/wiki/Victor_Hugo">Victor Hugo</ref>, <ref target="https://mt.wikipedia.org/wiki/Alexandre_Dumas,_Pere">Alexandre Dumas</ref> u <ref target="https://mt.wikipedia.org/wiki/Jules_Verne">Jules Verne</ref>. Dawn kitbu rumanzi popolari bħall <ref target="https://mt.wikipedia.org/wiki/It-Tliet_Muskettieri">It-Tliet Muskettieri</ref>, <ref target="https://mt.wikipedia.org/wiki/Il-Konti_ta'_Monte_Cristo">Il-Konti ta' Monte Cristo</ref>, <ref target="https://mt.wikipedia.org/wiki/Għoxrin_Elf_Liga_taħt_il-Baħar">Għoxrin Elf Liga taħt il-Baħar</ref> u <ref target="https://mt.wikipedia.org/wiki/Il-Ħotbi_ta'_Notre-Dame">Il-Ħotbi ta' Notre-Dame</ref>. Fost il-kittieba tar-rumanzi tas-seklu 19 insibu 'l <ref target="https://mt.wikipedia.org/wiki/Emile_Zola">Emile Zola</ref>, <ref target="https://mt.wikipedia.org/wiki/Guy_de_Maupassant">Guy de Maupassant</ref>, <ref target="https://mt.wikipedia.org/wiki/Théophile_Gautier">Théophile Gautier</ref> u <ref target="https://mt.wikipedia.org/wiki/Stendhal">Stendhal</ref>.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
Arti
<figure><caption><ref target="https://mt.wikipedia.org/wiki/Claude_Monet">Claude Monet</ref> waqqaf il-moviment <ref target="https://mt.wikipedia.org/wiki/Impressjoniżmu">Impressionista</ref> (<hi rend="italic">Femme avec un parasol</hi>, 1886, <ref target="https://mt.wikipedia.org/wiki/Musée_d'Orsay">Musée d'Orsay</ref>).</caption></figure>
<p>Il-bidu tal-arti Franċiża kien influwnzat ħafna mill-arti Fjamminga u Taljana fi żmien ir-Rinaxximent. L-iSkola tal-Pittura ta' Fontainebleau fir-rinaxximent kienet imnebbħa direttament minn pitturi Taljani bħal <ref target="https://mt.wikipedia.org/wiki/Primaticcio">Primaticcio</ref> u <ref target="https://mt.wikipedia.org/wiki/Rosso_Fiorentino">Rosso Fiorentino</ref>, li tnejn kienu jaħdmu Franza. Tnejn mill-pitturi l-iżjed famużi ta' <ref target="https://mt.wikipedia.org/wiki/Żmien_il-Barokk">żmien il-Barokk</ref>, <ref target="https://mt.wikipedia.org/wiki/Nicolas_Poussin">Nicolas Poussin</ref> u <ref target="https://mt.wikipedia.org/wiki/Claude_Lorrain">Claude Lorrain</ref>, kienu jgħixu l-Italja. Is-seklu 17 kien il-perjodu meta l-pittura Franċiża saret l-iżjed prominenti u individwalizzat ruħha permezz tal-klassiċiżmu. Il-priminstru ta' Lwiġi XIV <ref target="https://mt.wikipedia.org/wiki/Jean-Baptiste_Colbert">Jean-Baptiste Colbert</ref> fl-1648 waqqaf l-Akkademja Rjali tal-Pittura u Skultura biex tipproteġi dawn l-artisti. u fl-1666 ħalaq l-Akkademja Franċiża f'Ruma, li għadha sejra, biex ikun hemm kuntatt dirett mal-artisti Taljani.</p>
<figure><caption><hi rend="italic">Le Penseur</hi> ta' <ref target="https://mt.wikipedia.org/wiki/Auguste_Rodin">Auguste Rodin</ref> (1902), <ref target="https://mt.wikipedia.org/wiki/Musée_Rodin">Musée Rodin</ref>, Pariġi.</caption></figure>
<p>Fis-seklu 18, l-artisti Franċiżi żvillupaw l-istil rokoko, verżjoni iżjed intima tal-istil barokk ta' qabel. Ix-xogħlijiet tal-artisti appoġġati mill-qorti rjali <ref target="https://mt.wikipedia.org/wiki/Antoine_Watteau">Antoine Watteau</ref>, <ref target="https://mt.wikipedia.org/wiki/François_Boucher">François Boucher</ref> u <ref target="https://mt.wikipedia.org/wiki/Jean-Honoré_Fragonard">Jean-Honoré Fragonard</ref> huma eżempji mill-aħjar ta' dan l-istil. Ir-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> ġabet bidliet kbar, billi <ref target="https://mt.wikipedia.org/wiki/Napuljun">Napuljun</ref> kien jiffavorixxi l-artisti tal-<ref target="https://mt.wikipedia.org/wiki/Neoklassiċiżmu">istil neoklassiku</ref> bħal <ref target="https://mt.wikipedia.org/wiki/Jacques-Louis_David">Jacques-Louis David</ref> u l-<hi rend="italic">Académie des Beaux-Arts</hi> li kellha ħafna influwenza stabbiliet l-istil magħruf bħala <ref target="https://mt.wikipedia.org/wiki/Akkademiżmu">Akkademiżmu</ref>. F'din l-epoka Franza saret ċentru ta' ħolqien artistiku u l-ewwel nofs tas-seklu 19 kien iddominat minn żewħ movimenti, wieħed wara l-ieħor. L-ewwel kien ir-<ref target="https://mt.wikipedia.org/wiki/Romantiċiżmu">Romantiċiżmu</ref> b'<ref target="https://mt.wikipedia.org/wiki/Théodore_Géricault">Théodore Géricault</ref> u <ref target="https://mt.wikipedia.org/wiki/Eugène_Delacroix">Eugène Delacroix</ref>, u mbagħad ir-<ref target="https://mt.wikipedia.org/wiki/Realiżmu_(arti)">Realiżmu</ref> b'<ref target="https://mt.wikipedia.org/wiki/Camille_Corot">Camille Corot</ref>, <ref target="https://mt.wikipedia.org/wiki/Gustave_Courbet">Gustave Courbet</ref> u <ref target="https://mt.wikipedia.org/wiki/Jean-François_Millet">Jean-François Millet</ref>, stil li spiċċa biex żviluppa fin-<ref target="https://mt.wikipedia.org/wiki/Naturaliżmu_(arti)">Naturaliżmu</ref>.</p>
<p>Fit-tieni nofs tas-seklu 19, l-influwenza ta' Franza fuq il-pittura saret saħansitra iżjed importanti, bl-iżvilupp ta' stili ġodda ta' pittura bħall-<ref target="https://mt.wikipedia.org/wiki/Impressjoniżmu">Impressjoniżmu</ref> u s-<ref target="https://mt.wikipedia.org/wiki/Simboliżmu_(arti)">Simboliżmu</ref>. Il-pitturi impressjonisti l-iżjed famużi kienu <ref target="https://mt.wikipedia.org/wiki/Camille_Pissarro">Camille Pissarro</ref>, <ref target="https://mt.wikipedia.org/wiki/Édouard_Manet">Édouard Manet</ref>, <ref target="https://mt.wikipedia.org/wiki/Edgar_Degas">Edgar Degas</ref>, <ref target="https://mt.wikipedia.org/wiki/Claude_Monet">Claude Monet</ref> u <ref target="https://mt.wikipedia.org/wiki/Auguste_Renoir">Auguste Renoir</ref>.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> It-tieni ġenerazzjoni tal-pitturi tal-istil impressjonista <ref target="https://mt.wikipedia.org/wiki/Paul_Cézanne">Paul Cézanne</ref>, <ref target="https://mt.wikipedia.org/wiki/Paul_Gauguin">Paul Gauguin</ref>, <ref target="https://mt.wikipedia.org/wiki/Toulouse-Lautrec">Toulouse-Lautrec</ref> u <ref target="https://mt.wikipedia.org/wiki/Georges_Seurat">Georges Seurat</ref> kienu wkoll fir-ras ta' evoluzzjonijiet artistiċi<ref target="https://mt.wikipedia.org/wiki/Il-Paġna_prinċipali#cite_note-52">[52]</ref> flimkien mal-artisti <ref target="https://mt.wikipedia.org/wiki/Foviżmu">fauvisti</ref> <ref target="https://mt.wikipedia.org/wiki/Henri_Matisse">Henri Matisse</ref>, <ref target="https://mt.wikipedia.org/wiki/André_Derain">André Derain</ref> u <ref target="https://mt.wikipedia.org/wiki/Maurice_de_Vlaminck">Maurice de Vlaminck</ref>.<ref target="https://mt.wikipedia.org/wiki/Il-Paġna_prinċipali#cite_note-53">[53]</ref><ref target="https://mt.wikipedia.org/wiki/Il-Paġna_prinċipali#cite_note-54">[54]</ref> fil-bidu tas-seklu 29 <ref target="https://mt.wikipedia.org/wiki/Georges_Braque">Georges Braque</ref> u l-pittur Sspanjol <ref target="https://mt.wikipedia.org/wiki/Pablo_Picasso">Pablo Picasso</ref>, li kien jgħix Pariġi, żviluppaw il-<ref target="https://mt.wikipedia.org/wiki/Kubiżmu">Kubiżmu</ref>. Kien hemm pitturi oħra barranin li kienu joqogħdu u jaħdmu Pariġi jew fil-qrib, bħal <ref target="https://mt.wikipedia.org/wiki/Vincent_van_Gogh">Vincent van Gogh</ref>, <ref target="https://mt.wikipedia.org/wiki/Marc_Chagall">Marc Chagall</ref>, <ref target="https://mt.wikipedia.org/wiki/Amedeo_Modigliani">Amedeo Modigliani</ref> u <ref target="https://mt.wikipedia.org/wiki/Wassily_Kandinsky">Wassily Kandinsky</ref>.</p>
Sports
<figure><caption>Il-<hi rend="italic">Peloton</hi> (tfisser "il-qattgħa" bil-Franċiż) tat-<ref target="https://mt.wikipedia.org/wiki/Tour_de_France">Tour de France</ref></caption></figure>
<p>It-tiġrija tar-roti, <ref target="https://mt.wikipedia.org/wiki/Tour_de_France">Tour de France</ref>, li ssir kull Lulju hija wieħed mill-avvenimenti sportivi l-aktar magħrufa.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref>  Din-tellieqa tieħu tliet ġimgħat u twila madwar 3500 km, tgħaddi minn ħafna minn Franza u tintemm fiċ-ċentru ta' Pariġi, fl-<hi rend="italic">Avenue des Champs-Elysées</hi>.</p>
<p>Il-<ref target="https://mt.wikipedia.org/wiki/Futbol">Futbol</ref> hu sport ieħor popolari fi Franza. It-tim Franċiż rebaħ it-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja tal-Futbol</ref> fl-1998 u l-<ref target="https://mt.wikipedia.org/wiki/Kampjonati_Ewropej_tal-Futbol">Kampjonat Ewropew tal-Futbol</ref> fl-1984 u fl-2000. </p>
<p>Franza tospita wkoll tiġrija ta' 24 Siegħa tal-karozzi ta' <ref target="https://mt.wikipedia.org/wiki/Le_Mans">Le Mans</ref>. Il-logħob tat-<ref target="https://mt.wikipedia.org/wiki/Tazza_tad-Dinja_tar-Rugby">Tazza tad-Dinja tar-Rugby</ref> sar Franza fl-2007 u Franza spiċċat ir-raba'.<ref target="https://mt.wikipedia.org/wiki/Il-Paġna_prinċipali#cite_note-56">[56]</ref></p>
<p>Franza kellha x'taqsam ħafna mal-<ref target="https://mt.wikipedia.org/wiki/Logħob_Olimpiku">Logħob Olimpiku Modern</ref>. Fl-aħħar tas-seklu 19, il-<ref target="https://mt.wikipedia.org/wiki/Baruni">Baruni</ref> <ref target="https://mt.wikipedia.org/wiki/Pierre_de_Coubertin">Pierre de Coubertin</ref> issuġġerixxa li jibda jsir il-Logħob Olimpiku mill-ġdid. Franza ospitat l-<ref target="https://mt.wikipedia.org/wiki/Olimpjadi_tas-Sajf">Olimpjadi tas-Sajf</ref> darbtejn, fl-1900 u 1924, f'<ref target="https://mt.wikipedia.org/wiki/Pariġi">Pariġi</ref>. Franza ospitat ukoll l-<ref target="https://mt.wikipedia.org/wiki/Olimpijadi_tax-Xitwa">Olimpijadi tax-Xitwa</ref> tliet darbiet, fl-1924 f'<ref target="https://mt.wikipedia.org/wiki/Chamonix">Chamonix</ref>, fl-1968 f'<ref target="https://mt.wikipedia.org/wiki/Grenoble">Grenoble</ref>, u fl-1992 f'<ref target="https://mt.wikipedia.org/wiki/Albertville">Albertville</ref>.</p>
Kċina
<figure><caption>Terrina tas-salamun bil-ħabaq</caption></figure>
<p>Il-kċina Franċiża influwenzat l-istil tat-tisjir madwar l-Ewropa kollha, u l-koki Franċiżi jaħdmu fir-ristoranti madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref></p>
<p>L-"haute cuisine" bdewha koki famużi Franċiżi bħal François Pierre La Varenne (1615-1678) u l-kok ta' <ref target="https://mt.wikipedia.org/wiki/Napuljun">Napuljun</ref>, Marie-Antoine Careme ( 1784-1833). Dawn il-koki żviluppa stil eħfef ta ikel imqabbel mal-ikel tal-<ref target="https://mt.wikipedia.org/wiki/Medjuevu">Medjuevu</ref>. Użaw inqas ħwawar u aktar ħxejjex aromatiċi  u l-krema.</p>
<p>Il-kċina Franċiża fis-seklu 20 zviluppaha l-iżjed Auguste Escoffier (1846-1935)li kien ġenju fl-organizzazzjoni. Sab kif għandhom jiġu maniġġati ristoranti kbar, bħal f'lukanda kbira jew f'palazz, kif il-ħaddiema għandhom jiġu organizzati u kif il-menu għandu jitħejja. Huwa kellu metodi għall kollox. L-akbar kontribuzzjoni ta' Escoffier kienet il-pubblikazzjoni ta' <hi rend="italic">La Guide Culinaire</hi> fl-1903, li stabbiliet l-fundamenti tat-tisjir Franċiż. Escoffier immaniġġa r-ristoranti u l-kċina fil-lukandi Savoy u Carlton f' <ref target="https://mt.wikipedia.org/wiki/Londra">Londra</ref>, ir-Ritz f'Pariġi. Forsi l-iżball ta' Escoffier kien li ħalla barra ħafna mill-karattru kulinari li nsibu fir-reġjuni ta' Franza.</p>
<p>Fis-seklu 20 il-Gastro-turiżmu u l-gwida <hi rend="italic">Michelin</hi> għenu biex in-nies isiru jafu kemm hi għanja l-kċina  tal-borġeżija u tal-gabillotti fil-kampanja Franċiża. Il-kċina ta' Gascogne kellha influwenza kbira fuq il-kċina tal-Lbiċ ta' Franza. Ħafna platti li darba kienu reġjonali infirxu b'varjazzjonijiet mal-pajjiż. Il-<ref target="https://mt.wikipedia.org/wiki/Ġobon">Ġobon</ref> u l-<ref target="https://mt.wikipedia.org/wiki/Inbid">Inbid</ref> huma parti ewlenija tal-kċina.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref><ref target="https://mt.wikipedia.org/wiki/Il-Paġna_prinċipali#cite_note-59">[59]</ref>&lt;refhttp://trifter.com/practical-travel/world-cuisine/top-10-most-tasty-cuisines-in-the-world/]&lt;/ref&gt; Franza ta' Fuq in-nies jippreferu jużaw il-<ref target="https://mt.wikipedia.org/wiki/Butir">butir</ref> biex isajru waqt li fi Franza t'Isfel jippreferu ż-żejt taż-żebbuġa u t-tewm.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref> Franza, kull reġjun għandu l-platti speċjali tiegħu bħax-<hi rend="italic">choucroute</hi> f'Alsace, il-<hi rend="italic">quiche</hi> f'Lorraine, il-<hi rend="italic">cassoulet</hi>  f'Languedoc-Roussillon u t-<hi rend="italic">tapenade</hi> f'Provence-Alpes-Côte d'Azur.</p>
<p>F'Novembru 2010, <ref target="https://mt.wikipedia.org/wiki/UNESCO">UNESCO</ref> żid il-<hi rend="bold">gastronomija Franċiża</hi> mal-lista tal-"patrimonju kulturali intanġibbli".<ref target="https://mt.wikipedia.org/wiki/Il-Paġna_prinċipali#cite_note-61">[61]</ref><ref target="https://mt.wikipedia.org/wiki/Il-Paġna_prinċipali#cite_note-62">[62]</ref></p>
Turiżmu
<figure><caption>Il-<ref target="https://mt.wikipedia.org/wiki/Palazz_ta'_Versailles">Palazz ta' Versailles</ref>, waħda mid-destinazzjonijiet turistiċi l-aktar popolari fi Franza</caption></figure>
<p>Franza hija l-akbar destinazzjoni turistika fid-dinja. Fl-2007, 81.9 miljun turist barranin żaru Franza.<ref target="https://mt.wikipedia.org/wiki/Il-Paġna_prinċipali#cite_note-tourism.stat-6">[6]</ref> Spanja it-tieni (58.5 miljun fl-2006) u l-<ref target="https://mt.wikipedia.org/wiki/Stati_Uniti">iStati Uniti</ref> it-tielet (51.1 miljun fl-2006).
Fost l-attrazzjonijiet l-aktar famużi hemm it-<ref target="https://mt.wikipedia.org/wiki/Torri_Eiffel">Torri Eiffel</ref> u l-<ref target="https://mt.wikipedia.org/wiki/Arc_de_Triomphe">Arc de Triomphe</ref> f'Pariġi u <ref target="https://mt.wikipedia.org/wiki/Mont_Saint_Michel">Mont Saint Michel</ref>, fin-<ref target="https://mt.wikipedia.org/wiki/Normandija">Normandija</ref>.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref></p>
<p>F'subborg fil-Lvant ta' Pariġi hemm <ref target="https://mt.wikipedia.org/wiki/Disneyland">Disneyland</ref> Ewropeja. din l-attrazzjoni infetħet fl-1992 u saret wkoll destinazzjoni turistika popolari fl-<ref target="https://mt.wikipedia.org/wiki/Ewropa">Ewropa</ref>.</p>


Ħoloq esterni

<list type="unordered"><item><ref target="https://www.cia.gov/library/publications/the-world-factbook/geos/fr.html">Franza fis-CIA World Factbook</ref></item>
<item><ref target="http://ucblibraries.colorado.edu/govpubs/for/france.htm">Franza fuq <hi rend="italic">UCB Libraries GovPubs</hi></ref></item>
<item><ref target="http://www.dmoz.org/Regional/Europe/France/">Franza fuq DMOZ</ref></item>
<item><ref target="http://www.britannica.com/EBchecked/topic/215768/France">Franza fl-<hi rend="italic">Encyclopædia Britannica</hi></ref></item>
<item><ref target="http://europa.eu/about-eu/countries/member-countries/france/index_en.htm">Franza fl-</ref><ref target="https://mt.wikipedia.org/wiki/Unjoni_Ewropea">UE</ref></item>
<item><ref target="http://commons.wikimedia.org/wiki/Atlas_of_France">Atlas ta' Franza fuq Wikimedja</ref></item></list>
Economija
<list type="unordered"><item><ref target="http://www.insee.fr/en/">INSEE, National Institute of Statistics and Economic Studies</ref></item>
<item><ref target="http://stats.oecd.org/Index.aspx?QueryId=14594">OECD Statistiki ta' Franza</ref></item></list>
Kultura
<list type="unordered"><item><ref target="http://cocorico.com/">Cocorico! Kultura Franċiża</ref></item>
<item><ref target="http://www.french.uiuc.edu/cfc/"><hi rend="italic">Contemporary French Civilization</hi>, Università ta' Illinois</ref></item></list>
Turizmu
<list type="unordered"><item><ref target="http://us.franceguide.com/">FranceGuide Sit uffiċjali tal-uffiċju tat-turiżmu tal-Gvern Franċiż</ref></item></list>
</text></body></html>