<html><body><text id="wikipedia_mt_wikipedia_org__14036.html" ns="0" revid="253694" sourceurl="https://mt.wikipedia.org/wiki/Pressjoni_tad-demm" title="Pressjoni tad-demm" type="wikipedia">Pressjoni tad-demm<figure><caption> <ref target="https://mt.wikipedia.org/wiki/Sfigmomanometru">Sfigmomanometru</ref>, strument li jkejjel il-pressjoni arterjuża</caption></figure>
<p>Il-<hi rend="bold">Pressjoni tad-demm</hi> (Ptad-D) hi l-pressjoni li jeżerċita d-demm fuq il-ħitan tal-kanali tad-<ref target="https://mt.wikipedia.org/wiki/Demm">demm</ref> meta jkun qiegħed jiċċirkola, u hi waħda mis-sinjali vitali (jew ta' ħajja) ewlenin. Ma' kull taħbita tal-qalb il-Ptad-D tvarja bejn pressjoni massima (sistolika) u minima (dijastolika). Il-Ptad-D medja, dovuta għat-taħbit tal-<ref target="https://mt.wikipedia.org/wiki/Qalb">qalb</ref> u r-reżistenza fil-kanali tad-demm, tonqos meta d-demm li jkun jiċċirkola jgħaddi mill-<ref target="https://mt.wikipedia.org/wiki/Arterja">arterji</ref> u jitbiegħed mill-<ref target="https://mt.wikipedia.org/wiki/Qalb">qalb</ref>. Tonqos l-iżjed fl-arterji ż-żgħar u l-<ref target="https://mt.wikipedia.org/wiki/Arterjola">arterjoli</ref>, u tibqa' tonqos meta d-demm jgħaddi mill-<ref target="https://mt.wikipedia.org/wiki/Kapillari">kapillari</ref> u lura lejn il-qalb mill-<ref target="https://mt.wikipedia.org/wiki/Vina">vini</ref><ref target="https://mt.wikipedia.org/wiki/Il-Paġna_prinċipali#cite_note-Klabunde2005p93-4-1">[1]</ref>. Il-gravità, il-valvoli fil-vini u l-ippumpjar mill-kontrazzjoni tal-muskoli skeletali jinfluwenzaw ukoll il-Ptad-D f'bosta postijiet fil-ġisem.</p>
<p>It-terminu <hi rend="italic">pressjoni tad-demm</hi> is-soltu jirreferi għall-pressjoni meta titkejjel fil-parti ta' fuq ta' driegħ ta' persuna. Titkejjel fuq ġewwa tal-minkeb fuq l-<ref target="https://mt.wikipedia.org/wiki/Arterja_brakjali">arterja brakjali</ref>, li hi l-usa' kanal fil-parti ta' fuq tad-driegħ li jġib id-demm mill-qalb. Il-Ptad-D ta' bniedem is-soltu nesprimuha billi ngħatu l-pressjoni sistolika u l-pressjoni dijatolika, pereżempju 120/80.</p>
Klassifikazzjoni
<p>Din il-klassifikazzjoni li ġejja tapplika għal adulti ta' tmintax-il sena u 'l fuq. Hi bbażata fuq il-medja tal-qari tal-Ptad-D ta' pazjenti bilqiegħda imkejla sewwa waqt żewġ żjarat jew iżjed fil-klinika<ref target="https://mt.wikipedia.org/wiki/Il-Paġna_prinċipali#cite_note-Chobanian2003-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-NHLBI2008-3">[3]</ref>.</p>

Normali
<p>Filwaqt li l-valuri medji għall-pressjoni arterjuża jistgħu jiġu kkalkulati għal popolazzjoni partikolari, sikwit ikun hemm varjazzjoni kbira minn persuna għall-oħra; il-pressjoni arterjuża tvarja wkoll fl-individwi minn mument għall-ieħor. Barra minn hekk, il-medja ta' popolazzjoni partikolari jista' jkollha korrelazzjoni mas-saħħa ġenerali tagħha, b'hekk ir-rilevanza ta' valuri medji bħal dawn huwa dubjużi. Madankollu, fi studju ta' 100 suġġett bla ebda storja magħrufa ta' pressjoni għolja, instabet il-Ptad-D tad-demm medja ta' 112/64 mmHg,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> li huma l-valuri normali. </p>
<p>Diversi fatturi jinfluwenzaw il-Ptad-D medja ta' persuna u l-varjazzjonijiet. Fatturi bħall-età u s-sess<ref target="https://mt.wikipedia.org/wiki/Il-Paġna_prinċipali#cite_note-Reckelhoff2001-5">[5]</ref> jinfluwenza il-valuri medji. Fit-tfal, il-meded normali huma inqas minn tal-adulti u jiddependu fuq it-tul.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>  Fl-adulti, iktar ma jikbru fl-età, il-pressjoni sistolika aktarx togħla u d-dijastolika tinżel.<ref target="https://mt.wikipedia.org/wiki/Il-Paġna_prinċipali#cite_note-Pickering2005-7">[7]</ref> Fl-anzjani, il-Ptad-D aktarx tkun 'il fuq mill-medda ta' adult normali,<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> il-biċċa l-kbira minħabba  li tonqos il-flessibilità tal-arterji. Il-Ptad-D tal-individwu tvarja wkoll bl-eżerċizzju, ir-reazzjonijiet emozzjonali, l-irqad, id-diġestjoni u l-ħin tal-ġurnata.</p>
<p>Il-pressjoni tad-demm medja f'mmHg:</p>

Patofiżjoloġija
<p>Hemm ħafna fatturi fiżiċi li jinfluwenzaw il-pressjoni arterjuża. Kull wieħed minn dawn jista' mbagħad jiġi influwenzat minn fatturi fiżjoloġiċi oħra, bħad-dieta, eżerċizzju, mard, drogi jew alkoħol, tensjoni, obeżità, u oħrajn. <ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fost il-fatturi fiżiċi insibu: </p>
<list type="unordered"><item>Ir-rata tal-ippumpjar. Fis-sistema ċirkolatorja, din ir-rata tissejjaħ ir-<ref target="https://mt.wikipedia.org/wiki/Rata_tal-qalb">rata tal-qalb</ref>, ir-rata li biha d-demm (il-fluwidu) jiġi ppumpjat mill-<ref target="https://mt.wikipedia.org/wiki/Qalb">qalb</ref>. Il-volum tal-fluss tad-demm li joħroġ mill-qalb jissejjaħ il-<ref target="https://mt.wikipedia.org/wiki/Fluss_kardijaku">fluss kardijaku</ref>, li huwa l-<ref target="https://mt.wikipedia.org/wiki/Rata_tal-qalb">rata tal-qalb</ref> (ir-rata ta' kontrazzjoni) immultiplikata bil-<ref target="https://mt.wikipedia.org/wiki/Volum_tal-kontrazzjoni">volum tal-kontrazzjoni</ref> (l-ammont ta' demm ippumpjat 'il barra mill-qalb ma' kull kontrazzjoni). Iżjed ma tkun għolja r-rata tal-qalb, iżjed togħla l-pressjoni arterjuża, jekk nassumu li m'hemm l-ebda tnaqqis fil-volum tal-kontrazzjoni.</item>
<item>Il-volum tal-fluwidu jew il-<ref target="https://mt.wikipedia.org/wiki/Volum_tad-demm">volum tad-demm</ref>, l-ammont ta' demm li hemm fil-ġisem. Iżjed ma jkun hemm demm fil-ġisem, iżjed togħla r-rata ta' ritorn tad-demm lejn il-qalb u l-fluss kardijaku li jirriżulta. Hemm relazzjoni bejn il-konsum tal-melħ fid-dieta u l-volum tad-demm, li jista' jirriżulta fi pressjoni arterjuża ogħla, għalkemm din tvarja skond l-individwu u tiddipendi ħafna mir-rispons tas-sistema awtonomika nervuża u s-sistema <ref target="https://mt.wikipedia.org/wiki/Renin-anġjotensin">renin-anġjotensin</ref>.</item>
<item>Ir-reżistenza. Fis-sistema ċirkolatorja, din hi r-reżistenza tal-kanali tad-demm. Iżjed ma jkun hemm reżistenza, iżjed ma togħla l-pressjoni arterjuża 'l hemm mill-qalb minħabba r-reżistenza għall-fluss tad-demm. Ir-reżistenza hija relatata mar-raġġ tal-kanali (akbar ma jkun ir-raġġ, inqas tkun ir-reżistenza), it-tul tal-kanali (itwal ma jkun il-kanal, iżjed ma togħla r-reżistenza), kif ukoll kemm ikunu lixxi l-ħitan arterjużi. Il-ħitan arterjużi jsiru anqas lixxi mill-akkumulazzjoni ta' depożiti xaħmija fuqhom. Xi sustanzi msejħa <ref target="https://mt.wikipedia.org/wiki/Vażokostrittur">vażokostritturi</ref> jistgħu inaqqsu l-wisgħa tal-kanali tad-demm, u hekk iżidu l-Ptad-D. Il-<ref target="https://mt.wikipedia.org/wiki/Vażodilatatur">vażodilataturi</ref> (bħan-<ref target="https://mt.wikipedia.org/wiki/Nitrogliċerina">nitrogliċerina</ref>) iwessgħu il-kanali tad-demm, u b'hekk inaqqsu l-pressjoni arterjuża. Ir-reżistenza, u r-relazzjoni tagħha mar-rata volumetrika tal-fluss (Q) u d-differenza fil-pressjoni bejn iż-żewġt itruf ta' kanal huma deskritti mill-<ref target="https://mt.wikipedia.org/wiki/Liġi_ta'_Poiseuille">Liġi ta' Poiseuille</ref>.</item>
<item>Il-<ref target="https://mt.wikipedia.org/wiki/Viskożità">viskożità</ref>, jew il-ħxuna tal-fluwidu. Jekk id-demm jeħxien, il-pressjoni arterjuża tiżdied. Ċerti <ref target="https://mt.wikipedia.org/wiki/Kundizzjonijiet_mediċi">kundizzjonijiet mediċi</ref> jistgħu jbiddlu l-viskożità tad-demm. Pereżempju, livell baxx fil-konċentrazzjoni taċ-<ref target="https://mt.wikipedia.org/wiki/Ċelluli_ħomor_tad-demm">ċelluli ħomor tad-demm</ref> (anemija) inaqqas il-viskosità, waqt li żieda fil-konċentrazzjoni taċ-ċelluli ħomor tad-demm iżied il-viskożità. Kienu jaħsbu li l-aspirina u d-drogi relatati li "jraqqu d-demm" inaqqsu l-viskożità tad-demm, iżda xi istudji sabu <ref target="https://mt.wikipedia.org/wiki/Il-Paġna_prinċipali#cite_note-10">[10]</ref> li minflok dawn jaġixxu billi jnaqqsu t-tendenza tad-demm li jagħqad.</item></list>
<p>Fil-prattika, is-sistema awtonomika nervuża ta' kull individwu tirreaġġixxi għal dawn il-fatturi interattivi u tirregolhom b'tali mod li, għalkemm il-kwistjonijiet imsemmija hawn fuq huma importanti, ir-reazzjoni attwali mill-pressjoni arterjuża ta' individwu partikolari tvarja ħafna kemm minħabba reazzjonijiet ta' frazzjoni ta' seconda u kemm minħabba reazzjonijiet bil-mod tas-<ref target="https://mt.wikipedia.org/wiki/Sistema_nervuża">sistema nervuża</ref> u l-organi fit-tarf. Dawn ir-reazzjonijiet huma effettivi ħafna fit-tibdil tal-varjabbli u tal-Ptad-D li jirriżultaw minn mument għall-ieħor. </p>
<p>Barra minn hekk, il-Ptad-D hi r-riżultat tal-fluss kardijaku 'l barra mqawwija mir-reżistenza periferika: <hi rend="italic">Il-pressjoni tad-demm= il-fluss kardijaku 'l barra X ir-reżistenza periferika</hi>. Allura, bidla anormali fil-Ptad-D hija, sikwit, indikazzjoni ta' problema li taffettwa il-fluss 'l barra mill-qalb, ir-reżistenza tal-kanali tad-demm, jew it-tnejn. Għalhekk, huwa importanti ħafna li nkunu nafu l-Ptad-D tal-pazjent kull meta nqisu xi patoloġija li għandha x'taqsam mal-fluss 'l barra u r-reżistenza. </p>
Il-pressjoni arterjuża medja
<p>Il-<ref target="https://mt.wikipedia.org/wiki/Pressjoni_arterjuża_medja">pressjoni arterjuża medja</ref> (PAM) hija l-medja fuq iċ-<ref target="https://mt.wikipedia.org/wiki/Ċiklu_kardijaku">ċiklu kardijaku</ref> u hi ddeterminata mill-fluss kardijaku 'l barra (FK), ir-reżistenza tas-sistemika vaskulari (RSV), u l-pressjoni venuża ċentrali (PVC),<ref target="https://mt.wikipedia.org/wiki/Il-Paġna_prinċipali#cite_note-KlabundeMAP2007-11">[11]</ref></p>






PAM

=
(

FK

⋅

RSV

)
+

PVC

.


{\displaystyle \!{\text{PAM}}=({\text{FK}}\cdot {\text{RSV}})+{\text{PVC}}.}


<p>Il-PAM tista' titqis bejn wieħed u ieħor mill-kejl tal-pressjoni sistolika 






P

sis




{\displaystyle \!P_{\text{sis}}}

 u l-pressjoni dijastolika 





P

dijas




{\displaystyle \!P_{\text{dijas}}}

 filwaqt li jkun hemm rata tal-qalb normali fil-mistrieħ,<ref target="https://mt.wikipedia.org/wiki/Il-Paġna_prinċipali#cite_note-KlabundeMAP2007-11">[11]</ref></p>






PAM

≊

P

dijas


+


1
3


(

P

sis


−

P

dijas


)
.


{\displaystyle \!{\text{PAM}}\approxeq P_{\text{dijas}}+{\frac {1}{3}}(P_{\text{sis}}-P_{\text{dijas}}).}


Il-pressjoni pulsatorja
<p>Il-fluttwazzjoni 'l fuq u 'l isfel tal-pressjoni arterjuża ġejja min-natura pulsanti tal-fluss kardijaku 'l barra, jiġifieri it-taħbit tal-qalb. Il-pressjoni pulsatorja hi ddeterminata mill-interazzjoni tal-volum tal-fluss li joħroġ ma' taħbita tal-qalb, l-elastiċità tal-<ref target="https://mt.wikipedia.org/wiki/Aorta">aorta</ref> (abbiltà li tespandi) u r-reżistenza għall-fluss fis-siġra arterjuża. Meta tespandi taħt il-pressjoni, l-aorta tassorbi xi ftit mill-forza tal-mewġa tad-demm ħierġa mill-qalb matul taħbita. B'dan il-mod il-pressjoni pulsatorja ssir inqas minn kemm kienet tkun kieku l-aorta ma kinitx terħi<ref target="https://mt.wikipedia.org/wiki/Il-Paġna_prinċipali#cite_note-KlabundePulse2007-12">[12]</ref>. It-tnaqqis fl-elastiċità arterjuża li ġġib magħha x-xjuħija tispjega l-pressjoniji pulsatorja għolja li nsibu fil-pazjenti anzjani. </p>
<p>Il-pressjoni pulsatorja nistgħu nikkalkolawha sempliċement mid-differenza bejn il-pressjoni sistolika u dik dijastolika,<ref target="https://mt.wikipedia.org/wiki/Il-Paġna_prinċipali#cite_note-KlabundePulse2007-12">[12]</ref></p>






P

puls


=

P

sis


−

P

dijas


.


{\displaystyle \!P_{\text{puls}}=P_{\text{sis}}-P_{\text{dijas}}.}


Il-gradjent driegħ-riġel
<p>Il-<hi rend="italic">gradjent (fil-Ptad-D) driegħ-riġel</hi> hu d-differenza bejn il-Ptad-D mkejla fid-dirgħajn u dik imkejla fir-riġlejn. Normalment hi inqas minn 10 mmHg,<ref target="https://mt.wikipedia.org/wiki/Il-Paġna_prinċipali#cite_note-Markham-13">[13]</ref> imma tista' tiżdied pereżempju meta jkun hemm <ref target="https://mt.wikipedia.org/wiki/Koartazzjoni_tal-aorta">koartazzjoni tal-aorta</ref>.<ref target="https://mt.wikipedia.org/wiki/Il-Paġna_prinċipali#cite_note-Markham-13">[13]</ref></p>
Ir-reżistenza vaskulari
<p>L-arterji mdaqqsin, inklużi dawk li huma l-kbar biżżejjed li nistgħu narawhom mingħajr tkabbir, huma kanali li għandhom <ref target="https://mt.wikipedia.org/wiki/Reżistenza_vaskulari">reżistenza vaskulari</ref> baxxa (nassumu li m'hemmx bidliet  <ref target="https://mt.wikipedia.org/wiki/Aterosklerożi">aterosklerotiċi</ref> avvanzati) b'rati għolja ta' fluss li jiġġeneraw tnaqqis żgħir biss fil-pressjoni. L-arterji iżgħar u l-arterjoli għandhom reżistenza ogħla, u huma l-kawża tat-tnaqqis prinċipali fil-Ptad-D matul is-sistema ċirkolatorja.</p>
Il-mewġa tal-pressjoni vaskulari
<p>Il-fiżjoloġija moderna żviluppat il-kunċett tal-mewġa tal-pressjoni vaskulari. Din il-mewġa tinħoloq mill-qalb waqt is-<ref target="https://mt.wikipedia.org/wiki/Sistole_(mediċina)">sistole</ref> u toriġina fl-<ref target="https://mt.wikipedia.org/wiki/Aorta_axxendenti">aorta axxendenti</ref>. Din hi ħafna aktar mgħaġġla mill-fluss tad-demm stess u tiġi ttrasportata permezz tal-ħitan tal-kanali għall-<ref target="https://mt.wikipedia.org/wiki/Arterja">arterji</ref> periferiċi. Hemm il-mewġa tal-pressjoni tista' tinħass bħala l-polz periferiku. Meta l-mewġa tiġi riflessa fil-vini periferiċi tmur lura b'mod ċentripet. Fejn il-quċċati tal-mewġa riflessa u tal-mewġa oriġinali jiltaqgħu, il-pressjoni ġewwa l-kanal hi ogħla mill-pressjoni veru fl-aorta. Dan il-kunċett jispjega għaliex il-pressjoni arterjuża ġewwa l-<ref target="https://mt.wikipedia.org/wiki/Arterji_periferiċi">arterji periferiċi</ref> tar-riġlejn u d-dirgħajn hi ogħla mill-pressjoni arterjali fil-aorta,<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref> u wkoll għaliex il-pressjonijiet li nsibu fil-għaksa huma għoljin imqabblin mal-valuri normali tal-indiċi tal-pressjoni brakjali fl-għaksa.</p>
Il-kontroll
<p>Il-kontroll <ref target="https://mt.wikipedia.org/wiki/Endoġenu">endoġenu</ref> tal-pressjoni arterjuża mhuwiex mifhum kompletament. Sa issa, tliet mekkaniżmi għall-kontroll tal-pressjoni arterjuża ġew karatterizzati sewwa:</p>
<list type="unordered"><item>Ir-rifless <ref target="https://mt.wikipedia.org/wiki/Baroreċettorjali">baroreċettorjali</ref>: Il-<ref target="https://mt.wikipedia.org/wiki/Baroreċettur">baroreċetturi</ref> jħossu l-bidliet fil-pressjoni arterjali u mbagħad jibgħatu sinjali lill-<ref target="https://mt.wikipedia.org/wiki/Oblongata_medulla">medulla taz-zokk tal-moħħ</ref>, lill-<ref target="https://mt.wikipedia.org/wiki/Medulla_ventrolaterali_rostrali">medulla ventrolaterali rostrali</ref> biex inkunu preċiżi. Il-medulla, permezz tas-<ref target="https://mt.wikipedia.org/wiki/Sistema_nervuża_awtonomika">sistema nervuża awtonomika</ref>, tirranġa l-pressjoni arterjuża medja billi tbiddel fl-istess ħin il-forza u l-veloċità tal-kontrazzjonijiet tal-qalb, kif ukoll ir-<ref target="https://mt.wikipedia.org/wiki/Reżistenza_periferika_totali">reżistenza periferika totali</ref>. Il-baroreċetturi arterjużi l-iżjed importanti jinsabu fil-<ref target="https://mt.wikipedia.org/wiki/Senu_karotidew">seni karotidej</ref> tax-xellug u tal-lemin es u fl-<ref target="https://mt.wikipedia.org/wiki/Ark_aortika">ark aortika</ref>.<ref target="https://mt.wikipedia.org/wiki/Il-Paġna_prinċipali#cite_note-KlabundeArtBar2007-17">[17]</ref></item>
<item>Is-<ref target="https://mt.wikipedia.org/wiki/Sistema_renina-anġjotensina">sistema renina-anġjotensina</ref> (SRA): Din is-sistema hi ġeneralment magħrufa għal kif maż-żmien tikkontrolla l-pressjoni arterjuża. Din is-sistema tħalli lill-<ref target="https://mt.wikipedia.org/wiki/Kilwa">kliewi</ref> jikkumpensaw għat-telf fil-volum tad-demm jew għat-tbaxxija fil-pressjoni arterjuża bl-attivazzjoni ta' <ref target="https://mt.wikipedia.org/wiki/Vażokostrittur">vażokostrittur</ref> endoġenu magħruf bħala <ref target="https://mt.wikipedia.org/wiki/Anġjotensina_II">anġjotensina II</ref>.</item>
<item>L-<ref target="https://mt.wikipedia.org/wiki/Aldosterun">Aldosterun</ref>: Dan l-<ref target="https://mt.wikipedia.org/wiki/Ormon_sterojdi">ormon sterojdi</ref> joħrog mill-<ref target="https://mt.wikipedia.org/wiki/Korteċċja_adrenali">korteċċja adrenali</ref> b'reazzjoni għall-anġjotensina II jew livell għoli ta' potassju fis-sieru. L-aldosterun jistimula ż-żamma tas-<ref target="https://mt.wikipedia.org/wiki/Sodju">sodju</ref> u l-eskrezzjoni tal-potassju mill-kliewi. Peress li s-sodju huwa il-jone prinċipali li jiddetermina l-ammont ta' fluwidu fil-kanali permezz tal-<ref target="https://mt.wikipedia.org/wiki/Ożmożi">ożmożi</ref>, l-aldosterun iżid iż-żamma ta' fluwidu, u indirettament, il-pressjoni arterjuża.</item></list>
<p>Dawn il-mekkaniżmi differenti mhumiex neċessarjament indipendenti minn xulxin, kif turi r-rabta bejn is-SRA u l-ħruġ tal-aldosterun. Bħalissa, is-SRA hija ttrattat farmakoloġikament bl-inibituri ACE u antagonisti tar-riċettur tal-anġjotensina II. Is-sistema tal-aldosterun hi ttrattata direttament bl-<ref target="https://mt.wikipedia.org/wiki/Spironolakton">ispironolakton</ref>, antagonist tal-aldosterun. Ir-ritenzjoni tal-fluwidu tista' tiġi kkurata bid-<ref target="https://mt.wikipedia.org/wiki/Dijuretiċi">dijuretiċi</ref>; l-effett anti-ipertensiv tad-dijuretiċi hu dovut għall-effett tagħhom fuq il-volum tad-demm. Ġeneralment, ir-rifless baroriċettiv ma jitmissx fl-<ref target="https://mt.wikipedia.org/wiki/Ipertensjoni">ipertensjoni</ref> għaliex jekk dan jiġi mblukkat, l-individwu jistgħu jsofri <ref target="https://mt.wikipedia.org/wiki/Ipotensjoni_ortostatika">ipotensjoni ortostatika</ref> u <ref target="https://mt.wikipedia.org/wiki/Ħass_ħażin">ħass ħażin</ref>.</p>
Kejl
<figure><caption>Student tal-mediċina jiċċekkja l-Ptad-D permezz ta' sfigmomanometru u stetoskopju</caption></figure>
<p>Il-pressjoni arterjuża titkejjel l-iżjed permezz ta' <ref target="https://mt.wikipedia.org/wiki/Sfigmomanometru">sfigmomanometru</ref>, li fl-imgħoddi kellu kolonna bil-merkurju li l-għoli tagħha kien juri l-Ptad-D jiċċirkola.<ref target="https://mt.wikipedia.org/wiki/Il-Paġna_prinċipali#cite_note-Booth1977-18">[18]</ref> Il-Ptad-D għadna s'issa nkejluha b'millimetri tal-merkurju (mmHg), allavolja l-istrument li jintużaw illum ma jużawx il-merkurju.</p>
<p>Għal kull taħbita tal-qalb, il-Ptad-D tvarja bejn il-pressjoni sistolika u d-dijastolika. Il-pressjoni sistolika hi l-ogħla pressjoni fl-arterji. Din tintlaħaq lejn l-aħħar taċ-<ref target="https://mt.wikipedia.org/wiki/Ċiklu_kardijaku">ċiklu kardijaku</ref> meta l-ventrikli jkunu jikkontrattaw. Il-pressjoni dijastolika hi l-iżjed pressjoni baxxa fl-arterji. Din tintlaħaq lejn il-bidu taċ-ċiklu kardijaku meta l-ventrikli jkunu mimlijin bid-demm. Il-valuri ta' dawn għal bniedem adult f'saħħtu huma madwar 120mmHg <ref target="https://mt.wikipedia.org/wiki/Sistolika">sistolika</ref> u 80mmHg <ref target="https://mt.wikipedia.org/wiki/Dijastolika">dijastolika</ref> (niktbu 120/80 mmHg, u ngħidu "mija u għoxrin fuq tmenin").</p>
<p>Il-Ptad-D artejuża sistolika u dik dijastolika mhumiex statiċi imma jġarrbu varjazzjonijiet naturali minn taħbita tal-qalb għal oħra u matul il-jum (f'ritmu <ref target="https://mt.wikipedia.org/wiki/Ċirkadjan">ċirkadjan</ref>). Jinbidlu wkoll b'riazzjoni għat-tensjoni, fatturi nutrittivi, mediċini, mard u għal mument meta nqumu bil-wieqfa. Xi minn daqqiet il-varjazzjonijiet ikunu kbar. <ref target="https://mt.wikipedia.org/wiki/Ipertensjoni">Ipertensjoni</ref> tirreferi għal pressjoni arterjuża li tkun normalment għolja, u bil-kuntrarju, l-<ref target="https://mt.wikipedia.org/wiki/Ipotensjoni">Ipotensjoni</ref> tirreferi għal pressjoni arterjuża li tkun normalment baxxa. Flimkien mat-<ref target="https://mt.wikipedia.org/wiki/Temperatura_tal-ġisem">temperatura tal-ġisem</ref>, ir-<ref target="https://mt.wikipedia.org/wiki/Rata_tar-respirazzjoni">rata tar-respirazzjoni</ref>, u r-<ref target="https://mt.wikipedia.org/wiki/Rata_tal-polz">rata tal-polz</ref>, il-Ptad-D hi waħda mill-parametri fiżjoloġiċi li l-iktar li jitkejlu.</p>
<p>Il-pressjoni arterjuża s-soltu titkejjel b'mod mhux invażiv, mingħajr il-penetrazzjoni tal-ġilda jew l-arterja. Il-kejl tal-pressjoni b'mod invażiv, bil-penetrazzjoni tal-ħajt tal-arterja, hu inqas komuni u s-soltu jsir fl-ambjent tal-isptar.</p>
Kejl mhux invażiv
<p>Il-metodi mhux invażivi awskultatorji u oxxillometriċi huma iżjed sempliċi u ta' ħeffa mill-metodi invażivi, jeħtieġu inqas sengħa, kważi m’għandhom komplikazzjonijiet xejn u l-pazjent idejquh u jweġġgħuh mill-inqas. Però, il-metodi mhux invażivi jistgħu jgħatu riżultati inqas eżatti u differenzi żgħar sistematiċi fir-riżultati numeriċi. Il-kejl mhux invażiv is-soltu jintuża l-iżjed għall-kontroll u għal eżamijiet ta' rutina.</p>
Il-metodu tal-palpazzjoni
<p>Il-valur minimu sistoliku jista' jiġi stimat bejn wieħed u ieħor, mingħajr apparat permezz tal-<ref target="https://mt.wikipedia.org/wiki/Palpazzjoni">palpazzjoni</ref> jew il-ħass tal-polz. Dan isir l-iżjed f'sitwazzjonijiet ta' emerġenza. Fl-imgħoddi l-istudenti tal-mediċina kienu jitgħallmu li jekk jinħass polz radjali dan juri Ptad-D minima ta' 80mmHg, polz femorali juri mill-inqas 70mmHg, u l-polz karotidu juri minimu ta' 60mmHg. Però mill-inqas studju wieħed wera li dan il-metodu spiss jgħati stima għolja tal-Ptad-D sistolika tal-pazjent<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>. Wieħed jista' jikseb valur iżjed preċiż tal-Ptad-D sistolika permezz ta' <ref target="https://mt.wikipedia.org/wiki/Sfigmomanometru">sfigmomanometru</ref> billi jħoss meta l-polz radjali jerġa' jibda<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>. Il-Ptad-D dijastolika ma tistgħax tinkiseb b'dan il-metodu<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>. Xi minn daqqiet il-palpazzjoni tintuża biex tinkiseb stima qabel jintuża il-metodu awskulatorju.</p>
Il-metodu awskulatorju
<figure><caption>Sfigmomanometru anerojde u stetoskopju użati fil-metodu <hi rend="italic">awskulatorju</hi></caption></figure>
<figure><caption>Manometru tal-merkurju</caption></figure>
<p>Il-metodu <hi rend="italic">awskulatorju</hi> (mill-kelma Latina għas-<hi rend="italic">smiegħ</hi>) juża <ref target="https://mt.wikipedia.org/wiki/Stetoskopju">stetoskopju</ref> u <ref target="https://mt.wikipedia.org/wiki/Sfigmomanometru">sfigmomanometru</ref>. Dan hu magħmul minn manikott jintefaħ (ta' <hi rend="italic">Riva-Rocci</hi>) li jitqiegħed madwar id-driegħ 'il fuq mill-minkeb fil-livell tal-qalb bejn wieħed u ieħor, konness ma' <ref target="https://mt.wikipedia.org/wiki/Manometru">manometru</ref> jew tal-merkurju jew <ref target="https://mt.wikipedia.org/wiki/Anerojde">anerojde</ref>. Il-manometru tal-merkurju ikejjel l-għoli ta' kolonna tal-merkurju u jgħati riżultat assolut mingħajr il-ħtieġa ta' kalibrazzjoni, u għalhekk mhux suġġett għall-iżbalji u l-bdil fil-kalibrazzjoni li jaffettwaw il-metodi l-oħra.  L-użu tal-manometru tal-merkurju sikwit jinħtieġ fi <ref target="https://mt.wikipedia.org/wiki/Sudju_kiniku">studji kliniċi</ref> u għall-kejl tal-<ref target="https://mt.wikipedia.org/wiki/Ipertensjoni">ipertensjoni</ref> f'pazjenti f'periklu serju bħan-nisa fit-tqala.</p>
<p>Il-persuna li tkun qiegħda tkejjel il-pressjoni tgerbeb sewwa manikott ta' daqs xieraq madwar id-driegħ mingħajr issikkar, imbagħad tonfħu ftit ftit billi tagħfas ballun tal-lastiku sakemm il-pressa fuq l-arterja twaqqaf il-fluss tad-demm għal kollox. Waqt li bl-istetoskopju tissemma' fil-minkeb għall-<ref target="https://mt.wikipedia.org/wiki/Arterja_brakjali">arterja brakjali</ref>, terħi l-pressjoni fil-manikott bilmod.  Malli d-demm jibda jiskolji fl-arterja, il-<ref target="https://mt.wikipedia.org/wiki/Turbulenza">fluss turbulenti</ref> joħloq ħoss ta' "ċaffċif" jew tħabbit (l-ewwel ħoss ta' Korotkoff). Il-pressjoni fil-punt meta jinstema' l-ewwel ħoss hi il-Ptad-D sistolika. Il-pressjoni fil-manikott tintreħa iżjed sakemm ma jinstema' l-ebda ħoss (il-ħames ħoss ta' Korotkoff), u din tkun il-pressjoni arterjuża dijastolika.</p>
<p>Il-metodu awskultatorju ilu predominanti minn meta bdiet titkejjel il-Ptad-D imma qegħdin jintużaw metodi mhux invażivi oħra f'xi każijiet.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
Metodi Oxxillometriċi
<p>Il-metodu oxxillometriku kien ivvintat fl-1876 u jinvolvi l-osservazzjoni ta' oxxillazzjonijiet fil-pressjoni tal-manikott tal-isfigmomanometru<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> li huma kkawżati mill-oxxillazzjonijiet tal-<ref target="https://mt.wikipedia.org/wiki/Fluss_tad-demm">fluss tad-demm</ref>, jiġifieri l-<ref target="https://mt.wikipedia.org/wiki/Polz">polz</ref><ref target="https://mt.wikipedia.org/wiki/Il-Paġna_prinċipali#cite_note-Laurent2003-24">[24]</ref>. Il-verżjoni elettronika ta' dan il-metodu xi minn daqqiet tintuża fil-kejl fuq żmien twil u fil-mediċina ġenerika. Din tuża manikott ta' sfigmomanometru bħal fil-metodu awskultatorju, imma b'sensur elettroniku biex josserva l-oxxillazzjonijiet fil-pressjoni tal-manikott, apparat elettroniku biex jinterpretahom awtomatikament u inflazzjoni u defalzzjoni tal-manikott awtomatika. Is-sensur tal-pressjoni jrid jiġi kkalibrat kultant biex jibqa' eżatt.</p>
<p>Il-kejl oxxilometriku jeħtieġ inqas sengħa mill-metodu awskultatorju u jista' jiġi adattat għall-użu minn staff mhux imħarrġin u għall-monitoraġġ awtomatizzat mill-pazjenti f'darhom. </p>
<p>L-ewwel il-manikott jintefaħ sa pressjoni naqra ogħla mill-pressjoni arterjuża sistolika u mbagħad imniżżel għal pressjoni taħt id-dijastolika fuq perjodu ta' madwar 30 sekonda. Meta ma jkunx hemm iżjed fluss tad-demm (il-pressjoni tal-manikott taqbeż il-pressjoni sistolika) jew il-fluss ma jkollux ostakli (il-pressjoni tal-manikott tkun taħt il-pressjoni dijastolika), il-pressjoni tal-manikott se tkun essenzjalment kostanti. Hu importanti li l-manikott ikun ta' daqs tajjeb: jekk ikun issikkat jista' jagħti pressjoni ogħla milli suppost u jekk ikun merħi jagħti pressjoni baxxa. Meta jkun hemm fluss tad-demm, iżda dan ikun ristrett, il-pressjoni tal-manikott, li hi kkontrollata mis-sensur tal-pressjoni, tvarja perjodikament f'sinkronija mal-espansjoni u kontrazzjoni ċiklika tal-arterja brakjali, jiġifieri toxxilla. Il-valuri tal-pressjoni sistolika u dijastolika jiġu kkalkulati bl-użu ta' algoritmu u jintwerew ir-riżultati kkalkulati. </p>
<p>Il-monituri oxxillometriċi jistgħu jgħatu qari mhux eżatt f'pazjenti bi problemi tal-qalb u taċ-ċirkolazzjoni, fosthom sklerożi arterjuża, <ref target="https://mt.wikipedia.org/wiki/Aritmija">aritmija</ref>, <ref target="https://mt.wikipedia.org/wiki/Preeclampsia">preeclampsia</ref>, <ref target="https://mt.wikipedia.org/wiki/Alternans_pulsus">alternans pulsus</ref>, u <ref target="https://mt.wikipedia.org/wiki/Pulsus_paradoxus">pulsus paradoxus</ref>. </p>
<p>Fil-prattika l-metodi differenti ma jagħtux riżultati identiċi; jintużaw algoritmu u koeffiċjenti miksubin sperimentalment biex jirregolaw ir-riżultati oxxillometriċi biex jagħtu qari li jaqbel kemm jista' jkun mar-riżultati awskultatorji. Xi apparat juża analiżi megħjuna mill-<ref target="https://mt.wikipedia.org/wiki/Kompjuter">kompjuter</ref> tal-mewġa istantanja tal-pressjoni arterjuża biex jiddetermina l-punt sistoliku, il-punt medju, u l-punt dijastoliku. Peress li ħafna apparati oxxillometriċi ma ġewx validati, wieħed irid joqgħod attent għax il-parti l-kbira minnhom mhumiex adattati għal ambjent kliniku u ta' kura akuta.</p>
L-ipertensjoni minħabba l-biża' mit-tabib
<p>Għal xi pazjenti, il-kejl Ptad-D fl-uffiċċju tat-tabib jista' jkun li ma jurix eżatt il-Ptad-D tipiku tagħhom.<ref target="https://mt.wikipedia.org/wiki/Il-Paġna_prinċipali#cite_note-Elliot2007-25">[25]</ref> Fi 'l fuq minn 25% tal-pazjenti, il-kejl fl-uffiċċju huwa ogħla mill-Ptad-D tipiku tagħhom. Dan l-iżball jista' jkun ġej mill-biża' assoċjata mal-eżami minn professjonista tas-saħħa.<ref target="https://mt.wikipedia.org/wiki/Il-Paġna_prinċipali#cite_note-Jhalani2005-26">[26]</ref> Id-dijanjożi żbaljata ta' pressjoni għolja f'dawn il-pazjenti tista' jirriżulta f'medikazzjoni bla bżonn u forsi ta' ħsara. Din il-biża' tista' titnaqqas (mhux għal kollox) bil-kejl Ptad-D awtomatizzat matul 15 sa 20 minuta f'parti kwieta tal-uffiċċju jew klinika.<ref target="https://mt.wikipedia.org/wiki/Il-Paġna_prinċipali#cite_note-Pickering2005p145-27">[27]</ref></p>
<p>Id-dibattitu rigward is-sinifikat ta' dan l-effett għadu sejjer. Xi pazjenti reattivi jirreaġixxu għal ħafna stimuli matul il-ħajja ta' kuljum tagħhom u jeħtieġu kura. F'xi każijiet il-kejl tal-Ptad-D jagħti valur iżjed baxx għand it-tabib.<ref target="https://mt.wikipedia.org/wiki/Il-Paġna_prinċipali#cite_note-Pickering2005p146a-28">[28]</ref></p>
Monitoraġġ f’dar il-pazjenti
<p>Il-problemi tal-ipertensjoni minħabba l-biżgħa għand it-tabib jistgħu jiġu identifikati u mnaqqsa bl-użu tal-apparati tal-Ptad-D ambulatorji li jieħdu qari kull nofs siegħa matul il-ġurnata u bil-lejl. Minflok il-monitoraġġ ambulatorju tal-Ptad-D, ħlief fl-irqad, jista' jintuża l-monitoraġġ fid-dar għal dan l-għan.<ref target="https://mt.wikipedia.org/wiki/Il-Paġna_prinċipali#cite_note-Mancia2007-29">[29]</ref></p>
<p>Il-monitoraġġ f'dar il-pazjent jista' jintuża biex itejjeb il-kontroll tal-ipertensjoni u biex jimmonitorja l-effetti tal-bidliet fl-istil tal-ħajja u tal-mediċini li għandhom x'jaqsmu mal-Ptad-D.<ref target="https://mt.wikipedia.org/wiki/Il-Paġna_prinċipali#cite_note-Chobanian2003-2">[2]</ref> Instab li mqabbel mal-kejl ambulatorju tal-Ptad-D il-monitoraġġ f'dar il-pazjent hu alternattiva effettiva li hi orħos.<ref target="https://mt.wikipedia.org/wiki/Il-Paġna_prinċipali#cite_note-Mancia2007-29">[29]</ref><ref target="https://mt.wikipedia.org/wiki/Il-Paġna_prinċipali#cite_note-Niiranen2006-30">[30]</ref><ref target="https://mt.wikipedia.org/wiki/Il-Paġna_prinċipali#cite_note-Shimbo2007-31">[31]</ref></p>
<p>Apparti mill-effett tal-biżgħa mit-tabib, il-kejl tal-Ptad-D barra l-ambjent kliniku s-soltu hu kemm xejn aktar baxx fil-maġġoranza tan-nies. L-istudji li ħarsu lejn ir-riskji mill-ipertensjoni u l-benefiċċji tat-tnaqqis fil-Ptad-D fil-pazjenti affettwati kienu bbażati fuq kejl f'ambjent kliniku.</p>
<p>Biex il-kejl tal-Ptad-D ikun eżatt jeħtieġ li l-pazjent ma jixrobx kafè, ipejjep is-sigaretti, jew jagħmel eżerċizzju vigoruż għal 30 minuta qabel isir il-kejl. Jekk il-bużżieqa tal-awrina tkun mimlija din tista' jkollha xi effett żgħir fuq qari tal-Ptad-D, allura jekk wieħed iħoss li għandu bżonn jgħaddi l-awrina, għandu jagħmel hekk qabel isir l-qari. Għal 5 minuti qabel il-qari, wieħed għandu joqgħod bilqiegħda wieqaf fis-siġġu b'saqajh ċatti mal-art, b'dirajh u riġleh mhux marbutin. Il-manikott tal-Ptad-D għandu dejjem ikunu imiss mal-ġilda għax il-qari meħud bil-manikott fuq il-komma jkun inqas preċiż. Matul il-qari, il-driegħ li tkun qiegħda tintuża għandha tkun merħija u miżmuma fil-livell tal-qalb, pereżempju tistrieħ fuq mejda.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Billi l-Ptad-D tvarja matul il-ġurnata, il-kejl maħsub biex jimmonitorja l-bidliet matul intervalli ta' żmien daqsxejn twil għandu jittieħed fl-istess ħin kuljum biex jiġi żgurat li l-qari tal-ġranet differenti huma komparabbli. Dawn huma xi ħinijiet tajbin: </p>
<list type="unordered"><item>Immedjatament wara l-qawmien (qabel wieħed jinħasel/jilbes u jieħu l-kolazzjoni/jixrob), filwaqt li l-ġisem ikun għadu mistrieħ,</item>
<item>Immedjatament wara li wieħed jispiċċa mix-xogħol.</item></list>
<p>Il-monituri awtomatiċi u indipendenti tal-Ptad-D jistgħu jinxtraw bi prezzijiet raġonevoli.  Xi wħud minnhom huma kapaċi li jgħamlu l-kejl ta' Korotkoff barra l-metodi oxxillometriċi, u b'hekk jippermettu l-pazjenti li qalbhom tħabbat b'mod irregolari li jkejlu b'mod preċiż il-Ptad-D f'darhom.</p>
Kejl invażiv
<p>L-iżjed metodu eżatt għall-kejl tal-pressjoni tad-demm arterjuża huwa b'mod invażiv permezz ta' <ref target="https://mt.wikipedia.org/wiki/Katetere_arterjuża">katetere arterjuża</ref>. Il-metodu invażiv għall-kejl tal-pressjoni arterjuża permezz ta' <ref target="https://mt.wikipedia.org/wiki/Kannula">kannuli</ref> intravaskulari juża kejl dirett tal-pressjoni arterjuża bit-tqegħid ta' labra kannula fl-arterja (normalment fir-<ref target="https://mt.wikipedia.org/wiki/Arterja_radjali">radjali</ref>, <ref target="https://mt.wikipedia.org/wiki/Arterja_femorali">femorali</ref>, <ref target="https://mt.wikipedia.org/wiki/Arterja_dorsalis_pedis">dorsalis pedis</ref> jew <ref target="https://mt.wikipedia.org/wiki/Arterja_brakjali">brakjali</ref>). </p>
<p>Il-kannula tiġi konnessa ma' sistema mimlija b'fluwidu sterili, li tkun konnessa ma' trasduttur tal-pressjoni elettroniku. Il-vantaġġ ta' din is-sistema hija li l-pressjoni tiġi  ssorveljata kontinwament taħbita b'taħbita, u joħroġ grafiku tal-pressjoni kontra l-ħin. Din it-teknika invażiva tintuża regolarment fil-<ref target="https://mt.wikipedia.org/wiki/Mediċina_tal-kura_intensiva">mediċina tal-kura intensiva</ref> umana u veterinarja, <ref target="https://mt.wikipedia.org/wiki/Anesteżjoloġija">anesteżjoloġija</ref>, u għal skopijiet ta' riċerka.</p>
<p>F'xi okkażjonijiet rari kien hemm xi biżgħa li matul il-monitoraġġ invażiv tal-pressjoni vaskulari, il-kannullazzjoni setgħet ikkawżat komplikazzjonijiet bħal <ref target="https://mt.wikipedia.org/wiki/Trombożi">trombożi</ref>, <ref target="https://mt.wikipedia.org/wiki/Infezzjoni">infezzjoni</ref>, u <ref target="https://mt.wikipedia.org/wiki/Emorraġija">emorraġija</ref>. Meta jkun qiegħed isirilhom monitoraġġ arterjuż invażiv il-pazjenti jeħtieġu sorveljanza mill-eqreb, billi hemm periklu ta' emorraġija severa jekk fil-linja jkun hemm xi skonnessjoni. Il-metodu invażiv hu ġeneralment użat biss fuq il-pazjenti li jkunu mistennijin li jkollhom varjazzjonijiet mgħaġġlin fil-pressjoni arterjużà.</p>
F'postijiet oħra
<p>Il-pressjoni tad-demm ġeneralment tirreferi għall-pressjoni arterjuża fiċ-ċirkolazzjoni sistemika. Però, il-kejl tal-pressjoni fis-sistema venuża  u fil-kanali pulmonari għandu parti importanti fil-kura intensiva, iżda jeħtieġ katetere venuża ċentrali invażiva. </p>
Il-pressjoni venuża
<p>Il-pressjoni venuża hija l-pressjoni vaskulari ġo vina jew fl-<ref target="https://mt.wikipedia.org/wiki/Atriju_(anatomija)">atriji tal-qalb</ref>. Hi ferm iżjed baxxa mill-pressjoni arterjuża, b'valuri komuni ta' 5 mmHg fl-atriju tal-lemin u 8 mmHg fl-atriju tax-xellug. </p>
Il-pressjoni pulmonari
<p>Normalment, il-pressjoni fl-<ref target="https://mt.wikipedia.org/wiki/Arterja_pulmonari">arterja pulmonari</ref> hi madwar 15 mmHg fil-mistrieħ.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
<p>Ptad-D għolja fil-kapillari pulmonari tikkawża <ref target="https://mt.wikipedia.org/wiki/Ipertensjoni_pulmonari">ipertensjoni pulmonari</ref>, b'<ref target="https://mt.wikipedia.org/wiki/Edema_interstizjali">edema interstizjali</ref> jekk il-pressjoni togħla 'l fuq minn 20 mmHg, u b'<ref target="https://mt.wikipedia.org/wiki/Edema_pulmonari">edema pulmonari</ref> meta tkun 'l fuq minn 25 mmHg. <ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Il-pressjoni tad-demm fetali
<p>Fit-<ref target="https://mt.wikipedia.org/wiki/Tqala">tqala</ref>, hi l-qalb tal-fetu u mhux il-qalb tal-omm li tipprovdi l-Ptad-D fetali biex tmexxi d-demm maċ-ċirkolazzjoni fetali. </p>
<p>Il- Ptad-D fl-aorta tal-fetu hija madwar 30 mmHg fl-20 ġimgħa tat-tqala, u tiżdiet għal madwar 45 mmHg fl-40 ġimgħa tat-tqala.<ref target="https://mt.wikipedia.org/wiki/Il-Paġna_prinċipali#cite_note-Struijk-35">[35]</ref>Il-Ptad-D medja ta' tarbija lesta biex titwieled: </p>
<list type="unordered"><item>Sistolika 65-95 mm Hg,</item>
<item>Dijastolika 30-60 mm Hg.<ref target="https://mt.wikipedia.org/wiki/Il-Paġna_prinċipali#cite_note-SharonSmithMurray-36">[36]</ref></item></list>
Mard
Pressjoni għolja
<figure><caption> Ħarsa ġenerali tal-komplikazzjonijiet ewlenin ta' pressjoni tad-demm għolja persistenti</caption></figure>
<p>L-<ref target="https://mt.wikipedia.org/wiki/Ipertensjoni_arterjuża">ipertensjoni arterjuża</ref> tista' tkun sinjal ta' problemi oħra u jista' jkollha effetti ħżiena fit-tul. Kultant tista' tkun problema akuta, per eżempju <ref target="https://mt.wikipedia.org/wiki/Pressjoni_għolja_ta'_emerġenza">pressjoni għolja ta' emerġenza</ref>. </p>
<p>Ikun xi jkun il-livell tal-pressjoni arterjuża dejjem ikun hemm forza fuq il-ħitan arterjużi. Iżjed ma tkun għolja l-pressjoni iżjed trid taħdem il-qalb u iżjed jikber it-tessut ħażin (<ref target="https://mt.wikipedia.org/wiki/Ateroma">ateroma</ref>) li jiżviluppa mal-ħitan tal-arterji. Iżjed ma tkun għolja l-pressjoni, iżjed ikun hemm tensjoni u aktar tiżviluppa l-ateroma u l-<ref target="https://mt.wikipedia.org/wiki/Mijokardju"> muskolu tal-qalb</ref> maż-żmien jeħxien, jikber u jiddgħajjef. </p>
<p>L-<ref target="https://mt.wikipedia.org/wiki/Ipertensjoni">ipertensjoni</ref> persistenti hija wieħed mill-fatturi ta' riskju għal <ref target="https://mt.wikipedia.org/wiki/Puplesija">puplesiji</ref>, <ref target="https://mt.wikipedia.org/wiki/Infart_mijokardijaku">attakki tal-qalb</ref>, <ref target="https://mt.wikipedia.org/wiki/Insuffiċjenza_tal-qalb">insuffiċjenza tal-qalb</ref> u anewriżmi arterjużi, u hija l-kawża ewlenija tal-<ref target="https://mt.wikipedia.org/wiki/Insuffiċjenza_renali_kronika">insuffiċjenza renali kronika</ref>. Anki tlugħ moderat fil-pressjoni arterjuża jwassal għal <ref target="https://mt.wikipedia.org/wiki/Għomor">għomor</ref> iqsar. Meta l-pressjoni tkun għolja sewwa, jiġifieri l-pressjoni arterjuża medja tkun għolja mill-medja b'50% jew iżjed, wieħed ma jistenniex li jgħix aktar minn ftit snin sakemm ma jieħux il-kura adattata.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>Fl-imgħoddi, aktar attenzjoni kienet tingħata lill-pressjoni <ref target="https://mt.wikipedia.org/wiki/Dijastolika">dijastolika</ref>; iżda llum huwa rikonoxxut li kemm pressjoni <ref target="https://mt.wikipedia.org/wiki/Sistole_(mediċina)">sistolika</ref> għolja u kemm <ref target="https://mt.wikipedia.org/wiki/Pressjoni_tal-polz">pressjoni tal-polz</ref> (id-differenza numerika bejn il-pressjoni sistolika u dijastolika) għolja huma fatturi ta' riskju oħra. F'xi każijiet, jidher li tnaqqis żejjed fil-pressjoni dijastolika jista' jżid ir-riskju, x'aktarx minħabba li jkun hemm żieda fid-differenza bejn il-pressjoni sistolika u dijastolika.</p>
<p>Fin-nies li jkollhom rigurġitu fil-valvoli kardijaċi, meta dan jonqos jista' jkun hemm bidla fil-pressjoni dijastolika. Fi studju ta' nies b'rigurġitu fil-valvoli kardijaċi, li qabbel żewġ kejlijiet imbegħdin b'ġimgħatejn għal kull ruħ, kien hemm żieda fis-severità ta' <ref target="https://mt.wikipedia.org/wiki/Insuffiċjenza_aortika">aortika</ref> u <ref target="https://mt.wikipedia.org/wiki/Rigurġitu_mitrali">rigurġitu mitrali</ref> meta żdiedet il-pressjoni tad-demm dijastolika, filwaqt li meta l-pressjoni tad-demm dijastolika naqset, naqset is-severità.<ref target="https://mt.wikipedia.org/wiki/Il-Paġna_prinċipali#cite_note-Gottdiener2002-38">[38]</ref></p>
Pressjoni baxxa
<p>L-istat ta' pressjoni tad-demm baxxa hu magħrufa bħala <ref target="https://mt.wikipedia.org/wiki/Ipotensjoni">ipotensjoni</ref>. Ix-xebh fil-pronunzja ma' <hi rend="italic"><ref target="https://mt.wikipedia.org/wiki/Ipertensjoni">ipertensjoni</ref></hi> jista' joħloq konfużjoni. L-ipotensjoni tqajjem tħassib mediku fil-każ biss li tikkawża sinjali jew sintomi, bħal sturdament, ħass ħażin, jew f'każijiet estremi, <ref target="https://mt.wikipedia.org/wiki/Xokk_(ċirkolatorju)">xokk</ref>. <ref target="https://mt.wikipedia.org/wiki/Il-Paġna_prinċipali#cite_note-NHLBI2008-3">[3]</ref></p>
<p>Meta l-pressjoni arterjuża u l-<ref target="https://mt.wikipedia.org/wiki/Rata_tal-fluss">fluss</ref> tad-demm jonqsu taħt ċertu punt, il-<ref target="https://mt.wikipedia.org/wiki/Perfużjoni">perfużjoni</ref> tal-moħħ tonqos kritikament (jiġifieri, il-provista tad-demm ma' tkunx biżżejjed), u tikkawża sturdament li jista' jkun ħafif, debolizza jew ħass ħażin.</p>
<p>Kultant il-pressjoni arterjuża taqa' b'mod sinifikanti meta l-pazjent ikun bilqiegħda u jqum bil-wieqfa. Dan hu magħruf bħala <ref target="https://mt.wikipedia.org/wiki/Ipotensjoni_ortostatika">ipotensjoni ortostatika</ref> (ipotensjoni posturali); il-gravità tnaqqas ir-rata ta' ritorn tad-demm mill-vini tal-ġisem taħt il-qalb lura 'l fuq lejn il-qalb, u b'hekk tnaqqas il-volum ta' kull taħbita u l-fluss mill-qalb.</p>
<p>Fin-nies b'saħħithom, il-vini ta' taħt qalbhom malajr isru idjaq u r-rata tal-qalb tiżdied biex tnaqqas u tikkumpensa għall-effett tal-gravità. Dan isir involontarjament mis-sistema nervuża awtonomika. Is-sistema normalment tieħu ftit sekondi biex tlaħħaq u jekk il-kumpens ikun bil-mod wisq jew mhux biżżejjed, l-individwu jkollu fluss tad-demm baxx lejn il-moħħ, sturdament u forsi ħass ħażin. Meta jkun hemm żieda fil-forza-G, bħal ma jħossu l-piloti fl-aerobatika jew il-kumbatt, dan l-effett jiżied ħafna. Wieħed jista' jelimina l-problema kważi għal kollox bill jqiegħed ġismu perpendikularment mal-gravità.</p>
<p>Fost il-kawżi l-oħra ta' pressjoni arterjuża baxxa nsibu: </p>
<list type="unordered"><item><ref target="https://mt.wikipedia.org/wiki/Sepsi">Sepsi</ref></item>
<item><ref target="https://mt.wikipedia.org/wiki/Emorraġija">Emorraġija</ref> – fasda jew telf ta' demm</item>
<item><ref target="https://mt.wikipedia.org/wiki/Tossini">Tossini</ref>, fosthom dożi tossiċi ta' mediċina għall-Ptad-D</item>
<item>Anomaliji <ref target="https://mt.wikipedia.org/wiki/Ormoni">ormonali</ref>, bħall-<ref target="https://mt.wikipedia.org/wiki/Marda_ta'_Addison">marda ta' Addison</ref></item>
<item><ref target="https://mt.wikipedia.org/wiki/Diżfunzjoni_alimentari">Diżfunzjoni alimentari</ref>, partikolarment <ref target="https://mt.wikipedia.org/wiki/Anoressija_nervuża">anoressija nervuża</ref> u <ref target="https://mt.wikipedia.org/wiki/Bulimija">bulimija</ref></item></list>
<p>Ix-xokk hu kundizzjoni komplessa li twassal għal <ref target="https://mt.wikipedia.org/wiki/Perfużjoni">perfużjoni</ref> kritikament baxxa. Il-mekkaniżmi tas-soltu huma telf ta' volum tad-demm, ġabra ta' demm fil-vini li ma jkunx demm biżżejjed sejjer lura lejn il-qalb u/jew ippumpjar effettiv baxx. Pressjoni arterjuża baxxa, speċjalment pressjoni tal-polz baxxa, hi sinjal ta' xokk u tikkontribwixxi għal perfużjoni mnaqssa u tirriflettiha. </p>
<p>Jekk ikun hemm differenza sinifikanti fil-pressjoni minn driegħ għall-oħra, dan  jista' jindika tidjiq (per eżempju, minħabba l-<ref target="https://mt.wikipedia.org/wiki/Koartazzjoni_aortika">koartazzjoni aortika</ref>, <ref target="https://mt.wikipedia.org/wiki/Dissezzjoni_aortika">dissezzjoni aortika</ref>, <ref target="https://mt.wikipedia.org/wiki/Trombożi">trombożi</ref> jew <ref target="https://mt.wikipedia.org/wiki/Embolja">embolja</ref>) ta' arterja.</p>
</text></body></html>