<html><body><text id="wikipedia_mt_wikipedia_org__8874.html" ns="0" revid="215367" sourceurl="https://mt.wikipedia.org/wiki/Grupp_D_tal-Kampjonati_Ewropej_tal-Futbol_2008" title="Grupp D tal-Kampjonati Ewropej tal-Futbol 2008" type="wikipedia">Grupp D tal-Kampjonati Ewropej tal-Futbol 2008
<p><hi rend="bold">Grupp D tal-Kampjonati Ewropej tal-Futbol 2008</hi> hu wieħed mill-erba' gruppi tal-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>. L-ewwel partiti tal-grupp intlagħbu fl-10 ta' Ġunju, 2008, u tkomplew sat-18 ta' Ġunju 2008. Is-sitt partiti ntlagħbu fl-<ref target="https://mt.wikipedia.org/wiki/Awstrija">Awstrija</ref>, f'<ref target="https://mt.wikipedia.org/wiki/Innsbruck">Innsbruck</ref> u <ref target="https://mt.wikipedia.org/wiki/Saliżburgu">Saliżburgu</ref>. Il-grupp kien jikonsisti miċ-ċampjins renjanti tal-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref>, flimkien ma' <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>, ir-<ref target="https://mt.wikipedia.org/wiki/Tim_nazzjonali_tal-futbol_tar-Russja">Russja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>. Il-Greċja, Spanja u r-Russja kienu fl-istess grupp tal-edizzjoni preċedenti.</p>
<p>Wara r-rebħa ta' 4–1 fuq ir-Russja fl-ewwel logħba, Spanja assigurat l-ewwel post fil-grupp permezz ta' rebħa ta' 2–1 fuq l-Iżvezja fit-tieni partita tagħhom. Il-kwalifikazzjoni tagħhom għall-kwarti tal-finali kienet assigurata wara li r-Russja rebħet lill-Greċja, fejn ikkundannaw liċ-ċampjins renjanti tal-Greċja biex jispiċċaw l-aħħar fil-grupp. It-tieni post li jagħti aċċess għall-kwarti tal-finali kien deċiż fil-partita bejn l-Iżvezja u r-Russja, fejn l-Iżvezja riedu biss jevitaw telfa biex jikkwalifikaw, fejn għalihom pari kien biżżejjed. Però, ir-Russi rnexxielhom jirbħu b'gowl f'kull taqsima u b'hekk kisbu post fil-kwarti tal-finali tal-kompetizzjoni. Fil-partita l-oħra, minkejja li Spanja marru minn taħt lejn l-aħħar tal-ewwel taqsima, l-Ispanjoli skurjaw tnejn fit-tieni taqsima, biex saru t-tielet tim li kkwalifikaw għall-kwarti tal-finali bil-massimu tal-punti.</p>
</text></body></html>