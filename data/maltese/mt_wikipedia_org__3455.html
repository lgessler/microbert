<html><body><text id="wikipedia_mt_wikipedia_org__3455.html" ns="0" revid="266527" sourceurl="https://mt.wikipedia.org/wiki/Serbja" title="Serbja" type="wikipedia">Serbja
<p>Is-<hi rend="bold">Serbja</hi>, uffiċjalment ir-<hi rend="bold">Repubblika tas-Serbja</hi> (<ref target="https://mt.wikipedia.org/wiki/Ilsien_Serb">Serb</ref> <ref target="https://mt.wikipedia.org/wiki/Alfabett_Ċirilliku">Ċirilliku</ref>: <hi rend="italic">Република Србија</hi>, <ref target="https://mt.wikipedia.org/wiki/Alfabett_Latin">Latin</ref>: <hi rend="italic">Republika Srbija</hi>,  huwa <ref target="https://mt.wikipedia.org/wiki/Pajjiż_interkjuż">pajjiż interkjuż</ref> fiċ-<ref target="https://mt.wikipedia.org/wiki/Ewropa_Ċentrali">Ċentru</ref> u x-<ref target="https://mt.wikipedia.org/wiki/Balkani">Xlokk</ref> tal-<ref target="https://mt.wikipedia.org/wiki/Ewropa">Ewropa</ref>, li jifforma l-parti l-kbira tal-parti ċentrali tal-<ref target="https://mt.wikipedia.org/wiki/Peniżola_Balkanika">peniżola Balkanika</ref> u l-parti t’isfel tal-<ref target="https://mt.wikipedia.org/wiki/Pjanura_Pannonika">pjanura Pannonika</ref>. Il-kapitali hija <ref target="https://mt.wikipedia.org/wiki/Belgrad">Belgrad</ref>. Imissu mas-Serbja fit-Tramuntana nsibu lill-<ref target="https://mt.wikipedia.org/wiki/Ungerija">Ungerija</ref>; lir-<ref target="https://mt.wikipedia.org/wiki/Rumanija">Rumanija</ref> u l-<ref target="https://mt.wikipedia.org/wiki/Bulgarija">Bulgarija</ref> fil-Lvant; lir-<ref target="https://mt.wikipedia.org/wiki/Repubblika_tal-Maċedonja_ta'_Fuq">Repubblika tal-Maċedonja ta' Fuq</ref> u l-<ref target="https://mt.wikipedia.org/wiki/Albanija">Albanija</ref> fin-nofsinhar; u l-<ref target="https://mt.wikipedia.org/wiki/Montenegro">Montenegro</ref>, il-<ref target="https://mt.wikipedia.org/wiki/Kroazja">Kroazja</ref>, u r-<ref target="https://mt.wikipedia.org/wiki/Repubblika_Srpska">Repubblika Srpska</ref> (parti mill-<ref target="https://mt.wikipedia.org/wiki/Bosnja-Ħerzegovina">Bosnja-Ħerzegovina</ref>) fil-Punent.</p>
<p>Wara r-<ref target="https://mt.wikipedia.org/wiki/L-ewwel_ribelljoni_Serba">ribelljoni</ref> kontra l-madmad Tork, bejn l-1804 u l-1815, is-Serbja ġiet imwaqqfa bħala stat awtonomu li ħadet l-indipendenza tagħha b’mod uffiċjali fl-1878. Bis-saħħa ta’ rebħ fil-<ref target="https://mt.wikipedia.org/wiki/Gwerer_Balkaniċi">gwerer Balkaniċi</ref> u fl-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, għal kważi seklu, is-Serbja kienet parti minn diversi <ref target="https://mt.wikipedia.org/wiki/Jugożlavja">Stati Slavi tan-nofsinhar</ref>, fosthom ir-Renju tas-<ref target="https://mt.wikipedia.org/wiki/Serbi">Serbi</ref>, <ref target="https://mt.wikipedia.org/wiki/Kroati">Kroati</ref> u <ref target="https://mt.wikipedia.org/wiki/Sloveni">Sloveni</ref> mill-1918 sal-1941 (imsemmija ir-<ref target="https://mt.wikipedia.org/wiki/Renju_tal-Jugożlavja">Renju tal-Jugożlavja</ref> fl-<ref target="https://mt.wikipedia.org/wiki/1929">1929</ref>), ir-<ref target="https://mt.wikipedia.org/wiki/Repubblika_Federali_Soċjalista_tal-Jugożlavja">Repubblika Federali Soċjalista tal-Jugożlavja</ref> mill-1945 sal-1992, ir-<ref target="https://mt.wikipedia.org/wiki/Repubblika_Federali_tal-Jugożlavja">Repubblika Federali tal-Jugożlavja</ref> mill-1992 sal-2003, u l-Unjoni tas-<ref target="https://mt.wikipedia.org/wiki/Serbja_u_Montenegro">Serbja u Montenegro</ref> mill-2003 sal-2006. Wara li l-Montenegro vvota favur li jħallu l-Unjoni, is-Serbja ddikjarat l-indipendenza tagħha b’mod uffiċjali fil-5 ta’ Ġunju, 2006, bħala l-i<ref target="https://mt.wikipedia.org/wiki/Stat_suċċessur">stat suċċessur</ref> tal-Unjoni tas-Serbja u Montenegro. </p>
Ġeografija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Ġeografija_tas-Serbja">Ġeografija tas-Serbja</ref></hi>.
<p>Is-Serbja tinsab fil-<ref target="https://mt.wikipedia.org/wiki/Balkani">Balkani</ref> (reġjun distint storikament u ġeografikament tax-xlokk tal-<ref target="https://mt.wikipedia.org/wiki/Ewropa">Ewropa</ref>) u fil-<ref target="https://mt.wikipedia.org/wiki/Pjanura_Pannonika">pjanura Pannonika</ref> (reġjun tal-Ewropa ċentrali). Għandha fruntieri mal-<ref target="https://mt.wikipedia.org/wiki/Albanija">Albanija</ref>, il-<ref target="https://mt.wikipedia.org/wiki/Montenegro">Montenegro</ref>, il-<ref target="https://mt.wikipedia.org/wiki/Bosnja-Ħerzegovina">Bosnja-Ħerzegovina</ref>, il-<ref target="https://mt.wikipedia.org/wiki/Bulgarija">Bulgarija</ref>, il-<ref target="https://mt.wikipedia.org/wiki/Kroazja">Kroazja</ref>, l-<ref target="https://mt.wikipedia.org/wiki/Ungerija">Ungerija</ref>, ir-<ref target="https://mt.wikipedia.org/wiki/Repubblika_tal-Maċedonja_ta'_Fuq">Repubblika tal-Maċedonja ta' Fuq</ref> u r-<ref target="https://mt.wikipedia.org/wiki/Rumanija">Rumanija</ref>. Is-Serbja hija <ref target="https://mt.wikipedia.org/wiki/Mdawwra_bl-art">mdawwra bl-art</ref>, għalkemm ix-<ref target="https://mt.wikipedia.org/wiki/Danubju">xmara tad-Danubju</ref> tagħti possibilità ta' tbaħħir fl-Ewropa u fil-<ref target="https://mt.wikipedia.org/wiki/Baħar_l-Iswed">Baħar l-Iswed</ref>.</p>
<p>L-art tas-Serbja tvarja mill-pjanuri għonja u għammiela fir-reġjun tal-<ref target="https://mt.wikipedia.org/wiki/Vojvodja">Vojvodina</ref>, mergħat u barrieri tal-<ref target="https://mt.wikipedia.org/wiki/Franka">franka</ref> fil-Lvant u fix-xlokk, muntanji u għoljiet antiki. It-tramuntana hija ddominata mix-xmara Danubju. Fergħa tagħha, ix-xmara Morava, tgħaddi mir-reġjuni aktar muntanjużi tan-nofsinhar.</p>
Klima
<p>Il-<ref target="https://mt.wikipedia.org/wiki/Klima">klima</ref> Serba tvarja bejn klima kontinentali fit-tramuntana, bi Xtiewi kesħin, Sjuf sħan u umdi b’ħalbiet ta’ xita regolari u klima aktar Adrijatika fin-nofsinhar b’Sajf u Ħarifa sħan u xotti u bi Xtiewi relattivament kesħin fejn anke taqa' l-borra aktar 'il ġewwa.</p>
L-Ibliet
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Bliet_Serbi">Bliet Serbi</ref></hi>.
<figure><ref target="https://mt.wikipedia.org/wiki/Special:FilePath/Image:Serbia-CIA_WFB_Map.png">Stampa:Image:Serbia-CIA WFB Map.png</ref><caption>Mappa tas-Serbja</caption></figure>
<p>Bliet kbar (aktar minn 100,000 abitant) – ċensiment 2002 , għall-<ref target="https://mt.wikipedia.org/wiki/Kosovo_u_Metohija">Kosovo u Metohija</ref> <ref target="http://archive.is/20121208183707/http://www.world-gazetteer.com/wg.php?x=1150378054&amp;men=gcis&amp;lng=en&amp;dat=32&amp;geo=-244&amp;srt=npan&amp;col=aohdq&amp;geo=-3985">World Gazetteer</ref> stimi kurrenti (mhux uffiċjali): </p>
<list type="unordered"><item><ref target="https://mt.wikipedia.org/wiki/Beograd">Beograd</ref> (Belgrad): 1,273,651 (il-parti ta’ ġewwa tal-belt); 1,710,000 (bis-subborgi)</item>
<item><ref target="https://mt.wikipedia.org/wiki/Novi_Sad">Novi Sad</ref>: 215,659 (298,139 il-parti metropolitana)</item>
<item><ref target="https://mt.wikipedia.org/wiki/Priština">Priština</ref>: bejn 200,000 (stima tal-2002 ) u 262,686 (stima tal-2006)</item>
<item><ref target="https://mt.wikipedia.org/wiki/Niš">Niš</ref>: 173,724 (250,518 il-parti metropolitana)</item>
<item><ref target="https://mt.wikipedia.org/wiki/Kragujevac">Kragujevac</ref>: 147.473 (180.252 il-parti metropolitana)</item>
<item><ref target="https://mt.wikipedia.org/wiki/Prizren">Prizren</ref>: bejn 121,000 (stima tal-2002) u 165,227 (stima tal-2006)</item>
<item><ref target="https://mt.wikipedia.org/wiki/Subotica">Subotica</ref>: 99,471 (147,758 il-parti metropolitana)</item></list>

Ġonna Nazzjonali
<p>Is-Serbja għandha ħames <ref target="https://mt.wikipedia.org/wiki/Ġonna_nazzjonali">ġonna nazzjonali</ref>:</p>
<list type="unordered"><item><ref target="https://mt.wikipedia.org/wiki/Fruška_Gora">Fruška Gora</ref> (250 km²)</item>
<item><ref target="https://mt.wikipedia.org/wiki/Kopaonik">Kopaonik</ref> (120 km²)</item>
<item><ref target="https://mt.wikipedia.org/wiki/Park_Nazzjonali_Tara">Tara</ref> (220 km²)</item>
<item><ref target="https://mt.wikipedia.org/wiki/Đerdap">Đerdap</ref> (<ref target="https://mt.wikipedia.org/wiki/Rixtellu_tal-Ħadid_(Danubju)">Rixtellu tal-Ħadid</ref>) (640 km²)</item>
<item><ref target="https://mt.wikipedia.org/wiki/Muntanja_Šar">Šar-planina</ref> (390 km²)</item></list>
Storja
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Storja_tas-Serbja">Storja tas-Serbja</ref></hi>.
Is-Serbja Medjevali
<figure><caption><ref target="https://mt.wikipedia.org/wiki/Kżar">Kżar</ref> <ref target="https://mt.wikipedia.org/wiki/Stefan_Dušan">Stefan Dušan il-Kbir</ref> tal-<ref target="https://mt.wikipedia.org/wiki/Imperu_Serb">Imperu Serb</ref>.</caption></figure><p> L-għeruq tal-istat Serb jmorru lura għas-seklu 7 u l-<ref target="https://mt.wikipedia.org/wiki/Familja_ta’_Vlastimirović">Familja ta’ Vlastimirović</ref>. Renju Serb (madwar <ref target="https://mt.wikipedia.org/wiki/Duklja">Duklja</ref>) twaqqaf fis-seklu 11. Dan dam sa-aħħar tas-seklu 12.</p>
<p>L-istat Medjevali Serb reġa' ġie ffurmat fis-seklu 12 fir-reġjun <ref target="https://mt.wikipedia.org/wiki/Raška_(stat)">Raška</ref> mis-Serb <ref target="https://mt.wikipedia.org/wiki/Župan">Grand Župan</ref> <ref target="https://mt.wikipedia.org/wiki/Stefan_Nemanja">Stefan Nemanja</ref>. Fl-1220, taħt <ref target="https://mt.wikipedia.org/wiki/Stiefnu_l-Ewwel_Inkurunat">Stiefnu l-Ewwel Inkurunat</ref>, is-Serbja saret renju, u fl-1346, <ref target="https://mt.wikipedia.org/wiki/Stefan_Dušan">Stefan Dušan</ref> waqqaf l-<ref target="https://mt.wikipedia.org/wiki/Imperu_Serb">Imperu Serb</ref>. L-Imperu sfaxxa u waqa’ f’idejn it-<ref target="https://mt.wikipedia.org/wiki/Imperu_Ottoman">Torok Ottomani</ref> wara l-<ref target="https://mt.wikipedia.org/wiki/Battalja_tal-Kosovo">battalja storika tal-Kosovo</ref> fl-1389. It-territorji Serbi tat-tramuntana (id-<ref target="https://mt.wikipedia.org/wiki/Despotat_Serb">despotat Serb</ref>) kienu mirbuħa għal kollox fl-1459 meta ntrebħet <ref target="https://mt.wikipedia.org/wiki/Smederevo">Smederevo</ref>. Il-<ref target="https://mt.wikipedia.org/wiki/Bożnja_(reġjun)">Bożnja</ref> ntrebħet ftit snin wara Smederevo u l-<ref target="https://mt.wikipedia.org/wiki/Ħerzegovina">Ħerzegovina</ref> fl-1482.</p>
Is-Serbja Ottomana
<p>Wara l-waqgħa tal-<ref target="https://mt.wikipedia.org/wiki/Imperu_Serb">Imperu Serb</ref> fil-<ref target="https://mt.wikipedia.org/wiki/Battalja_tal-Kosovo">Battalja tal-Kosovo</ref>, bejn l-1459 u l-1804, is-Serbja kienet taħt il-ħakma tal-<ref target="https://mt.wikipedia.org/wiki/Ottomani">Ottomani</ref>, għad li kien hemm tliet invażjonijiet <ref target="https://mt.wikipedia.org/wiki/Awstrija">Awstrijaċi</ref> u għadd kbir ta’ ribelljonijiet (bħar-<ref target="https://mt.wikipedia.org/wiki/Ribelljoni_tal-Banat">Ribelljoni tal-Banat</ref>). Dak iż-żmien l-<ref target="https://mt.wikipedia.org/wiki/Iżlam">Iżlam</ref> kien f’perjodu ta’ tkabbir, speċjalment f’<ref target="https://mt.wikipedia.org/wiki/Raska">Raska</ref>, fil-<ref target="https://mt.wikipedia.org/wiki/Kosovo">Kosovo</ref> u fil-<ref target="https://mt.wikipedia.org/wiki/Bożnja">Bożnja</ref>. Ħafna <ref target="https://mt.wikipedia.org/wiki/Serbi">Serbi</ref> (u <ref target="https://mt.wikipedia.org/wiki/Kroati">Kroati</ref>) saru Musulmani; dan eventwalment wassal għat-twaqqif tan-nazzjon <ref target="https://mt.wikipedia.org/wiki/Bożnjakk">Bożnjakk</ref>. Il-perjodu Ottoman huwa wieħed ta’ ċerta importanza fl-istorja tal-pajjiż minħabba li l-kultura Slava, Biżantina, Għarbija u Torka tħalltu f’salt. Ħafna minn dak li jagħmel il-kultura Serba dak li hi nistgħu nsibu l-oriġini tiegħu f’dan il-perjodu.</p>
Is-Serbja Moderna
<p><ref target="https://mt.wikipedia.org/wiki/L-ewwel_ribelljoni_Serba">L-ewwel ribelljoni Serba</ref> tal-1804-1813, immexxija minn <ref target="https://mt.wikipedia.org/wiki/Đorđe_Petrović">Đorđe Petrović</ref> (magħruf ukoll bħala <hi rend="italic">Karađorđe</hi> jew "Ġorġ l-Iswed"), u t-<ref target="https://mt.wikipedia.org/wiki/Tieni_ribelljoni_Serba">Tieni ribelljoni Serba</ref> tal-1815 wassal għat-twaqqif tal-<ref target="https://mt.wikipedia.org/wiki/Prinċipat_tas-Serbja">Prinċipat tas-Serbja</ref>. Minħabba li kienet semindependenti mill-Imperu Ottoman, hija kkunsidrata bħala dik li wasslet għat-twaqqif tas-<ref target="https://mt.wikipedia.org/wiki/Storja_tas-Serbja_moderna">Serbja moderna</ref>. </p>
<p>Mill-1815 sal-1903, l-istat Serb kien immexxi mill-<ref target="https://mt.wikipedia.org/wiki/Familja_Obrenović">Familja Obrenović</ref>, minbarra mill-1842 sal-1858, fejn is-Serbja kienet immexxija mill-Prinċep <ref target="https://mt.wikipedia.org/wiki/Aleksandar_Karađorđević,_Prinċep_tas-Serbja">Aleksandar Karađorđević</ref>. Fl-1903, l-Obrenović ġew mibdula mill-<ref target="https://mt.wikipedia.org/wiki/Familja_Karađorđević">Familja Karađorđević</ref>, li kienu dixxendenti ta’ Đorđe Petrović.</p>
<p>It-taqbida għal soċjetà moderna, għad-drittijiet tal-bniedem u għal stat nazzjon damet għaddejja xi tliet deċennji u ġiet kompluta bl-adozzjoni tal-Kostituzzjoni tal-15 ta' Frar 1835. Fl-1876, il-<ref target="https://mt.wikipedia.org/wiki/Montenegro">Montenegro</ref>, is-Serbja, u l-<ref target="https://mt.wikipedia.org/wiki/Bosnja-Ħerzegovina">Bożnja</ref> ddikjaraw gwerra kontra l-Imperu Ottoman u ddikjaraw l-unifikazzjoni tagħhom. Iżda, it-<ref target="https://mt.wikipedia.org/wiki/Trattat_ta’_Berlin,_1878">Trattat ta’ Berlin fl-1878</ref>, li kien iffirmat fil-<ref target="https://mt.wikipedia.org/wiki/Kungress_ta’_Berlin">Kungress ta’ Berlin</ref> mill-<ref target="https://mt.wikipedia.org/wiki/Qawwiet_il-Kbar">Qawwiet il-Kbar</ref>, ta indipendenza sħiħa lis-Serbja u l-Montenegro biss, filwaqt li tal-Bożnja u r-<ref target="https://mt.wikipedia.org/wiki/Raška_(reġjun)">Raška</ref> lil <ref target="https://mt.wikipedia.org/wiki/Awstrija-Ungerija">Awstrija-Ungerija</ref>,li waqqfu l-unifikazzjoni tagħhom sal-<ref target="https://mt.wikipedia.org/wiki/Gwerer_Balkaniċi">Gwerer Balkaniċi</ref> fl-1912 u fl-1913 u l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>.</p>
<figure><caption><ref target="https://mt.wikipedia.org/wiki/Karađorđe_Petrović">Karađorđe Petrović</ref>, mexxej tal-<ref target="https://mt.wikipedia.org/wiki/Ewwel_Ribelljoni_Serba">Ewwel Ribelljoni Serba</ref> fl-1804.</caption></figure>
<p>Fit-<ref target="https://mt.wikipedia.org/wiki/28_ta’_Ġunju">28 ta’ Ġunju</ref> <ref target="https://mt.wikipedia.org/wiki/1914">1914</ref> il-<ref target="https://mt.wikipedia.org/wiki/Qtil_f’Sarajevo">qtil</ref> tal-<ref target="https://mt.wikipedia.org/wiki/Arċiduka_Franz_Ferdinand_tal-Awstrija">Arċiduka Franz Ferdinand tal-Awstrija</ref>  f’<ref target="https://mt.wikipedia.org/wiki/Sarajevo">Sarajevo</ref> fl-<ref target="https://mt.wikipedia.org/wiki/Awstrija-Ungerija">Awstrija-Ungerija</ref> minn <ref target="https://mt.wikipedia.org/wiki/Gavrilo_Princip">Gavrilo Princip</ref>, unjonista tas-Slavi tan-Nofsinhar, sudditu Awstrijak u membru tal-<ref target="https://mt.wikipedia.org/wiki/Bożnja_Żagħżugħa">Bożnja Żagħżugħa</ref>, wassal biex l-Awstrija-Ungerija ddikjarat gwerra kontra s-Serbja. L-<ref target="https://mt.wikipedia.org/wiki/Imperu_Russu">Imperu Russu</ref> pprepara t-truppi tiegħu għad-difiża tal-alleata tiegħu, s-Serbja. Dan wassal biex l-<ref target="https://mt.wikipedia.org/wiki/Imperu_Ġermaniż">Imperu Ġermaniż</ref> ddikjara gwerra kontra r-Russja b’appoġġ lill-alleata tiegħu l-Awstrija-Ungerija. Iżda tattiċisti militari Ġermaniż, biex <ref target="https://mt.wikipedia.org/wiki/Pjan_Schlieffen_Plan#Il-Pjan_Schlieffen_fl-azzjoni_u_l-falliment_tiegħu">jiffrankaw attakk minn żewġ naħat</ref> kontra r-Russja u <ref target="https://mt.wikipedia.org/wiki/T-Tielet_Repubblika_Franċiża">Franza</ref>, attakkaw l-ewwel lil Franza. Dan wassal għad-dħul fil-gwerra tal-<ref target="https://mt.wikipedia.org/wiki/Qawwiet_Ewropej">Qawwiet Kbar Ewropej</ref>. L-armata Serba rebħet bosta battalji kontra l-Awstrija-Ungerija fl-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, imma fl-aħħar ġiet megħluba mill-forzi magħquda tal-Imperu Ġermaniż, l-Awstrija-Ungerija u l-Bulgarija. Fl-Ewwel Gwerra Dinjija s-Serbja tilfet 1,264,000 persuna — 28% tal- popolozzjoni, u 58% tal-popoluzzjoni maskili.</p>
Perjodu bejn il-gwerer
<p>Wara l-1918, is-Serbja, flimkien mal-<ref target="https://mt.wikipedia.org/wiki/Montenegro">Montenegro</ref>, kienet waħda mill-membru fundaturi tar-<ref target="https://mt.wikipedia.org/wiki/Renju_tas-Serbi,_Kroati_u_Sloveni">Renju tas-Serbi, Kroati u Sloveni</ref>, aktar tard imsemmija r-<ref target="https://mt.wikipedia.org/wiki/Renju_tal-Jugożlavja">Renju tal-Jugożlavja</ref>. Matul it-<ref target="https://mt.wikipedia.org/wiki/Tieni_Gwerra_Dinijia">Tieni Gwerra Dinijia</ref>, is-Serbja kien stat okkupat mill-Ġermaniżi u kien jinkludi l-parti Ċentrali tas-Serbja tal-lum u l-<ref target="https://mt.wikipedia.org/wiki/Banat">Banat</ref>, popolarment imsemmi s-<ref target="https://mt.wikipedia.org/wiki/Serbja_ta’_Nedić">Serbja ta’ Nedić</ref>. Imma, parti mit-territorju tas-Serbja tal-lum kien okkupat mill-armati Kroati, Ungeriżi, Bulgari, Albaniżi u Taljani. Il-qawwiet okkupanti wettqu diversi delitti fuq il-popolozzjoni ċivili, speċjalment fuq is-Serbi u l-Lhud.</p>
Wara t-Tieni Gwerra Dinjija
<p>Fl-1945, is-Serbja ġiet imwaqqfa bħala waħda mill-unitajiet federali tat-<ref target="https://mt.wikipedia.org/wiki/RFSJ">tieni Jugożlavja</ref>, ir-Repubblika Federali Soċjalista tal-Jugożlavja, mmexxija minn <ref target="https://mt.wikipedia.org/wiki/Josip_Broz_Tito">Josip Broz Tito</ref> sa mewtu fl-1980.</p>
<p>Wara l-waqgħa tat-tieni Jugożlavja fl-1992, sal-<ref target="https://mt.wikipedia.org/wiki/2003">2003</ref>, is-Serbja, flimkien mal-Montenegro, kienet parti mir-<ref target="https://mt.wikipedia.org/wiki/Repubblika_Federali_tal-Jugożlavja">Repubblika Federali tal-Jugożlavja</ref>. Minkejja l-fatt li s-Serbja ġġieldet bosta gwerer fuq territorji Kroati u Bożnjakki, hija baqgħet għaddejja fil-paċi internament sa l-1998. </p>
<p>Bejn l-1998 u l-1999, kunflitti kontinwi fil-Kosovo bejn Forzi tas-Sigurtà Serbi u Jugożlavi u l-<ref target="https://mt.wikipedia.org/wiki/KLA">KLA</ref> wasslu għal <ref target="https://mt.wikipedia.org/wiki/Operazzjoni_Forza_Alleata">bumbardament mill-ajru tan-NATO</ref> li dam għaddej 78 jum. L-attakki waqfu meta l-President Jugożlav <ref target="https://mt.wikipedia.org/wiki/Slobodan_Milošević">Slobodan Milošević</ref> aċċetta li jirtira l-Forzi tas-Sigurtà kollha, inklużi l-militar u l-pulizija  u jissostitwixxihom bi grupp ta’ pulizija internazzjonali, bir-riżultat li l-Kosovo tibqa' formalment parti mill-Federazzjoni Jugożlavja(Ara: <ref target="https://mt.wikipedia.org/wiki/Gwerra_tal-Kosovo">Gwerra tal-Kosovo</ref>).</p>
<p>Mill-2003 sal-2006, is-Serbja kienet parti mill-<ref target="https://mt.wikipedia.org/wiki/Serbja_u_Montenegro">Unjoni Statali tas-Serbja u Montenegro</ref>, l-isem li kien ingħata minflok ir-Repubblika Federali tal-Jugożlavja, biex b’hekk l-isem ‘Jugożlavja’ għeb għal kollox minn fuq il-mappa. Fil-<ref target="https://mt.wikipedia.org/wiki/21_ta’_Mejju">21 ta’ Mejju</ref>, <ref target="https://mt.wikipedia.org/wiki/2006">2006</ref>, il-Montenegro għamel <ref target="https://mt.wikipedia.org/wiki/Referendum_għall-indipendenza_Montenegrina,_2006">referendum</ref> biex jaraw għandhomx iwaqqfu l-għaqda mas-Serbja. L-għada, riżultati ċċertifikati mill-istat urew li 55.5% tal-votanti kienu favur li jinfirdu minn mas-Serbja, riżultat li kien biss ftit aktar mill-55% meħtieġ biex jgħaddi r-referendum. Fit-<ref target="https://mt.wikipedia.org/wiki/3_ta’_Ġunju">3 ta’ Ġunju</ref>, l-<ref target="https://mt.wikipedia.org/wiki/Parlament_Montenegrin">Parlament Montenegrin</ref> ddikjara l-<ref target="https://mt.wikipedia.org/wiki/Montenegro">Montenegro</ref> indipendenti mill-Unjoni Statali u fil-<ref target="https://mt.wikipedia.org/wiki/5_ta’_Ġunju">5 ta’ Ġunju</ref>, l-<ref target="https://mt.wikipedia.org/wiki/Assemblea_Nazzjonali_Serba">Assemblea Nazzjonali Serba</ref> ddikjarat is-Serbja bħala s-suċċessur tal-Unjoni Statali tas-Serbja u Montenegro.</p>
Politika u Gvern
<p>Fl-<ref target="https://mt.wikipedia.org/wiki/4_ta’_Frar">4 ta’ Frar</ref> <ref target="https://mt.wikipedia.org/wiki/2003">2003</ref> il-<ref target="https://mt.wikipedia.org/wiki/Parlament_tas-Serbja_u_Montenegro">parlament tar-Repubblika Federali tal-Jugożlavja</ref> qabel ma' forma aktar flessibbli ta’ kooperazzjoni bejn is-Serbja u l-<ref target="https://mt.wikipedia.org/wiki/Montenegro">Montenegro</ref> fi ħdan <ref target="https://mt.wikipedia.org/wiki/Commonwealth">commonwealth</ref> msejjaħ <ref target="https://mt.wikipedia.org/wiki/Serbja_u_Montenegro">Serbja u Montenegro</ref>.</p>
<p>Wara t-tneħħija ta’ <ref target="https://mt.wikipedia.org/wiki/Slobodan_Milošević">Slobodan Milošević</ref> fil-<ref target="https://mt.wikipedia.org/wiki/5_ta’_Ottubru">5 ta’ Ottubru</ref> <ref target="https://mt.wikipedia.org/wiki/2000">2000</ref>, il-pajjiż beda jitmexxa mill-<ref target="https://mt.wikipedia.org/wiki/Oppożizzjoni_Demkratika_tas-Serbja">Oppożizzjoni Demkratika tas-Serbja</ref>. 
Fi ħdan din il-koalizzjoni kiber it-tensjoni sakemm <ref target="https://mt.wikipedia.org/wiki/Partit_Demokratiku_tas-Serbja">Partit Demokratiku tas-Serbja</ref> (DSS) ħalla l-gvern biex ħalla lill-<ref target="https://mt.wikipedia.org/wiki/Partit_Demokratiku_(Serbja)">Partit Demokratiku</ref> (DS) f’kontroll assolut. Madankollu, f’Marzu tal-<ref target="https://mt.wikipedia.org/wiki/2004">2004</ref> id-DSS ġabar biżżejjed appoġġ biex ifforma l-<ref target="https://mt.wikipedia.org/wiki/Gvern_tas-Serbja">gvern ġdid tas-Serbja</ref>, flimkien mal-<ref target="https://mt.wikipedia.org/wiki/G17_Plus">G17 Plus</ref> u l-koalizzjoni <ref target="https://mt.wikipedia.org/wiki/Moviment_tiġdid_Serbjan">SPO</ref>-<ref target="https://mt.wikipedia.org/wiki/Serbja_Ġdida">NS</ref>, u bl-appoġġ tal-<ref target="https://mt.wikipedia.org/wiki/Partit_Soċjalista_Serb">Partit Soċjalista Serb</ref>, li ma jiħdux sehem fil-gvern, imma bil-bdil għall-appoġġ tagħhom, għandhom pożizzjonijiet żgħar fil-gvern u l-ġustizzja u jinfluwenzaw fil-politika. Il-<ref target="https://mt.wikipedia.org/wiki/Prim_Ministru_tas-Serbja">Prim Ministru tas-Serbja</ref> huwa <ref target="https://mt.wikipedia.org/wiki/Vojislav_Koštunica">Vojislav Koštunica</ref>, mexxej tal-<ref target="https://mt.wikipedia.org/wiki/Partit_Demokratiku_tas-Serbja">Partit Demokratiku tas-Serbja</ref>.</p>
<p>Il-<ref target="https://mt.wikipedia.org/wiki/President_tas-Serbja">president attwali tas-Serbja</ref> huwa <ref target="https://mt.wikipedia.org/wiki/Boris_Tadić">Boris Tadić</ref>, mexxej tal-<ref target="https://mt.wikipedia.org/wiki/Partit_Demokratiku_(Serbja)">Partit Demokratiku</ref> (DS). Hu ġie elett bi 53% tal-voti fit-tieni ċiklu ta’ <ref target="https://mt.wikipedia.org/wiki/Elezzjonijiet_presidenzjali_Serbi,_2004">l-elezzjonijiet presidenzjali Serbi</ref> li saru fis-27 ta' Ġunju 2004, wara ħafna elezzjonjiet bla suċċess sa mill-<ref target="https://mt.wikipedia.org/wiki/2002">2002</ref>.</p>
Tqassim Amministrattiv
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Sottodiviżjonijiet_tas-Serbja">Sottodiviżjonijiet tas-Serbja</ref></hi>.
<figure><caption>Mappa politika tas-Serbja</caption></figure>
<p>Is-Serbja hija maqsuma f’29 distrett (5 minnhom qegħdin fil-<ref target="https://mt.wikipedia.org/wiki/Kosovo">Kosovo</ref>, li attwalment hi amministrata mill-<ref target="https://mt.wikipedia.org/wiki/Ġnus_Magħquda">ĠM</ref>) u l-<ref target="https://mt.wikipedia.org/wiki/Belt_ta’_Belgrad">Belt ta’ Belgrad</ref>. Id-distretti huma maqsuma f’108 muniċipalitajiet. Is-Serbja għandha żewġ provinċji awtonomi: fin-nofsinhar hemm il-<ref target="https://mt.wikipedia.org/wiki/Kosovo_u_Metoħija">Kosovo u Metoħija</ref> bi 30 muniċipalità, u fit-tramuntana hemm <ref target="https://mt.wikipedia.org/wiki/Vojvodja">Vojvodina</ref> b’46 muniċipalità. </p>
<p>Il-parti tas-Serbja li ma tinsabx la fil-Kosovo u lanqas fil-Vojvodina hija msejjħa is-<ref target="https://mt.wikipedia.org/wiki/Serbja_Ċentrali">Serbja Ċentrali</ref>. Is-Serbja Ċentrali mhijiex taqsima amministrattiva, bħaż-żewġ provinċji awtonomi , u m’għandhiex gvern reġjonali tagħha. Fl-era Jugożlava din il-parti bidet tissejjaħ, bis-<ref target="https://mt.wikipedia.org/wiki/Serbo-Kroat">Serbo-Kroat</ref> "uža Srbija" li tfisser litteralment "Serbja d-dejqa". Din hija biss tifsira ġeografika mingħajr l-ebda implikazzjonijiet politiċi.</p>
Adeżjoni fl-Unjoni Ewropea
2012 - status ta' kandidat għall-UE
<p>L-applikazzjoni tas-Serbja għas-sħubija fl-UE ġiet ippreżentata fid-19 ta' Diċembru 2009.</p>
<p>Fil-laqgħa tiegħu tal-25 ta' Ottubru 2010, il-Kunsill stieden lill-Kummissjoni biex tippreżenta lill-Kunsill l-opinjoni tagħha dwar l-applikazzjoni tas-Serbja.</p>
<p>Fit-12 ta' Ottubru 2011, il-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref> tat opinjoni pożittiva u rrakkomandat li s-Serbja tingħata l-istatus ta' pajjiż kandidat.</p>
<p>Fid-9 ta' Diċembru 2011, il-<ref target="https://mt.wikipedia.org/wiki/Kunsill_Ewropew">Kunsill Ewropew</ref> talab lill-Kunsill biex jeżamina u jikkonferma li s-Serbja kienet kompliet turi impenn u tikseb aktar progress f'għadd ta' oqsma. Il-Kunsill imbagħad intalab jieħu deċiżjoni fi Frar 2012 dwar l-għoti ta' status ta' kandidat lis-Serbja, sabiex tiġi kkonfermata mil-laqgħa tal-Kunsill Ewropew ta' Marzu 2012.</p>
<p>Fl-1 ta' Marzu 2012, il-<ref target="https://mt.wikipedia.org/wiki/Kunsill_Ewropew">Kunsill Ewropew</ref> ta lis-Serbja l-istatus ta' pajjiż kandidat.</p>
Jannar 2014 - bidu tan-negozjati tal-adeżjoni
<p>Fis-27 u t-28 ta' Ġunju 2013, il-<ref target="https://mt.wikipedia.org/wiki/Kunsill_Ewropew">Kunsill Ewropew</ref> qabel li jibda <ref target="https://mt.wikipedia.org/wiki/Negozjati_tal-adeżjoni">negozjati tal-adeżjoni</ref> mas-Serbja mhux aktar tard minn Jannar 2014.</p>
<p>Fit-22 ta' Lulju 2013, il-Kunsill adotta deċiżjoni tal-Kunsill u tal-Kummissjoni dwar il-konklużjoni tal-Ftehim ta' Stabbilizzazzjoni u Assoċjazzjoni bejn l-UE u l-istati membri tagħha, u r-Repubblika tas-Serbja. Il-ftehim daħal fis-seħħ fl-1 ta' Settembru 2013.</p>
<p>Il-Kunsill qabel dwar qafas għan-negozjati mas-Serbja fis-17 ta' Diċembru 2013.</p>
Laqgħat tal-Konferenza dwar l-Adeżjoni
<p>Fil-21 ta' Jannar 2014, l-ewwel laqgħa tal-Konferenza mas-Serbja dwar l-Adeżjoni fil-livell ministerjali fetħet in-negozjati tal-adeżjoni. Minn dakinhar, saru għaxar laqgħat tal-Konferenza dwar l-Adeżjoni fil-livell ministerjali fi <ref target="https://mt.wikipedia.org/wiki/Brussell">Brussell</ref>.</p>
<p>Minn total ta' 35 kapitolu ta' negozjar, issa nfetħu17-il kapitolu għan-negozjati, li minnhom diġà ngħalqu żewġ kapitoli proviżorjament. Ser jiġu ppjanati aktar Konferenzi dwar l-Adeżjoni, kif xieraq, sabiex il-proċess jitmexxa 'l quddiem fit-tieni nofs tal-2019.</p>
<p>Fit-18 ta' Ġunju 2019 il-Kunsill Affarijiet Ġenerali adotta konklużjonijiet dwar it-tkabbir u l-proċess ta' stabbilizzazzjoni u ta' assoċjazzjoni, li jkopru s-Serbja. Fl-20 ta' Ġunju 2019 il-Kunsill Ewropew approva l-konklużjonijiet.</p>
Demografija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Demografija_tas-Serbja">Demografija tas-Serbja</ref></hi>.
<figure><caption><ref target="https://mt.wikipedia.org/wiki/Slovakki">Slovakki</ref> fis-Serbja waqt żifna tradizzjonali</caption></figure>
<p>Is-Serbja hija mgħammra l-aktar mis-<ref target="https://mt.wikipedia.org/wiki/Serbi">Serbi</ref>. <ref target="https://mt.wikipedia.org/wiki/Minoranza">Minoranzi</ref> jinkludu l-<ref target="https://mt.wikipedia.org/wiki/Albaniżi">Albaniżi</ref> (li huma fil-maġġoranza fil-provinċja tal-<ref target="https://mt.wikipedia.org/wiki/Kosovo-Metoħija">Kosovo-Metoħija</ref>), l-<ref target="https://mt.wikipedia.org/wiki/Ungeriżi">Ungeriżi</ref>, il-<ref target="https://mt.wikipedia.org/wiki/Bosnijaċi">Bosnijaċi</ref>, r-<ref target="https://mt.wikipedia.org/wiki/Roma_(poplu)">Roma</ref>, l-<ref target="https://mt.wikipedia.org/wiki/Kroati">Kroati</ref>, is-<ref target="https://mt.wikipedia.org/wiki/Slovakki">Slovakki</ref>, l-<ref target="https://mt.wikipedia.org/wiki/Bulgari">Bulgari</ref>, r-<ref target="https://mt.wikipedia.org/wiki/Rumeni">Rumeni</ref>, eċċ. Is-Serbja hija magħmula minn tlett territorji: il- provinċja tal-<ref target="https://mt.wikipedia.org/wiki/Kosovo-Metoħija">Kosovo-Metoħija</ref>, provinċja tal-<ref target="https://mt.wikipedia.org/wiki/Vojvodina">Vojvodina</ref> u s-<ref target="https://mt.wikipedia.org/wiki/Serbja_Ċentrali">Serbja Ċentrali</ref> (<ref target="https://mt.wikipedia.org/wiki/Ilsien_Serb">Serb</ref> <ref target="https://mt.wikipedia.org/wiki/Ċirilliku">Ċirilliku</ref>: Централна Србија, <ref target="https://mt.wikipedia.org/wiki/Ilsien_Serb">Serb</ref> <ref target="https://mt.wikipedia.org/wiki/Alfabett_Latin">Latin</ref>: Centralna Srbija. Iż-żewġ provinċji huma etnikament diversi. Dan ġej mill-fatt li l-pajjiż ġie magħmul minn partijiet li kienu jiffurmaw parti, fin-nofsinhar, mill-<ref target="https://mt.wikipedia.org/wiki/Imperu_Ottoman">Imperu Ottoman</ref> <ref target="https://mt.wikipedia.org/wiki/Musulman">Musulman</ref> u fit-tramuntana mill-<ref target="https://mt.wikipedia.org/wiki/Imperu_Asburġiku">Imperu Asburġiku</ref> <ref target="https://mt.wikipedia.org/wiki/Kattoliku">Kattoliku</ref>. </p>
<p>Il-provinċja ta’ fuq tal-<ref target="https://mt.wikipedia.org/wiki/Vojvodina">Vojvodina</ref> hija l-aktar parti żviluppata tal-pajjiż f’termini ta’ saħħa ekonomika. Bħall-<ref target="https://mt.wikipedia.org/wiki/Eks-Jugożlavja">eks-repubbliki Jugożlavi</ref> tas-<ref target="https://mt.wikipedia.org/wiki/Slovenja">Slovenja</ref>, <ref target="https://mt.wikipedia.org/wiki/Kroazja">Kroazja</ref> u l-<ref target="https://mt.wikipedia.org/wiki/Bosnja-Ħerzegovina">Bosnja-Ħerzegovina</ref>, Vojvodina kienet parti mill-amministrazzjoni tal-<ref target="https://mt.wikipedia.org/wiki/Awstrija-Ungerija">Awstrija-Ungerija</ref> qabel l-Ewwel Gwerra Dinjija. Il-Vojvodina hija waħda mill-aktar territorji etnikament diversi fl-Ewropa b’aktar minn 25 komunità nazzjonali differenti. Skont l-aħħar ċensiment (2002), din il-provinċja għandha popolazzjoni ta’ 2 miljuni, li minnhom: 65% huma Serbi, 14.3% huma Ungeriżi, 2.79% huma Slovakki, 2.78% huma Kroati, 2.71% mhux dikjarati, 2.45% <ref target="https://mt.wikipedia.org/wiki/Jugożlavi">Jugożlavi</ref>, 1.75% <ref target="https://mt.wikipedia.org/wiki/Montenegrini">Montenegrini</ref>, 1.50% Rumeni, 1.43% Roma, 0.97% <ref target="https://mt.wikipedia.org/wiki/Bunjevci">Bunjevci</ref>, 0.77% <ref target="https://mt.wikipedia.org/wiki/Pannonian_Rusyns">Ruteni</ref>, 0.58% <ref target="https://mt.wikipedia.org/wiki/Maċedonjani_(grupp_etniku)">Maċedonjani</ref>, 0.50% affiljazzjoni reġjonali, 0.23% <ref target="https://mt.wikipedia.org/wiki/Ukraini">Ukraini</ref>, oħrajn (<ref target="https://mt.wikipedia.org/wiki/Albaniżi">Albaniżi</ref>, <ref target="https://mt.wikipedia.org/wiki/Sloveni">Sloveni</ref>, <ref target="https://mt.wikipedia.org/wiki/Ġens_Ġermaniż">Ġermaniżi</ref>, <ref target="https://mt.wikipedia.org/wiki/Pollakki">Pollakki</ref>, <ref target="https://mt.wikipedia.org/wiki/Ċiniżi_Ħan">Ċiniżi</ref> eċċ).</p>

Statistika tal-popolazzjoni tas-Serbja (Mejju 2005)
<list type="unordered"><item>Serbja (total): 9,396,411
<list type="unordered"><item><ref target="https://mt.wikipedia.org/wiki/Vojvodina">Vojvodina</ref>: 2,116,725</item>
<item><ref target="https://mt.wikipedia.org/wiki/Serbja_Ċentrali">Serbja Ċentrali</ref>: 5,479,686</item>
<item><ref target="https://mt.wikipedia.org/wiki/Kosovo-Metoħija">Kosovo-Metoħija</ref>: 1,800,000</item></list></item></list>
<p>Il-proġezzjonijiet demografiċi tal-popolazzjoni futura tas-Serbja jbassru li fl-2030, il-popolazzjoni tas-Serbja ħa tkun magħmula minn 7,200,000 Albaniż u 6,300,000 Serb. Il-proġezzjonijiet huma bbażati fuq il-fatt li l-popolazzjoni etnika Albaniża fis-Serbja tirdoppja kull 20 sena (fl-1961 kien hemm 646,000 Albaniż waqt li fl-1981 kien hemm 1,226,000), waqt li l-popolazzjoni etnika Serba tibqa madwar 6,000,000 (6,016,000 Serb fl-1971, 6,352,000 Serb fl-2002). Il-ftit żieda fil-popolazzjoni Serba hija attribwita lid-dħul ta’ rifuġjati Serbi mill-<ref target="https://mt.wikipedia.org/wiki/Bosnja-Ħerzegovina">Bosnja-Ħerzegovina</ref> u l-<ref target="https://mt.wikipedia.org/wiki/Kroazja">Kroazja</ref> fl-1990 minħabba l-<ref target="https://mt.wikipedia.org/wiki/Gwerer_Jugożlavi">Gwerer Jugożlavi</ref> aktar milli riżultat ta’ xi tkabbir naturali tal-popolazzjoni.</p>
Ekonomija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Ekonomija_tas-Serbja">Ekonomija tas-Serbja</ref></hi>.
GDP u tkabbir


Ħoloq esterni
<list type="unordered"><item><ref target="http://www.b92.net">B92</ref> Aħbarijiet</item>
<item><ref target="http://www.blic.co.yu">Blic</ref> Gazzetta</item>
<item><ref target="https://www.cia.gov/library/publications/the-world-factbook/geos/ri.html">CIA World Factbook profile on Serbia</ref></item>
<item><ref target="http://www.glas-javnosti.co.yu">Glas Javnosti</ref> Gazzetta</item>
<item><ref target="http://www.krstarica.com">Krstarica</ref> Web Portal</item>
<item><ref target="http://www.rastko.org.yu">Foundation Rastko</ref></item>
<item><ref target="http://www.serbianunity.net">Serbian Unity Congress</ref></item></list>
<list type="unordered"><item>Michael Boro Petrovich, <hi rend="italic">The History of Modern Serbia 1804-1918</hi>, 2 vols. I-II, Harcourt Brace Jovanovich, New York 1976.</item>
<item>Stevan K. Pavlowitch,  (2002). <hi rend="italic">Serbia: the History behind the Name</hi>, London: C. Hurst &amp; Co. Publishers. <ref target="https://mt.wikipedia.org/wiki/Special:BookSources/9781850654766">ISBN 978-1-85065-476-6</ref>.</item>
<item><ref target="https://mt.wikipedia.org/wiki/Dušan_T._Bataković">Dušan T. Bataković</ref>, <hi rend="italic">Histoire du peuple serbe</hi>, (sous la direction de) D. T. Bataković, L'Age d'Homme, Lausanne  2005.</item>
<item><ref target="https://mt.wikipedia.org/wiki/Dušan_T._Bataković">Dušan T. Bataković</ref>, <hi rend="italic">The Kosovo Chronicles</hi>, Plato Books, Belgrade 1992.</item>
<item><hi rend="italic">The Serbs and Their National Interest</hi>, N. Von Ragenfeld-Feldman &amp; D. T. Bataković (eds.), SUC, San Francisco &amp; Belgrade 1997</item>
<item><hi rend="italic">Kosovo and Metohija. Living in the Enclave</hi>, D. T. Bataković (ed.), Institute for Balkan Studies, SASA, Belgrade 2007.</item>
<item><ref target="https://mt.wikipedia.org/wiki/Dušan_T._Bataković">Dušan T. Bataković</ref>, Kosovo. <hi rend="italic">Un conflit sans fin?</hi>, Lausanne, L`Age d`Homme 2008.</item>
<item><ref target="https://mt.wikipedia.org/wiki/Dušan_T._Bataković">Dušan T. Bataković</ref>, <hi rend="italic">Serbia’s Kosovo Drama. A Historical Perspective</hi>, Čigoja Štampa, Belgrade 2012.</item></list>
Referenzi

<list type="unordered"><item><ref target="https://www.consilium.europa.eu/mt/policies/enlargement/serbia/">Serbija</ref>, Kunsill tal-Unjoni Ewropea</item></list>
</text></body></html>