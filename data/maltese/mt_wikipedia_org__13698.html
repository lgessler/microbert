<html><body><text id="wikipedia_mt_wikipedia_org__13698.html" ns="0" revid="269691" sourceurl="https://mt.wikipedia.org/wiki/Mali" title="Mali" type="wikipedia">Mali<figure><caption>Il-bandiera tal-Mali</caption></figure><figure><caption><hi rend="bold">Ir-Repubblika tal-Mali</hi></caption></figure>
<figure><caption>Mappa bil-bliet ewlenin tal-Mali</caption></figure>
<p>Il-<hi rend="bold">Mali</hi> (/ ˈmɑːli /), uffiċjalment <hi rend="bold">ir-Repubblika tal-Mali</hi> (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">République du Mali</hi>; <hi rend="italic">Bambara: Mali ka Fasojamana</hi>; kitba N'Ko: ߡߊߟߌ ߞߊ ߝߊߛߏߖߊߡߊߣߊ) hu pajjiż fil-Punent tal-<ref target="https://mt.wikipedia.org/wiki/Afrika">Afrika</ref>. Il-Mali huwa t-tmien l-akbar pajjiż fl-Afrika, b'żona ta' ftit iktar minn 1,240,000 kilometru kwadru (480,000 sq mi). Il-popolazzjoni tal-Mali hija ta’ 19.1-il miljun. Fl-2017 kien stmat li 67% tal-popolazzjoni tagħha kienu taħt l-età ta' 25 sena.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-<ref target="https://mt.wikipedia.org/wiki/Belt_kapitali">belt kapitali</ref> tagħha hija <ref target="https://mt.wikipedia.org/wiki/Bamako">Bamako</ref>. L-istat sovran tal-Mali jikkonsisti minn tmien reġjuni u l-fruntieri tagħha fit-Tramuntana jilħqu l-fond fin-nofs tad-Deżert tas-<ref target="https://mt.wikipedia.org/wiki/Saħara">Saħara</ref>, filwaqt li l-parti tan-Nofsinhar tal-pajjiż, fejn jgħixu l-maġġoranza tal-abitanti, għandha x-xmajjar tan-<ref target="https://mt.wikipedia.org/wiki/Niġer">Niġer</ref> u tas-<ref target="https://mt.wikipedia.org/wiki/Senegal">Senegal</ref>. L-ekonomija tal-pajjiż tikkonċentra fuq l-agrikoltura u l-minjieri. Uħud mir-riżorsi naturali prominenti tal-Mali jinkludu d-deheb u l-<ref target="https://mt.wikipedia.org/wiki/Melħ">melħ</ref>. Il-Mali huwa t-tielet l-akbar produttur tad-deheb fil-kontinent Afrikan.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-Mali kien jagħmel parti minn tliet imperi tal-Punent tal-Afrika li kkontrollaw il-kummerċ trans-Saħarjan: l-Imperu tal-<ref target="https://mt.wikipedia.org/wiki/Gana">Ghana</ref> (li għalih huwa msemmi l-Ghana), l-Imperu tal-Mali (li għalih huwa msemmi l-Mali), u l-Imperu <ref target="https://mt.wikipedia.org/wiki/Songhai">Songhai</ref>. Matul l-età tad-deheb tagħha, kien hemm fjoritura tal-<ref target="https://mt.wikipedia.org/wiki/Matematika">matematika</ref>, tal-<ref target="https://mt.wikipedia.org/wiki/Astronomija">astronomija</ref>, tal-letteratura, u ta<ref target="https://mt.wikipedia.org/wiki/L-Arti">l-arti</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fil-quċċata tiegħu fl-1300, l-Imperu Mali kien ikopri żona ta' madwar id-doppju tad-daqs ta' <ref target="https://mt.wikipedia.org/wiki/Franza">Franza</ref> ta' żminijietna u jasal sal-kosta tal-Punent tal-Afrika.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-aħħar tas-seklu 19, waqt il-ġirja għall-Afrika, Franza ħatfet il-kontroll tal-Mali u għamlitha parti mis-<ref target="https://mt.wikipedia.org/wiki/Sudan">Sudan</ref> Franċiż. Is-Sudan Franċiż (dak iż-żmien magħruf bħala r-Repubblika tas-Sudan) ingħaqad mas-Senegal fl-1959, u kiseb l-indipendenza fl-1960 bħala l-Federazzjoni tal-Mali. Ftit wara, wara l-irtirar tas-Senegal mill-Federazzjoni, ir-Repubblika tas-Sudan iddikjarat lilha nnifisha r-Repubblika Indipendenti tal-Mali. Wara perjodu twil ta' tmexxija minn partit wieħed, kolp ta' stat fl-1991 wassal biex tinkiteb kostituzzjoni ġdida u għall-istabbiliment tal-Mali bħala stat demokratiku u b'ħafna partiti.</p>
<p>F'Jannar 2012, fit-Tramuntana tal-Mali faqqa' kunflitt armat, li fih ribelli <ref target="https://mt.wikipedia.org/wiki/Tuareg">Tuareg</ref> ħadu l-kontroll ta' territorju fit-Tramuntana, u f'April iddikjaraw is-seċessjoni ta' stat ġdid, <ref target="https://mt.wikipedia.org/wiki/Azawad">Azawad</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-kunflitt sar iktar ikkumplikat minħabba kolp ta' stat militari li seħħ f’Marzu 2012<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u aktar tard ġlied bejn it-Tuareg u fazzjonijiet ribelli oħra. Bi tweġiba għall-kisbiet territorjali, il-militar Franċiż nieda l-Opération Serval f'Jannar 2013.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Xahar wara, il-forzi Maljani u Franċiżi reġgħu qabdu l-parti l-kbira tat-Tramuntana. L-elezzjonijiet Presidenzjali saru fit-28 ta' Lulju 2013, b'taħdita tat-tieni rawnd saret fil-11 ta' Awwissu 2013, u l-elezzjonijiet leġiżlattivi saru fl-24 ta' Novembru u fil-15 ta' Diċembru 2013.</p>
</text></body></html>