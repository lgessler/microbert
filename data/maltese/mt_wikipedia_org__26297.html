<html><body><text id="wikipedia_mt_wikipedia_org__26297.html" ns="0" revid="264445" sourceurl="https://mt.wikipedia.org/wiki/Knejjes_tal-Injam_tan-Nofsinhar_ta%E2%80%99_Ma%C5%82opolskie" title="Knejjes tal-Injam tan-Nofsinhar ta’ Małopolskie" type="wikipedia">Knejjes tal-Injam tan-Nofsinhar ta’ Małopolskie<figure><caption>Il-knisja tal-injam f’Sękowa, waħda mis-sitt knejjes tal-injam tan-Nofsinhar ta’ Małopolskie</caption></figure>
<p>Il-<hi rend="bold">Knejjes tal-Injam tan-Nofsinhar ta’ Małopolskie</hi> (bil-<ref target="https://mt.wikipedia.org/wiki/Lingwa_Pollakka">Pollakk</ref>: <hi rend="italic">drewniane kościoły południowej Małopolski</hi>) huma grupp ta’ sitt knejjes <ref target="https://mt.wikipedia.org/wiki/Knisja_Kattolika">Kattoliċi Rumani</ref> tal-<ref target="https://mt.wikipedia.org/wiki/Injam">injam</ref> li jinsabu fin-Nofsinhar ta’ Małopolski, fix-Xlokk tal-<ref target="https://mt.wikipedia.org/wiki/Polonja">Polonja</ref>, preċiżament f’Binarowa, f’Blizne, f’Dębno, f’Haczów, f’Lipnica Murowana u f’Sękowa, u li huma mniżżlin fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Fir-reġjun, u fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> inġenerali, hemm bosta knejjes oħra tal-injam (bħal pereżempju l-kollezzjonijiet ta’ knejjes tal-injam fil-mużewijiet fil-beraħ f’Sanok u f’Nowy Sącz), iżda dawn is-sitta huma l-iktar rappreżentattivi ta’ aspetti differenti tat-tradizzjonijiet tal-kostruzzjoni tal-knejjes <ref target="https://mt.wikipedia.org/wiki/Gotiku">Gotiċi</ref> <ref target="https://mt.wikipedia.org/wiki/Medjuevu">Medjevali</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Arkitettura
<p>L-istil ta’ dawn il-knejjes tal-injam fir-reġjun oriġina mill-aħħar perjodu Medjevali, lejn l-aħħar tas-seklu 16, u beda bit-tiżjin Gotiku u bid-dettalji polikromatiċi, iżda peress li l-kostruzzjoni kienet bl-injam, l-istruttura, l-għamla u s-sensazzjoni ġenerali mqanqla mill-arkitettura Gotika jew Gotika Pollakka. Il-knejjes tal-injam li nbnew iktar tard kellhom influwenza ornamentali mill-arkitettura Rokokò u Barokka.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> L-għamla ta’ dawn il-knejjes Kattoliċi Rumani hija influwenzata ferm mill-preżenza Kattolika Griega u Ortodossa fir-reġjun. Uħud mill-knejjes tal-injam għandhom pjanta b’għamla ta’ salib Grieg u koppli b’għamla ta’ basla, iżda l-iktar knejjes interessanti mill-puntdivista arkitettoniku jikkombinaw dawn il-karatteristiċi mal-għamliet Rumani b’navati twal u bl-ispieri.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Sit ta’ Wirt Dinji
<p>Il-Knejjes tal-Injam tan-Nofsinhar ta’ Małopolskie ġew iddeżinjati bħala Sit ta’ Wirt Dinji tal-UNESCO fl-2003.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>