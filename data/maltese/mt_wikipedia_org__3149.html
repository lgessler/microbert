<html><body><text id="wikipedia_mt_wikipedia_org__3149.html" ns="0" revid="243715" sourceurl="https://mt.wikipedia.org/wiki/Malarja" title="Malarja" type="wikipedia">Malarja
<figure><caption>Ċellula ħamra infettata mill-<hi rend="italic">P.vivax</hi></caption></figure>
<p><hi rend="bold">Malarja</hi>, li hija korruzzjoni ta' <hi rend="italic">male aria</hi> (li tfisser "arja ħażina" bit-<ref target="https://mt.wikipedia.org/wiki/Lingwa_Taljana">Taljan</ref>), hija <ref target="https://mt.wikipedia.org/wiki/Marda_infettiva">marda infettiva</ref> li tolqot madwar 350-500 miljun ruħ u tikkawża bejn 1.3-3 miljun mewt fis-sena <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, partikolarment fit-<ref target="https://mt.wikipedia.org/wiki/Tropiċi">tropiċi</ref>. 85-90% ta' dawn l-imwiet iseħħu fl-<ref target="https://mt.wikipedia.org/wiki/Afrika">Afrika</ref> <ref target="https://mt.wikipedia.org/wiki/Sub-Saħarjan">Sub-Saħarjana</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>  Ir-rata ta' mwiet hija mistennija li tirdoppja fl-għoxrin sena li jmiss.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>  L-istatistiċi eżatti m'humiex magħrufa sew għaliex ħafna drabi dawn il-każijiet iseħħu f'inħawi rurali fejn in-nies ma jkollhomx aċċess għal sptarijiet u/jew il-mezzi neċessarji sabiex jirċievu l-kura medika. Konsegwentement, ħafna każijiet jispiċċaw biex jiġu ttrattati fid-djarijiet tal-pazzjenti u għaldaqstant ma jiġux dokumentati.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-malarja hija kkawżata minn <ref target="https://mt.wikipedia.org/wiki/Parassita">parassita</ref> <ref target="https://mt.wikipedia.org/wiki/Protozoa">protozoiku</ref> tal-genus <hi rend="italic"><ref target="https://mt.wikipedia.org/wiki/Plasmodium">Plasmodium</ref></hi> (phylum <ref target="https://mt.wikipedia.org/wiki/Apicomplexa">Apicomplexa</ref>), u l-<ref target="https://mt.wikipedia.org/wiki/Vettur_(bioloġija)">vettur</ref> li jitrażmetti l-parassita hija n-<ref target="https://mt.wikipedia.org/wiki/Nemusa">nemusa</ref> <hi rend="italic"><ref target="https://mt.wikipedia.org/wiki/Anopheles">Anopheles</ref></hi> mara. Il-<hi rend="italic"><ref target="https://mt.wikipedia.org/wiki/Plasmodium_falciparum">P. falciparum</ref></hi> huwa varjetà ta' dal-parassita li jikkawża daqs 80% tal-każijiet u 90% ta' l-imwiet. Tfal taħt il-ħames snin u nisa tqal huma l-iktar vulnerabbli għad-diversi forom ta' malarja. </p>
</text></body></html>