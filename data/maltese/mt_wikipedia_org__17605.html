<html><body><text id="wikipedia_mt_wikipedia_org__17605.html" ns="0" revid="264278" sourceurl="https://mt.wikipedia.org/wiki/Il-Marsa" title="Il-Marsa" type="wikipedia">Il-Marsa
<figure><caption>Kunsill Lokali Marsa</caption></figure>
<p><hi rend="bold">Il-Marsa</hi> hija belt fil-qasam tal-Port il-Kbir ta' <ref target="https://mt.wikipedia.org/wiki/Malta">Malta</ref>, b'popolazzjoni ta' 5,389 ruħ (Novembru 2005). L-isem Marsa jfisser "port".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Etimoloġija
<p>Barra l-Marsa hemm erba' postijiet ohra f’Malta li isimhom jikkonsisti bil-kelma 'marsa' b'kelma oħra marbuta magħha. Dawn huma; Il-Port ta' Marsamxett, <ref target="https://mt.wikipedia.org/wiki/Marsaskala">Marsaskala</ref>, <ref target="https://mt.wikipedia.org/wiki/Marsaxlokk">Marsaxlokk</ref> u <ref target="https://mt.wikipedia.org/wiki/Marsalforn">Marsalforn</ref>. Kull wieħed għandu rabta ma' xatt il-baħar, u kull wieħed minnhom jagħmel parti minn port, jekk mhux hu nnifsu port. Il-Marsa kienet tissejjaħ hekk għax, bla dubju, kienet tħaddan il-port ġewwieni u importanti. Il-fdal megalitiku fuq Kordin u nħawi fil-qrib kif ukoll oħrajn tal-<ref target="https://mt.wikipedia.org/wiki/Feniċi">Feniċi</ref> u u r-<ref target="https://mt.wikipedia.org/wiki/Rumani">Rumani</ref> marbutin mal-Għolja tal-Ġiżwiti jindikaw biċ-ċar li għal dawn in-nies, il-port kien meħtieġ u importanti.</p>
Storja
<p>Fil-fond tal-<ref target="https://mt.wikipedia.org/wiki/Port_il-Kbir">Port il-Kbir</ref> hemm id-daħliet kennija tal-Marsa, post importanti sa mill-qedem. Fil-mappa ta' Malta li ppubblika <ref target="https://mt.wikipedia.org/wiki/Jean_Quintin">Jean Quintin</ref> fl-1536, hemm indikat il-post ‘Marsa Hortus’. Minn żminijiet aktar imbiegħda, il-post kien magħruf bħala l-Marsa, kelma Għarbija li tfisser "port fejn jankraw il-vapuri".</p>
<p>Id-daħla kienet ukoll magħrufa bħala taż-“żewġ marsiet”, waħda bl-isem ‘Marsa ż-Żgħira’ u l-oħra bl-isem 'il-Marsa il-Kbira'. Tal-ewwel kienet ukoll tissejjaħ Xatt il-Qwabar u kienet tibda minn fejn il-Pont Wharf u tasal fejn saru x-xogħlijiet tal-Gass. Qwabar hi l-plural tal-kelma qabru, li hi ħlejqa anfibja bħal granċ li ġieli ġie msejjaħ ukoll granċ tal-ilma ħelu u li seta' kien komuni madwar il-Marsa. Hekk insibu bebbux għamla ta' qalb, b'qoxra sewda, li kien jinstab fid-daħla u kien jissejjah l-arzell tal-Marsa.</p>
<p>Aktar 'il ġewwa hemm il-Marsa l-Kbira, li tiġbed sa fejn hemm il-knisja ta' Ċejlu. Kienet saret ukoll magħrufa bħala Portu Novu. Iż-żewġ daħliet huma mifrudin mill-“Għolja tal-Ġiżwiti”, li warajha tinfirex il-pjanura l-kbira li tibqa' dieħla sat-truf ta' <ref target="https://mt.wikipedia.org/wiki/Ħal_Qormi">Ħal Qormi</ref>. Hawn wieħed jista' jinnota l-livell baxx tal-art u l-widien, wieħed Wied is-Sewda u l-ieħor Wied il-Kbir, li jaqilbu għal hemm.</p>
<p>Żmien ilu, anke sa ftit qabel il-wasla tal-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta' San Ġwann</ref>, id-daħla baxxa kienet twassal sat-truf ta' Ħal Qormi, bħal taċ-Ċagħqi jew l-Erba' Qaddisin, fejn kienu nstabu ħafna ċagħaq u ramel. L-inħawi baxxi kienu jiġbru ilma qiegħed li kien jikkawża ħafna <ref target="https://mt.wikipedia.org/wiki/Malarja">malarja</ref>. Mal-ilma baħar kien jittella' l-ilma tal-widien. Sa mill-qedem, il-bnedmin li fittxew kenn f'dawk l-inħawi kienu jaħdmu fir-raba' u jkabbru l-uċuħ. Fil-witja jingħad li kien hemm is-simar, kanal tas-sallur, qiegħa mimlija arzell bl-arkati, u menqa mimlija ħut.</p>
<p>Is-sejbiet arkeoloġici li saru f'partijiet differenti tal-Marsa juru li minn żminijiet ilu dal-post kien magħruf man-nies li għexu f'Malta u għarfu jinqdew bil-kenn li joffru l-portijiet tiegħu.</p>
Popolazzjoni
<p>Fi żminijiet medjevali u għal żmien twil wara, il-Marsa kienet tagħmel mal-parroċċa ta' San Ġorġ ta' Ħal Qormi. Iżda meta l-Ħamrun saret parroċċa, it-territorju tal-Marsa reġa' nqasam bejn il-Ħamrun u Ħal Qormi sakemm fl-1913, il-Marsa saret parroċċa u ġabret lura l-art li kienet mifruda minnha. L-art li fuqha hi mibnija llum il-parroċċa tal-Marsa kienet tagħmel parti mit-tliet parroċċi ta' Ħal Qormi, il-Ħamrun u Raħal Ġdid.</p>
<p>Jingħad li fl-1890 fil-Marsa kien hemm 6,200 ruħ u 200 dar, Dan juri li bl-iżvilupp tal-port, in-nies bdew risqin lejn il-post. Dment li l-awtoritajjiet kienu sabu tarf tal-ilmijiet li kienu jġibu l-malarja, il-popolazzjoni setgħet toktor. Din il-problema setgħet kellha effett fuq l-iżvilupp ta' abitazzjoni anke fi żminijiet qodma: l-istoriċi jindikaw li fi żminijiet medjevali kien hemm fil-qrib ir-Raħal Saflieni u jingħad li f'dawk iż-żminijiet, l-irħula fin-naħat ċentrali u tal-Lvant ta' Malta kienu jinstabu fuq xi art x'aktarx ogħla minn inħawi fil-qrib u kien hemm tendenza li jevitaw il-kosta u nħawi baxxi, aktarx minħabba l-malarja.</p>
<p>Imma mal-iżvilupp tal-Port il-Ġdid (Portu Novu), il-Marsa bdiet tikber bħala subborg. Mal-1913 kien innotat li din in-naħa kienet qiegħda dejjem tiżdied fid-djar u fil-fabbriki, tant li kien fiha popolazzjoni ta' eluf ta' nies. Kien hemm madwar 4,000 ruħ. Fiċ-ċensiment tal-1931 kien irreġistrat li kien hemm 7,867 waqt li fl-1948, il-popolazzjoni telgħet għal 11,560 u kien hemm żjieda ta' 46.94%. Iżda wara dan l-għadd beda jonqos: kien hemm 10,672 fl-1957, 9,722 fl-1967 u 7,927 fl-1985. Dan ifisser li sal-aħħar taċ-ċensiment kien hemm nuqqas ta' 18.20%.</p>
<p>Ta' min jinnota li f’dak li għandu x’jaqsam ma' konfini elettorali, fl-1921 il-Marsa kienet tqiegħdet fil-ħames distrett li kien jikludi fih <ref target="https://mt.wikipedia.org/wiki/Raħal_Ġdid">Raħal Ġdid</ref> u <ref target="https://mt.wikipedia.org/wiki/Ħal_Tarxien">Ħal Tarxien</ref> waqt li mill-1947 tqiegħdet fl-ewwel distrett mal-<ref target="https://mt.wikipedia.org/wiki/Belt_Valletta">Belt Valletta</ref>.</p>
Ġemellaġġi
<list type="unordered"><item> <ref target="https://mt.wikipedia.org/wiki/Bridgwater">Bridgwater</ref>, <ref target="https://mt.wikipedia.org/wiki/Renju_Unit">Renju Unit</ref></item></list>
Kunsill Lokali
<list type="unordered"><item>Josef Azzopardi (Sindku)</item>
<item>Joseph Scerri (Vici-Sindku)</item>
<item>Francis Debono (Kunsillier)</item>
<item>Colin Pace (Kunsillier)</item>
<item>Dominic Spencer (Kunsillier)</item>
<item>Charmaine Aquilina (Kunsillier)</item>
<item>Joe Lia (Kunsillier)</item></list>




Ħoloq esterni
<list type="unordered"><item><ref target="https://localgovernment.gov.mt/en/lc/Marsa/Pages/default.aspx">Il-Kunsill Lokali tal-Marsa</ref></item>
<item><ref target="http://www.facebook.com/pages/Marsa-Scouts-Group/69501954209">Grupp tal-Iscouts tal-Marsa</ref></item></list>
<p>
Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_53_52_N_14_30_45_E_type:city">35°53′52″N 14°30′45″E﻿ / ﻿35.89778°N 14.5125°E﻿ / 35.89778; 14.5125</ref>
</p>
</text></body></html>