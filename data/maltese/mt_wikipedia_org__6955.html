<html><body><text id="wikipedia_mt_wikipedia_org__6955.html" ns="0" revid="268753" sourceurl="https://mt.wikipedia.org/wiki/L-Akwedott_ta%27_Wignacourt_(Malta)" title="L-Akwedott ta' Wignacourt (Malta)" type="wikipedia">L-Akwedott ta' Wignacourt (Malta)<figure><caption>L-Akwedott ta' Wignacourt.</caption></figure>
<p>L-<hi rend="bold">Akkwedott ta' Wignacourt</hi> hu proġett ta' kanalizzazzjoni mibni mill-Ordni ta' San Ġwann biex iwassal l-ilma min-naħa tal-widien ta' taħt ir-<ref target="https://mt.wikipedia.org/wiki/Rabat_(Malta)">Rabat</ref> u Ħad-<ref target="https://mt.wikipedia.org/wiki/Dingli">Dingli</ref> sal-Belt <ref target="https://mt.wikipedia.org/wiki/Valletta">Valletta</ref>. Inbena bejn l-1610 u l-1615 u baqa' jintuża sal-1912. Hu proġett apprezzat għall-inġinerija li ntużat fis-<ref target="https://mt.wikipedia.org/wiki/Seklu_XVII">seklu sbatax</ref>. </p>
Storja
<p>Meta nbniet il-Belt Valletta, l-ilma għax-xorb kien jikkonsisti minn dak li jinġabar fil-bjar mill-bjut tad-djar u mill-ġibjuni kbar tal-komunità li l-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann</ref> kien ħaffer f'diversi nħawi tal-Belt Valletta. Sal-1600, il-popolazzjoni tal-Belt kienet kibret u saret tlaħħaq mal-10,000 ruħ. L-ilma li kien maħżun fil-Belt ma baqax biżżejjed.</p>
<figure><caption>L-Arkata ta' Wignacourt, Fleur De Lys, <ref target="https://mt.wikipedia.org/wiki/Santa_Venera">Santa Venera</ref></caption></figure>
<p>Fl-1610, il-Gran Mastru <ref target="https://mt.wikipedia.org/wiki/Alof_de_Wignacourt">Alof de Wignacourt</ref> ried li jibda jaħdem biex din il-problema tkun solvuta. Il-flus biex jinbena dan l-akkwedott bdew ġejjin minn taxxa imposta fuq il-qamħ li kien jinbiegħ lill-<ref target="https://mt.wikipedia.org/wiki/Furnar">furnara</ref> u li minnha nġabret is-somma ta’ 40,000 skud. Din is-somma ċertament ma kinitx biżżejjed. Kien hemm bżonn ħafna aktar minn hekk u xi Kavallieri tal-Ordni ta’ San Ġwann ikkontribwew xi flus għal dan il-proġett. Biss l-ikbar ammont ta’ flus ġie minn but il-Gran Mastru nnfisu.</p>
<p>Ġie kkommissjonat ċertu Patri <ref target="https://mt.wikipedia.org/wiki/Natale_Tomasucci">Natale Tomasucci</ref>, Ġiżwita u inġinier biex ifassal proġett li bih l-ilma jinġarr min-naħa tar-Rabat u l-<ref target="https://mt.wikipedia.org/wiki/Mdina">Imdina</ref> biex jaqdi l-bżonnijiet tan-nies tal-Belt. Il-proġett kien mexa ġmielu biss sab l-intoppi meta x-xogħol kien wasal <ref target="https://mt.wikipedia.org/wiki/Ħ'Attard">Ħ'Attard</ref> għax hemm l-art titbaxxa konsiderevolment u wara terġa' togħla, u l-ilma ma setax ikompli jaqleb u jimxi lejn il-Belt. Problema oħra kienet illi l-knaten u t-tikħil li kien jorbot il-kanal tal-ilma flimkien bdew jinfaqgħu bil-pressa. Fl-1612, dan l-inġinier qata' qalbu u waqaf mix-xogħol. Minfloku ġie msejjaħ biex jaħdem fuq dan il-proġett <ref target="https://mt.wikipedia.org/wiki/Bontadino_Bontadini">Bontadino Bontadini</ref>, inġinier minn <ref target="https://mt.wikipedia.org/wiki/Bolonja">Bologna</ref>.</p>
<p>Bontadini uża tip ta’ siment li jissejjaħ <hi rend="italic">pozzolana</hi> (għax inġab minn <ref target="https://mt.wikipedia.org/wiki/Pozzuoli">Pozzuoli</ref>, li huwa post viċin <ref target="https://mt.wikipedia.org/wiki/Napli">Napli</ref>) u dan il-materjal seta' jgħaqqad il-ġonot bejn il-ġebel aħjar. Il-kanal tal-akkwedott inbena kemm taħt l-art kif ukoll fuq arkati biex iżomm il-livell u l-qawwa tal-ilma ġiri . Mill-akkwedott jintgħarfu biss is-serje ta’ arkati viċin Ħ’Attard li mbagħad jerġgħu jfiġġu f’Santa Venera. Fi Fleur De Lys, fejn hemm ir-rawndebawt illum, kien hemm arkata taqsam it-triq, u l-arkati tal-akkwedott ikomplu minn hemm biex jagħtu 'l isfel lejn il-<ref target="https://mt.wikipedia.org/wiki/Ħamrun">Ħamrun</ref>. Fuq l-arkata ta’ Santa Venera twaħħlet l-arma tal-Gran Mastru Wignacourt. Din l-arkata twaqqgħet matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref> u qatt ma reġgħet inbniet għall-iskop tagħha. Illum naraw kopja li ġieet mibnija mill-Kunsill ta' Santa Venera biex din tfakkar l-arkata oriġinali. </p>
<p>Mill-Ħamrun imbagħad l-ilma kien kkanalizzat sal-<ref target="https://mt.wikipedia.org/wiki/Furjana">Furjana</ref>, sa ħdejn il-knisja ta' Sarria. Hemm naraw torri b'ħawt tax-xorb għall-bhejjem, minn fejn l-ilma kien ikompli jiġi kkanalizzat fejn il-Belt. Hemm imbagħad kellu jkompli jinfirex għal ġo ċisterni u funtani ġewwa l-Belt Valletta. Ġol-Belt l-ewwel ma kien joħroġ kien l-ilma għall-użu tal-pubbliku minn ġo funtana li kienet qrib id-<ref target="https://mt.wikipedia.org/wiki/Bieb_il-Belt">daħla tal-Belt</ref>. Din illum tinsab mal-ħajt tal-<ref target="https://mt.wikipedia.org/wiki/Kavallier_ta’_San_Ġakbu">Kavallier ta’ San Ġakbu</ref>. L-ilma mbagħad kien ifiġġ ukoll minn funtana majjestuża ġewwa Pjazza San Ġorg, quddiem il-Palazz. Din il-funtana llum qiegħda fil-Ġnien San Filippu, taħt l-Argotti, il-Furjana. Funtana oħra li kienet isservi tajjeb ħafna lill-bejjiegħa kienet dik ta’ ħdejn il-knisja ta’ Liesse. F’nofs din il-funtana wara tqiegħdet <ref target="https://mt.wikipedia.org/wiki/Statwa">statwa</ref> ta’ Nettunu (magħrufa bħala tal-Ġgant) li llum tinsab ġewwa l-<ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref>. L-akkwedott kien dam jinbena ħames snin u sewa aktar minn 400,000 skud. Fuq dan il-proġett kienu ħadmu mas-600 ruħ. L-akwedott ġie inawgurat fil-21 ta’ April 1615 u baqa' jintuża sal-1912 meta mbagħad l-ilma beda jiġi kkanalizzat minn katusi tal-<ref target="https://mt.wikipedia.org/wiki/Ħadid">ħadid</ref> imqiegħda taħt l-art fit-toroq apposta.</p>
Biblijografija
<p>Guillaumier Alfie, <hi rend="italic">Bliet u Rħula Maltin</hi>. Klabb Kotba Maltin. Vol. 2, p. 948.</p>
<p>Grima Joseph F. 'Construction and Inauguration of Wignacourt's Aqueduct, 1610 -1615', ta' <hi rend="italic"><ref target="https://mt.wikipedia.org/wiki/The_Sunday_Times_of_Malta">The Sunday Times of Malta</ref>, il-21 ta' April 2019.</hi></p>
<p>Ellul Michael, "Wignacourt aqueduct". <hi rend="italic"><ref target="https://mt.wikipedia.org/wiki/Times_of_Malta">Times of Malta</ref>,</hi> it-3 ta' Frar 2007.</p>
<p>Zammit, Vincent (1979). "Wignacourt's Aqueduct". <hi rend="italic">Heritage: An Encyclopedia of Maltese Culture and Civilization</hi>. Midsea Books Ltd. </p>
<p>"A Tour of the aqueduct". <hi rend="italic"><ref target="https://mt.wikipedia.org/wiki/The_Malta_Independent">The Malta Independent</ref>,</hi> id-9 ta' April 2006.</p>
<p>"Green light for Fleur-de-Lys arch rebuilding". <hi rend="italic"><ref target="https://mt.wikipedia.org/wiki/Times_of_Malta">Times of Malta</ref>,</hi> it-23 ta' Ottubru 2012.</p>
<p>"Wignacourt fountain 'going to ruin'". <hi rend="italic"><ref target="https://mt.wikipedia.org/wiki/Times_of_Malta">Times of Malta</ref>,</hi> is-6 ta' Diċembru 2011. </p>
<p>"Restoration work on Floriana's Wignacourt Tower". <hi rend="italic">TVM,</hi> l-14 ta' Awwissu 2015. </p>
<p>'Incredible remains revealed during works near 17th century Aqueduct'. <ref target="https://www.guidememalta.com/en/incredible-remains-revealed-during-works-near-17th-century-wignacourt-aqueduct">https://www.guidememalta.com/en/incredible-remains-revealed-during-works-near-17th-century-wignacourt-aqueduct</ref></p>
<p>Grima Joseph F. 'It happened this month: Construction and inauguration of Wignacourt Aqueduct, 1610 - 1615'. <ref target="https://timesofmalta.com/articles/view/it-happened-this-month-construction-and-inauguration-of-wignacourts.707800">https://timesofmalta.com/articles/view/it-happened-this-month-construction-and-inauguration-of-wignacourts.707800</ref></p>
</text></body></html>