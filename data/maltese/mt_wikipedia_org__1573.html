<html><body><text id="wikipedia_mt_wikipedia_org__1573.html" ns="0" revid="274001" sourceurl="https://mt.wikipedia.org/wiki/Spanja" title="Spanja" type="wikipedia">Spanja
<p><hi rend="bold">Spanja</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">España</hi>), uffiċjalment <hi rend="bold">Renju ta' Spanja</hi> (bl-Ispanjol <hi rend="italic">Reino de España</hi>), hija <ref target="https://mt.wikipedia.org/wiki/Stat">stat</ref> <ref target="https://mt.wikipedia.org/wiki/Demokrazzija">demokratiku</ref>, membru tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> (mill-1 ta' Jannar 1986) u tan-<ref target="https://mt.wikipedia.org/wiki/NATO">NATO</ref> (mill-1982). Hi organizzata taħt forma ta' <ref target="https://mt.wikipedia.org/wiki/Monarkija_parlamentari">monarkija parlamentari</ref>. Qiegħda fl-<ref target="https://mt.wikipedia.org/wiki/Ewropa">Ewropa</ref> tal-Lbiċ, u flimkien mal-<ref target="https://mt.wikipedia.org/wiki/Portugall">Portugall</ref>, ma' <ref target="https://mt.wikipedia.org/wiki/Andorra">Andorra</ref> u mal-<ref target="https://mt.wikipedia.org/wiki/Ġibiltà">Ġibiltà</ref>, tifforma il-<ref target="https://mt.wikipedia.org/wiki/Peniżola_Iberika">Peniżola Iberika</ref>. Fix-Xlokk għandha fruntiera ma' <ref target="https://mt.wikipedia.org/wiki/Franza">Franza</ref> (li hi separata minnha bil-katina tal-<ref target="https://mt.wikipedia.org/wiki/Pirenej">Pirenej</ref>) u Andorra, u fin-naħa t'isfel għandha l-<ref target="https://mt.wikipedia.org/wiki/Baħar_Mediterran">Baħar Mediterran</ref> u Ġibiltà (biċċa art żgħira tar-<ref target="https://mt.wikipedia.org/wiki/Renju_Unit">Renju Unit</ref>). Fil-<ref target="https://mt.wikipedia.org/wiki/Afrika">kontinent Afrikan</ref>, għandha il-bliet awtonomi <ref target="https://mt.wikipedia.org/wiki/Ceuta">Ceuta</ref> u <ref target="https://mt.wikipedia.org/wiki/Melilla">Melilla</ref> fil-<ref target="https://mt.wikipedia.org/wiki/Marokk">Marokk</ref>. Għandha xi nuqqas ta' qbil mal-Portugall fuq il-belt ta' <ref target="https://mt.wikipedia.org/wiki/Olivenza">Olivenza</ref> u l-<ref target="https://mt.wikipedia.org/wiki/Gżejjer_Salvaġġi">Gżejjer Salvaġġi</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li qegħdin bejn <ref target="https://mt.wikipedia.org/wiki/Madeira">Madeira</ref> u l-<ref target="https://mt.wikipedia.org/wiki/Gżejjer_Kanarji">Gżejjer Kanarji</ref>, mar-Renju Unit fuq Ġibiltà, u mal-Marokk fuq Ceuta u Melilla. Spanja, b'kodominju ma' Franza għandha l-belt ta' <ref target="https://mt.wikipedia.org/wiki/Llívia">Llívia</ref>, imsejħa l-<ref target="https://mt.wikipedia.org/wiki/Gżira_tal-Paguni">Gżira tal-Paguni</ref> fix-xmara <ref target="https://mt.wikipedia.org/wiki/Bidasoa">Bidasoa</ref>.</p>
<p>Spanja għandha erja ta' 504,645km²<ref target="https://mt.wikipedia.org/wiki/Il-Paġna_prinċipali#cite_note-INEF2006-3">[3]</ref>, 46,468,102 abitant (informazzzjoni tal-2016) u tokkupa 'l fuq minn 85% tat-territorju tal-Peniżola Iberika. Mill-1561, barra xi perjodu  qasir bejn l-1601 u l-1606, il-<ref target="https://mt.wikipedia.org/wiki/Belt_kapitali">belt kapitali</ref> hi <ref target="https://mt.wikipedia.org/wiki/Madrid">Madrid</ref>, li b'iżjed minn tliet miljun abitant (madwar sitt miljuni fiż-żona metropolitana) hi wkoll il-belt bl-ikbar popolazzjoni. Il-lingwa uffiċjali tal-istat hu l-Kastiljan, is-soltu msejjaħ <ref target="https://mt.wikipedia.org/wiki/Lingwa_Spanjola">Spanjol</ref>. Jitkellmu wkoll bil-<ref target="https://mt.wikipedia.org/wiki/Lingwa_Katalana">Katalan</ref>, bil-<ref target="https://mt.wikipedia.org/wiki/Lingua_Galizjana">Galizjan</ref> u bil-<ref target="https://mt.wikipedia.org/wiki/Lingwa_Baska">Bask</ref> li jgawdu <hi rend="italic">status</hi> ta' koufficjalità, garantit mill-Kostituzzjoni Spanjola, fit-territorji rispettivi fejn huma mitkellma. Fl-istess ħin il-<ref target="https://mt.wikipedia.org/wiki/Lingwa_Leoniża">Leoniż</ref>, l-<ref target="https://mt.wikipedia.org/wiki/Lingwa_Aragoniża">Aragoniż</ref> u l-Araniż, <ref target="https://mt.wikipedia.org/wiki/Djalett">djalett</ref> tal-Oċċitan f'León, f'Aragona u fil-Katalonja, igawdu kouffiċjalità mal-Kastiljan u, fil-każ tal-Araniż, anki mal-Katalan. Il-lingwi l-oħra li jitkellmu fil-pajjiż mhumiex rikonoxxuti uffiċjalment.</p>
Etimoloġija
<p>L-isem <hi rend="italic">España</hi> ġej mil-<ref target="https://mt.wikipedia.org/wiki/Lingwa_Latina">Latin</ref> <hi rend="italic">Hispania</hi>, terminu li ntuża mir-<ref target="https://mt.wikipedia.org/wiki/Imperu_Ruman">Rumani</ref> mit-tielet seklu <ref target="https://mt.wikipedia.org/wiki/Ante_Christum_natum">Q.K.</ref>, biex jindikaw il-Peniżola Iberika sħiħa u l-ġabra tal-provinċji tagħha. Dan it-terminu bilmod ħa post it-teminu Grieg <hi rend="italic">Iberia</hi>, li mbagħad ħa (sal-ġurnata tal-lum) konnotazzjoni purament ġeografika. Madankollu, billi l-kelma <hi rend="italic">Hispania</hi> m'għandha l-ebda għerq li jista' jintrabat magħha fil-Latin antik u fl-<ref target="https://mt.wikipedia.org/wiki/Indoewropew">Indo-Ewropew</ref>, hemm ħafna spekulazzjoni fuq l-oriġini tagħha u ħarġu bosta ipoteżi.</p>
Ipoteżi Feniċja
<p>Din l-ipoteżi mhux biss hija l-iżjed mifruxa imma anki l-iżjed li għandha bażi storika. Skont din l-ipoteżi l-<ref target="https://mt.wikipedia.org/wiki/Etimoloġija">etimoloġija</ref> ta' <hi rend="italic">Hispania</hi> tista' tkun ġejja:</p>
<list type="unordered"><item>mit-terminu <hi rend="italic">sf(a)n</hi> li x'aktarx ifisser <ref target="https://mt.wikipedia.org/wiki/Fenek">fenek</ref>, billi l-kelma bil-Feniċju <hi rend="italic">i-shphhanim</hi> letteralment tfisser <ref target="https://mt.wikipedia.org/wiki/Iraċ">iraċ</ref>. Verżjoni oħra ta' din l-etimoloġija tista' tkun <hi rend="italic">hi-shphanim</hi>, <hi rend="italic">gżira tal-fniek</hi>, jew  tal-<hi rend="italic">iraċi</hi>;</item>
<item>mill-għerq Feniċju <hi rend="italic">span</hi>, li jfisser <hi rend="italic">okkult</hi>. X'aktarx b'dan it-terminu riedu jfissru territorju mbiegħed li diffiċli li jintlaħaq min-naħa ta' nies tal-baħar bħall-<ref target="https://mt.wikipedia.org/wiki/Feniċi">Feniċi</ref>;</item>
<item>mill-kelma <hi rend="italic">i-span-ya</hi>, <hi rend="italic">kosta u gżira tal-forġaturi jew tal-foroġ (tal-metalli)</hi> minħabba l-attivitajiet minerarji u metallurġiċi intensi mal-kosta tal-<ref target="https://mt.wikipedia.org/wiki/Andalusija">Andalusija</ref> fiż-żmien meta l-Feniċi waslu Spanja;<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></item>
<item>mit-terminu Feniċju li jfisser <hi rend="italic">Tramuntana</hi>, fis-sens li l-peniżola Spanjola qiegħda fit-Tramuntana tal-kontinent Afrikan, l-art minn fejn ġew il-Puniċi: allura tista' tkun <hi rend="italic">i-span-ia</hi>, <hi rend="italic">gżira tat-Tramuntana</hi>.</item></list>
Ipoteżi Griega
<p>Hemm żewġ għajdut prinċipali li jagħmluha possibbli li <hi rend="italic">Hispania</hi> ġiet mill-Grieg antik:</p>
<list type="unordered"><item>minn <hi rend="italic">Esperos</hi>, l-isem tal-ewwel <ref target="https://mt.wikipedia.org/wiki/Stilla">stilla</ref> li setgħu jaraw fil-Punent wara t-tbexbix. Il-fonema setgħet imbagħad inbidlet u saret <hi rend="italic">Hispania</hi>;</item>
<item>mill-alla <ref target="https://mt.wikipedia.org/wiki/Pan">Pan</ref>.</item></list>
Ipoteżi awtoktona
<p>Din hi msejsa fuq dawn l-etimologiji:</p>
<list type="unordered"><item>mit-terminu Iberiku <hi rend="italic">hispalis</hi>, jiġifieri l-Punent li wara sar l-isem tal-belt ta' <ref target="https://mt.wikipedia.org/wiki/Sivilja">Sivilja</ref>, li tat fl-epoka Rumana, dejjem skont dawk li jappoġġaw din l-ipoteżi, l-isem lill-peniżola sħiħa;</item>
<item>mill-<ref target="https://mt.wikipedia.org/wiki/Lingwa_Baska">Bask</ref> <hi rend="italic">Ezpaina</hi>, jiġifieri xoffa, u anki xifer, tarf, jew aktar probabbli, <hi rend="italic">Izpania</hi>, li l-għerq fih <hi rend="italic">iz</hi> li jidħol fil-kompożizzjoni ta' xi sostantivi, fosthom <hi rend="italic">taqsam</hi>.</item></list>
Bandiera
<figure><caption>L-istemma fuq il-bandiera.</caption></figure>
<p>Il-bandiera Spanjola saret kif riedha r-re <ref target="https://mt.wikipedia.org/wiki/Karlu_III_ta'_Spanja">Karlu III</ref> fl-1785. Hi magħmula minn żewġ strixxi mimdudin ħomor u strixxa wiesgħa safra. Fuq ġewwa hemm l-istemma nazzjonali, magħmula mill-istemmi tar-Renju ta' Kastilja (kastell tad-deheb fuq sfond aħmar), León (<ref target="https://mt.wikipedia.org/wiki/Iljun">iljun</ref> rampanti vjola), Aragona (erba' strixxi ħomor weqfin fuq sfond tad-deheb), Navarra (ktajjen tad-deheb fuq sfond aħmar) u <ref target="https://mt.wikipedia.org/wiki/Granada">Granada</ref> (<ref target="https://mt.wikipedia.org/wiki/Rummiena">rummiena</ref> bil-weraq ħodor), taħt kuruna rjali u bejn iż-żewġ <ref target="https://mt.wikipedia.org/wiki/Kolonni_ta'_Erkole">Kolonni ta' Erkole</ref> (li jirrappreżentaw il-fliegu ta' Ġibiltà) bil-mottu distintiv <hi rend="italic"><ref target="https://mt.wikipedia.org/wiki/Plus_Ultra">Plus Ultra</ref></hi>, li jirreferi għall-espansjoni tal-Imperu Spanjol.</p>
Storja
<p>L-ewwel xhieda bil-kitba dwar il-Peniżola Iberika tiddeskriviha bħala art popolata fil-parti l-kbira mill-<ref target="https://mt.wikipedia.org/wiki/Iberiċi">Iberiċi</ref>, mill-<ref target="https://mt.wikipedia.org/wiki/Baski">Baski</ref> u miċ-<ref target="https://mt.wikipedia.org/wiki/Ċeltiċi">Ċeltiċi</ref>. Wara konkwista iebsa, il-peniżola waqgħet taħt il-ħakma ta' <ref target="https://mt.wikipedia.org/wiki/Imperu_Ruman">Ruma</ref>. Matul il-<ref target="https://mt.wikipedia.org/wiki/Medjuevu">Medjuevu</ref> għaddiet għal taħt il-ħakma Ġermanika, imma iżjed tard, ġiet konkwistata mill-<ref target="https://mt.wikipedia.org/wiki/Għarab">Għarab</ref>. F'proċess li ħa mijiet ta' snin, ir-renji żgħar <ref target="https://mt.wikipedia.org/wiki/Kristjaneżmu">Insara</ref> tan-naħa ta' fuq bil-mod reġgħu ħadu l-peniżola f'idejhom. L-aħħar saltna Għarbija waqgħet fl-istess sena li <ref target="https://mt.wikipedia.org/wiki/Kristofru_Kolombu">Kristofru Kolombu</ref> wasal fl-<ref target="https://mt.wikipedia.org/wiki/Ameriki">Ameriki</ref> (1492). F'dan il-perjodu Spanja bdiet tibni imperu dinji u damet potenza ewlenija fid-<ref target="https://mt.wikipedia.org/wiki/Id-Dinja">dinja</ref> għal seklu u nofs.</p>
<p>Bil-gwerer kontinwi u problemi oħra, il-poter tal-Imperu Spanjol naqas progressivament. L-invażjoni <ref target="https://mt.wikipedia.org/wiki/Napuljun_I_ta'_Franza">Napoleonika</ref> ta' Spanja ħolqot straġi fin-nazzjon u twieldu ħafna movimenti indipendentisti li qerdu l-parti l-kbira tal-imperu u ħallew il-pajjiż politikament instabbli. Qabel it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, Spanja għaddiet minn <ref target="https://mt.wikipedia.org/wiki/Gwerra_ċivili_Spanjola">gwerra ċivili</ref> qerrieda li wasslet għat-twaqqif ta' gvern awtoritarju, li kkoinċida ma' perjodu ta' staġnar li però temm b'impuls ekonomiku qawwi. Id-<ref target="https://mt.wikipedia.org/wiki/Demokrazija">demokrazija</ref> mbagħad twaqqfet paċifikament fil-forma ta' monarkija kostituzzjonali parlamentari. Fl-1986, Spanja daħlet fl-Unjoni Ewropea u kellha twelid kulturali ġdid u tkabbir ekonomiku kontinwu.</p>
Preistorja u popli pre-Rumani
<p>Ir-riċerki arkeoloġiċi ħdejn <ref target="https://mt.wikipedia.org/wiki/Atapuerca">Atapuerca</ref> juru li l-Peniżola Iberika kienet popolata mill-<ref target="https://mt.wikipedia.org/wiki/Ominidi">ominidi</ref> minn 1.2 miljun sena ilu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-bniedem modern wasal fl-Iberja, min-naħa ta' fuq bil-mixi, madwar 32,000 sena ilu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-oġġetti magħmulin bl-idejn l-iżjed magħrufin ta' dawn l-insedjamenti <ref target="https://mt.wikipedia.org/wiki/Preistorja">preistoriċi</ref> huma t-tpinġijiet famużi tal-<ref target="https://mt.wikipedia.org/wiki/Għar_ta'_Altamira">Għar ta' Altamira</ref> f'<ref target="https://mt.wikipedia.org/wiki/Cantabria">Cantabria</ref> li saru għall-ħabta tal-15,000 Q.K. mill-<ref target="https://mt.wikipedia.org/wiki/Bniedem_ta'_Cro-Magnon">bniedem ta' Cro-Magnon</ref>.</p>
<p>

Ix-xhieda arkeoloġika u ġenetika tissuġġerixxi li l-Peniżola Iberika serviet bħala wieħed mill-ikbar postijiet li minnhom beda r-ripopolament tat-Tramuntana tal-<ref target="https://mt.wikipedia.org/wiki/Ewropa">Ewropa</ref> wara t-tmiem tal-aħħar <ref target="https://mt.wikipedia.org/wiki/Żmien_is-Silġ">Żmien is-Silġ</ref>.</p>
<p>Iż-żewġ popli storiċi prinċipali tal-peniżola kienu l-Iberiċi u ċ-Ċeltiċi. L-Iberiċi kienu jgħixu fuq in-naħa tal-Mediterran mix-Xlokk għall-Grigal. Iċ-Ċeltiċi bil-kontra kienu joqogħdu mal-<ref target="https://mt.wikipedia.org/wiki/Oċean_Atlantiku">Atlantiku</ref>, fit-Tramuntana, fiċ-ċentru, fil-Majjistral u fil-Lbiċ tal-peniżola. Il-<ref target="https://mt.wikipedia.org/wiki/Baski">Baski</ref> kienu jokkupaw iż-żona tal-Punent tal-katina tal-muntanji tal-Pirenej u l-inħawi ta' madwar.</p>
<p>Bejn il-500 Q.K. u t-300 Q.K., il-baħrin <ref target="https://mt.wikipedia.org/wiki/Feniċi">Feniċi</ref> u l-Griegi waqqfu kolonji kummerċjali tul il-kosta Mediterranja. Il-<ref target="https://mt.wikipedia.org/wiki/Kartaġiniżi">Kartaġiniżi</ref> għal żmien qasir kellhom il-kontroll tal-parti l-kbira tan-naħa Mediterranja tal-peniżola, sakemm ġew megħlubin fil-<ref target="https://mt.wikipedia.org/wiki/Gwerer_Puniċi">Gwerer Puniċi</ref> mir-Rumani.<ref target="https://mt.wikipedia.org/wiki/Il-Paġna_prinċipali#cite_note-country-7">[7]</ref></p>
Spanja Rumana u Gotika
<figure><caption>Teatru Ruman ta' Mérida, <ref target="https://mt.wikipedia.org/wiki/Badajoz">Badajoz</ref>.</caption></figure>
<p>Matul it-tieni gwerra Punika, l-espansjoni tal-Imperu Ruman, rebaħ xi kolonji kummerċjali Kartaġiniżi matul il-kosta Mediterranja. Però r-Rumani kellhom jieħdu żewġ sekli biex jirbħu l-Peniżola Iberika sħiħa. Il-ħakma Rumana ġabet il-lingwa, il-liġi u t-toroq.<ref target="https://mt.wikipedia.org/wiki/Il-Paġna_prinċipali#cite_note-hispania-8">[8]</ref></p>
<p>Il-kulturi tal-popolazzjonijiet Ċeltiċi u Iberiċi, bil-mod ġew Rumanizzati. Il-mexxejja lokali tħallew jidħlu fil-klassi aristokratika Rumana. Spanja kienet tipproduċi kwantità kbira ta' qamħ għas-suq Ruman u mill-portijiet tagħha kienu jiġu esportati d-deheb, is-suf, iż-żejt taż-żebbuġa u l-inbid. Il-produzzjoni agrikola żdiedet bl-introduzzjoni tal-irrigazzjoni. L-imperaturi <ref target="https://mt.wikipedia.org/wiki/Trajanu">Trajanu</ref> u <ref target="https://mt.wikipedia.org/wiki/Teodożju_I">Teodożju I</ref> u l-filosfu <ref target="https://mt.wikipedia.org/wiki/Seneka">Seneka</ref> twieldu Spanja. Il-<ref target="https://mt.wikipedia.org/wiki/Kristjaneżmu">Kristjaneżmu</ref> daħal fil-pajjiż fl-ewwel seklu u progressivament sar iżjed popolari.</p>
<p>L-Imperu Ruman tal-Punent fi Spanja beda jmur lura fl-409, meta l-<ref target="https://mt.wikipedia.org/wiki/Żvevi">Iżvevi</ref> u l-<ref target="https://mt.wikipedia.org/wiki/Vandali">Vandali</ref>, flimkien mal-<ref target="https://mt.wikipedia.org/wiki/Alani">Alani</ref>, qasmu r-<ref target="https://mt.wikipedia.org/wiki/Renu">Renu</ref>, iddevastaw il-<ref target="https://mt.wikipedia.org/wiki/Gallja">Gallja</ref>, u mbagħad il-<ref target="https://mt.wikipedia.org/wiki/Viżigoti">Viżigoti</ref> imbuttawhom ġo Spanja. L-Iżvevi stabbilew renju fejn illum jinsabu Galizja moderna u n-naħa ta' fuq tal-<ref target="https://mt.wikipedia.org/wiki/Portugall">Portugall</ref>.</p>
<p>Il-Vandali Silingi okkupaw ir-reġjun li ismu għad għandu parti minn isimhom: <hi rend="italic">Vandalusja</hi>, <ref target="https://mt.wikipedia.org/wiki/Andalusja">Andalusja</ref>. Il-<ref target="https://mt.wikipedia.org/wiki/Biżantini">Biżantini</ref> stabbilew tip ta' <hi rend="italic">enklavi</hi> fin-naħa t'isfel tal-pajjiż, bl-iskop li jqajmu l-Imperu Ruman fl-Iberja kollha. Fl-aħħar, però, Spanja ġiet riunita taħt il-ħakma tal-<ref target="https://mt.wikipedia.org/wiki/Viżigoti">Viżigoti</ref>.</p>
Spanja Musulmana
<figure><caption>L-<ref target="https://mt.wikipedia.org/wiki/Alhambra">Alhambra</ref>, <ref target="https://mt.wikipedia.org/wiki/Granada">Granada</ref>.</caption></figure>
<p>Fis-seklu 8, l-armati Musulmani, li fil-parti l-kbira kienu Għarab, rebħu kważi l-Peniżola Iberika kollha. Dawn il-konkwisti kienu parti mill-espansjoni tal-Kalifat Għumawijjad. Reġjun żgħir muntanjuż fix-Xlokk biss irnexxielu jirreżisti l-invażjoni tal-bidu.</p>
<p>Skont il-liġi <ref target="https://mt.wikipedia.org/wiki/Iżlam">Iżlamika</ref>, l-Insara u l-<ref target="https://mt.wikipedia.org/wiki/Ġudaiżmu">Lhud</ref> jieħdu l-istatus ta' <hi rend="italic">dhimmi</hi> jew subordinati. Dan kien iħalli l-Insara u l-Lhud jipprattikaw ir-<ref target="https://mt.wikipedia.org/wiki/Reliġjon">reliġjon</ref> tagħhom, imma kellhom iħallsu taxxa speċjali u kienu jbatu minn ċertu diskriminazzjoni.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Il-konverżjoni għall-Iżlam bdiet dejjem tiżdied. Il-<hi rend="italic">muladies</hi> (Musulmani ta' nisel etniku Iberiku) jingħad li kienu jirrappreżentaw il-maġġoranza tal-popolazzjoni lejn it-tmiem tas-seklu 10.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-chap2-12">[12]</ref></p>
<figure><caption>Il-<hi rend="italic">Giralda</hi>, il-kampnar tal-katidral ta' <ref target="https://mt.wikipedia.org/wiki/Sivilja">Sivilja</ref>.</caption></figure>
<p><ref target="https://mt.wikipedia.org/wiki/Cordoba">Cordoba</ref> kienet il-belt kapitali tal-Kaliffat u kienet l-ikbar belt u l-iżjed għanja fil-Punent tal-Ewropa. Il-kummerċ fil-Mediterran iffavorixxa l-iskambju kulturali u t-tradizzjoni intellettwali għanja tal-Musulmani dakkret parti kbira mill-intellettwali Ewropej.</p>
Il-waqgħa tal-Musulmani u r-<hi rend="italic">Reconquista</hi>
<p>Ir-<hi rend="italic"><ref target="https://mt.wikipedia.org/wiki/Reconquista">Reconquista</ref></hi> ("Rikonkwista") kienet perjodu li dam xi 750 sena, li matulu r-rejiet Insara ta' Spanja espandew il-ħakma tagħhom għad-dannu tas-saltniet Għarab. Ir-<hi rend="italic">Reconquista</hi> bdiet bil-battalja ta' Covadonga fis-722. Bir-rebħa Nisranija twaqqaf ir-Renju tal-Asturias tul il-muntanji Xlokkin tal-kosta. Ftit wara, fis-739, il-qawwiet Musulmani tkeċċew minn Galizja, li l-Insara kienu jqisu wieħed mill-postijiet l-iżjed imqaddsa minħabba li hemm is-Santwarju ta' <ref target="https://mt.wikipedia.org/wiki/Santiago_de_Compostela">Santiago de Compostela</ref>. L-armati Musulmani mexew 'il fuq mill-Pirenej, imma ġew megħlubin mill-forzi tal-<ref target="https://mt.wikipedia.org/wiki/Franki">Franki</ref> fil-Battalja ta' Poitiers. Aktar tard, il-forzi tal-Franki waqqfu kontej Insara fuq in-naħa t'isfel tal-Pirenej. F'dan ir-reġjun imbagħad twaqqfu r-renji ta' Navarra, ta' Aragona u ta' Katalonja.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Għal ħafna sekli, il-konfini sejrin 'l hemm u 'l hawn bejn l-artijiet Musulmani u tal-Insara kienu jestendu matul il-widien tal-Ebro u tad-Duero.</p>
<p>Il-ħakma tal-belt, strateġikament ċentrali, ta' <ref target="https://mt.wikipedia.org/wiki/Toledo">Toledo</ref>, li ġrat fl-1085, kienet sinjal ta' bidla sinifikattiva fil-bilanċ tal-poter favur ir-renji Nsara.</p>
<figure><caption>Kastell ta' Loarre, Huesca</caption></figure>
<p>Fis-sekli 13 u 14, il-fergħa Musulmana tal-Merjenjewn jew Merinidi, ġejja mit-Tramuntana tal-Afrika invadiet u stabbiliet xi enklavi fin-naħa t'isfel tal-pajjiż, imma ma rnexxilhomx jistabilixxu l-ħakma Musulmana fl-Iberja u malajr tkeċċew. Fis-seklu 13 ir-renju Aragoniż ipprova jespandi l-influwenza tiegħu mal-ġżejjer tal-Mediterran, f'<ref target="https://mt.wikipedia.org/wiki/Sqallija">Sqallija</ref> u anki f'<ref target="https://mt.wikipedia.org/wiki/Ateni">Ateni</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> F'dan il-perjodu twaqqfet l-università ta' Palencia (1212/1263) u l-università ta' <ref target="https://mt.wikipedia.org/wiki/Salamanca">Salamanca</ref> (1218/1254). Il-<ref target="https://mt.wikipedia.org/wiki/Pesta_s-sewda">pesti</ref> tal-1348 u tal-1349 iddevastaw lil Spanja.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Fl-1469, il-kuruni tar-renji Nsara ta' Kastilja u Aragona ngħaqdu biż-żwieġ ta' <ref target="https://mt.wikipedia.org/wiki/Iżabella_I_ta'_Kastilja">Iżabella I ta' Kastilja</ref> ma' <ref target="https://mt.wikipedia.org/wiki/Ferdinandu_II_ta'_Aragona">Ferdinandu II ta' Aragona</ref>. Fl-1478 twettqet għalkollox il-konkwista tal-Gzejjer Kanarji u fl-1492, il-forzi ta' Kastilja u ta' Aragona ħadu l-Emirat ta' <ref target="https://mt.wikipedia.org/wiki/Granada">Granada</ref> u qerdu l-aħħar fortizza tal-preżenza tal-ħakma Iżlamika ta' 781 sena fl-Iberja. It-Trattat ta' Granada ggarantixxa t-tolleranza reliġjuża għall-Musulmani.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Fl-istess sena Kristoforu Kolombo wasal fid-Dinja l-Ġdida, bil-vjaġġ tiegħu ffinanzjat minn Iżabella, u l-Lhud ġew ordnati li jikkonvertu għall-Kattoliċiżmu bil-piena li jitkeċċew mit-territorji Spanjoli matul l-<ref target="https://mt.wikipedia.org/wiki/Inkwiżizzjoni_Spanjola">Inkwiżizzjoni Spanjola</ref>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Ftit snin wara, wara xi taqbid soċjali, il-Musulmani tkeċċew taħt l-istess kundizzjonijiet.<ref target="https://mt.wikipedia.org/wiki/Il-Paġna_prinċipali#cite_note-cong-18">[18]</ref></p>
Spanja Imperjali
<figure><caption>L-influwenza storika tal-Imperu Spanjol</caption></figure>
<p>L-unifikazzjoni tal-kuruni ta' Aragona u ta' Kastilja kienet il-pedament li fuqu nbnew Spanja moderna u l-Imperu Spanjol.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Biha Spanja saret potenza Ewropea indiskutibbli matul is-seklu 16 kollu u matul il-parti l-kbira tas-<ref target="https://mt.wikipedia.org/wiki/Seklu_XVII">seklu 17</ref>, minħabba l-kummerċ u l-artijiet kolonjali tagħha. Matul dan il-perjodu, Spanja għaddiet minn bosta gwerer u ribelljonijiet, fosthom: il-gwerer tal-<ref target="https://mt.wikipedia.org/wiki/Italja">Italja</ref>, ir-ribelljoni tal-<hi rend="italic">Comuneros</hi>, dik li hi msejħa "l-Gwerra tat-Tmenin Sena", ir-ribelljoni tal-Moriscos u l-gwerra Anglo-Spanjola.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Kien perjodu wkoll ta' ferment kulturali kbir, minħabba l-ftuħ ta' rotot ġodda, l-esplorazzjoni tad-dinja u l-iskambji kummerċjali. Spanja gawdiet minn l-hekk imsejjaħ "Seklu tad-Deheb". L-attività kulturali kellha l-epiċentru tagħha fl-Università ta' <ref target="https://mt.wikipedia.org/wiki/Salamanca">Salamanca</ref>.</p>
<p>Fit-tieni nofs tas-seklu 17, Spanja bil-mod bdiet sejra lura. Minkejja xi telfiet żgħar ta' territorji fi <ref target="https://mt.wikipedia.org/wiki/Franza">Franza</ref>, żammet l-imperu vast li kellha fin-naħa l-oħra tal-oċean sal-bidu tas-seklu 19.</p>
<p>It-tnaqqis ta' poter kien l-agħar fil-<ref target="https://mt.wikipedia.org/wiki/Gwerra_tas-Suċċessjoni_Spanjola">Gwerra tas-Suċċessjoni Spanjola</ref> li spiċċat f'kunflitt internazzjonali kbir u f'gwerra ċivili, li lil Spanja swielha l-pożizzjoni li kellha bħala waħda mill-ikbar potenzi fid-dinja.</p>
<p>Matul din il-gwerra, ħadet il-poter dinastija ġdida ġejja minn Franza, il-Borboni, li abolixxiet ħafna privileġġi antiki u l-liġijiet reġjonali.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Fis-seklu 18, Spanja bil-mod bdiet terġa' tqum fuq saqajha u tikber fil-prosperità f'parti kbira tal-imperu. Il-monarkija Borbonika għamlet ħafna xogħol ta' modernizzazzjoni, fuq l-istil tas-sistema Franċiża, rigward it-tmexxija amministrattiva u ekonomika. L-ideat tal-<ref target="https://mt.wikipedia.org/wiki/Illuminiżmu">Illuminiżmu</ref> bdew deħlin fost xi membri tal-elit tar-renju u tal-monarkija.</p>
Ħakma Napoleonika u l-konsegwenzi tagħha
<figure><caption><hi rend="italic">It-3 ta' Mejju 1808</hi>, pittura ta' <ref target="https://mt.wikipedia.org/wiki/Francisco_Goya">Goya</ref> li turi r-repressjoni tar-rivoluzzjonarji Spanjoli mit-truppi Franċiżi</caption></figure>
<p>Fl-1793, Spanja daħlet fi gwerra kontra ir-Repubblika ġdida Franċiża, li kienet neħħiet mill-poter u ġġustizzjat ir-re tagħha <ref target="https://mt.wikipedia.org/wiki/Lwiġi_XVI">Lwiġi XVI</ref> li kien Bourbon. Spanja tilfet il-gwerra u ffirmat trattat ta' paċi fl-1795. B'dan it-trattat Spanja saret stat klijent ta' Franza. It-<ref target="https://mt.wikipedia.org/wiki/Trattat_ta'_Fontainebleau_(1807)">trattat sigriet ta' Fontainebleau</ref> bejn <ref target="https://mt.wikipedia.org/wiki/Napuljun_I_ta'_Franza">Napuljun</ref> u <ref target="https://mt.wikipedia.org/wiki/Manuel_Godoy">Manuel Godoy</ref> tal-1807, li ma kien popolari xejn, inkluda dikjarazzjoni ta' gwerra kontra l-<ref target="https://mt.wikipedia.org/wiki/Renju_Unit">Gran Brittanja</ref> u l-<ref target="https://mt.wikipedia.org/wiki/Portugall">Portugall</ref>. It-truppi Franċiżi daħlu fir-renju bla reżistenza, bl-iskuża li ħa jinvadu l-Portugall, okkupaw il-fortizzi Spanjoli u r-re Spanjol ġegħluh jabdika favur ħu Napuljun, <ref target="https://mt.wikipedia.org/wiki/Ġużeppi_Bonaparte">Ġużeppi Bonaparte</ref>.</p>
<p>Din il-monarkija pupazz barrani, l-Ispanjoli qisuha bħala disprezz. Ir-ribelljoni tat-2 ta' Mejju, waħda minn ħafna ribelljonijiet nazzjonalisti kontra r-reġim Bonapartista fil-pajjiż kollu,<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> kienet il-bidu tal-gwerra tal-indipendenza Spanjola.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Napuljun kellu jindaħal personalment u kisser bosta armati Spanjoli li ma kellhomx organizzazzjoni u ġiegħel Armata Brittanika tirtira. Madankollu, minħabba l-qawwa tal-Brittaniċi u l-kampanja diżastruża fir-<ref target="https://mt.wikipedia.org/wiki/Russja">Russja</ref> li kellhom il-Franċiżi, fl-1814 l-armata Franċiża tkeċċiet minn Spanja u <ref target="https://mt.wikipedia.org/wiki/Ferdinandu_VII">Ferdinandu VII</ref> reġa' ħa t-tron.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>L-invażjonijiet Franċiżi qerdu l-ekonomija u ħallew lil Spanja b'instabbiltà politika qawwija. Il-ġlied għall-poter tas-seklu 19 wasslu għat-telf tal-kolonji Amerikani kollha, ħlief <ref target="https://mt.wikipedia.org/wiki/Kuba">Kuba</ref> u <ref target="https://mt.wikipedia.org/wiki/Puerto_Rico">Puerto Rico</ref>.</p>
Gwerra Ispano-Amerikana
<figure><caption>Il-vapur Spanjol <hi rend="italic">Cristóbal Colón</hi>, meqrud fil-battalja ta' Santiago ta' Kuba, it-3 ta' Lulju 1898</caption></figure>
<p>Minħabba l-instabbiltà politika u l-kriżi ekonomika li laqtet Spanja fis-seklu 19, qamu movimenti nazzjonalisti fil-<ref target="https://mt.wikipedia.org/wiki/Filippini">Filippini</ref> u Kuba, dak iż-żmien taħt il-ħakma Spanjola. Dawn il-movimenti wasslu għall-gwerer għall-indipendenza li daħlu wkoll fl-<ref target="https://mt.wikipedia.org/wiki/Stati_Uniti">Istati Uniti</ref>. Minkejja d-determinazzjoni ta' bosta fergħat militari, l-armata Spanjola kienet immexxija ħażin fl-ogħla livelli u dan wassal għat-telfa tal-gwerra Ispano-Amerikana. Din il-gwerra intemmet bit-Trattat ta' Pariġi tal-1898 li bih Kuba kisbet l-indipendenza u Spanja kellha ċċedi l-Filippini, <ref target="https://mt.wikipedia.org/wiki/Guam">Guam</ref> u <ref target="https://mt.wikipedia.org/wiki/Puerto_Rico">Puerto Rico</ref> lill-Istati Uniti għal 20 miljun dollaru.</p>
<p>It-telfa militari (imsejħa <hi rend="italic">El desastre</hi>) ikkontribwiet għall-ispinta li ħa l-grupp ta' intellettwali Spanjol, <hi rend="italic">La generación del 98</hi>, li għamel analiżi kritika ħafna tas-sitwazzjoni tal-pajjiż.</p>
Gwerra ċivili Spanjola
<p>Fil-bidu tas-seklu 20 kien hemm żmien qasir ta' paċi fi Spanja, li matulu kellha rwol żgħir fil-kolonjaliżmu fl-Afrika, bil-kolonizzazzjoni tas-<ref target="https://mt.wikipedia.org/wiki/Saħara_tal-Punent">Saħara tal-Punent</ref>, il-<ref target="https://mt.wikipedia.org/wiki/Marokk_Spanjol">Marokk Spanjol</ref> u l-<ref target="https://mt.wikipedia.org/wiki/Gwinea_Ekwatorjali">Gwinea Ekwatorjali</ref>. It-telfiet kbar li ġarrbet matul il-gwerra tar-Rif fil-Marokk ikkontribwew biex jimminaw il-monarkija. Kien hemm perjodu ta' reġim awtoritarju tal-Ġeneral <ref target="https://mt.wikipedia.org/wiki/Miguel_Primo_de_Rivera">Miguel Primo de Rivera</ref> (1923-1931) li ntemm bit-twaqqif tat-Tieni Repubblika Spanjola. Ir-repubblika tat l-awtonomija politika lill-pajjiżi Baski, lill-Katalonja, lill-Galizja u tat il-vot lin-nisa.</p>
<figure><caption>Francisco Franco u l-President Amerikan <ref target="https://mt.wikipedia.org/wiki/Eisenhower">Eisenhower</ref>, Madrid, 1959.</caption></figure>
<p>F'Lulju 1936 bdiet il-<ref target="https://mt.wikipedia.org/wiki/Gwerra_Ċivili_Spanjola">Gwerra Ċivili Spanjola</ref>. Kienu l-forzi nazzjonalisti li kienu kontra r-Repubblika, immexxijin mill-Ġeneral Francisco Franco li bdew il-gwerra u dawn rebħuha bl-għajnuna tal-<ref target="https://mt.wikipedia.org/wiki/Ġermanja_Nażista">Ġermanja Nażista</ref> u l-<ref target="https://mt.wikipedia.org/wiki/Italja_Faxxista">Italja Faxxista</ref>.</p>
<p>Il-gwerra ċivili damet tliet snin u kienet il-kawża tal-mewt ta' 500,000 ruħ<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> u l-emigrazzjoni ta' madwar 500,000 ċittadin, li l-parti l-kbira tad-dixxendenti tagħhom illum joqogħdu fil-pajjiżi tal-<ref target="https://mt.wikipedia.org/wiki/Amerika_Latina">Amerika Latina</ref> u minnhom hemm madwar 300,000 fl-<ref target="https://mt.wikipedia.org/wiki/Argentina">Argentina</ref> biss.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref>. Il-gwerra ċivili Spanjola hi meqjusa bħala l-ewwel battalja tat-Tieni Gwerra Dinjija.</p>
Spanja taħt Franco u wara
<p>Spanja ta' Franco ddikjarat ruħha newtrali matul it-Tieni Gwerra Dinjija imma dan kien tal-isem biss għax kellha relazzjonijiet ta' ħbiberija mal-<ref target="https://mt.wikipedia.org/wiki/Qawwiet_tal-Assi_tat-Tieni_Gwerra_Dinjija">Potenzi tal-Assi</ref>. L-uniku partit legali taħt ir-reġim Frankista kien it-<hi rend="italic">Tradicionalista Falange Española y de las J.O.N.S.</hi>, li twaqqaf fl-1937. Il-partit iddikjara ruħu anti-Komunista, Kattoliku u nazzjonalista. Aktar tard il-partit ħa l-isem ta' <hi rend="italic">Movimiento Nacional</hi>.</p>
<p>Wara l-gwerra dinjija, Spanja kienet politikament u ekonomikament marġinali u barra l-<ref target="https://mt.wikipedia.org/wiki/Ġnus_Magħquda">Ġnus Magħquda</ref>. Is-sitwazzjoni nbidlet fl-1955, matul il-perjodu tal-<ref target="https://mt.wikipedia.org/wiki/Gwerra_bierda">Gwerra Bierda</ref>, meta sar strateġikament importanti għall-Istati Uniti li jistabbilixxu preżenza militari fil-Peniżola Iberika, għall-konteniment ta' xi mossa mill-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> fl-inħawi tal-baħar Mediterran. Fl-1960, Spanja kellha qabża kbira fl-ekonomija tagħha. Dan it-tkabbir f'daqqa li ressaq in-nazzjon lejn ekonomija moderna, sar magħruf bħala l-"miraklu Spanjol".</p>
<p>Bil-mewt ta' Franco, li ġrat f'Novembru 1975, <ref target="https://mt.wikipedia.org/wiki/Juan_Carlos_I_ta'_Spanja">Juan Carlos</ref> laħaq Re ta' Spanja u kap tal-Istat, skont il-liġi. Wara l-approvazzjoni tal-Kostituzzjoni Spanjola ġdida fl-1978 u l-wasla tad-demokrazija, l-istat trasferixxa xi poteri lir-reġjuni u ħoloq organizzazzjoni interna msejsa fuq il-komunitajiet awtonomi.</p>
<p>Fil-Pajjiżi Baski, in-nazzjonaliżmu moderat Bask għex spalla ma' spalla ma' moviment radikali nazzjonalista mmexxi mill-organizzazzjoni armata <hi rend="italic">Euskadi Ta Askatasuna</hi> (ETA). Il-grupp twaqqaf fl-1959 matul ir-reġim ta' Franco, imma baqa' sejjer bil-kampanja vjolenti anki wara li bdiet id-demokrazija u kien hemm grad għoli ta' awtonomija reġjonali.</p>
<p>Fit-23 ta' Frar 1981, xi elementi ribelli fost il-forzi tas-sigurtà għamlu attentat ta' kolp ta' stat biex jimponu gvern militari. Ir-Re Juan Carlos ħa f'idejh personalment il-kmand tal-forzi armati u ġiegħel lir-ribelli jċedu. </p>
<p>Fit-30 ta' Mejju 1982, wara <ref target="https://mt.wikipedia.org/wiki/Referendum">referendum</ref>, Spanja daħlet fin-<ref target="https://mt.wikipedia.org/wiki/NATO">NATO</ref> u l-partit soċjalista (<hi rend="italic">Partido Socialista Obrero Español</hi>), PSOE, tela' fil-poter. Fl-1986 Spanja daħlet fil-<ref target="https://mt.wikipedia.org/wiki/Unjoni_Ewropea">Komunità Europea</ref>.</p>
<p>Fl-1982 it-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja tal-Futbol</ref>, intlagħbet  Spanja u għenet biex il-pajjiż jerġa' jsir magħruf fid-dinja wara s-snin ta' dittatura u ta' tranżizzjoni għad-demokrazija. Anki l-<ref target="https://mt.wikipedia.org/wiki/Olimpjadi_ta'_Barċellona">Olimpjadi ta' Barċellona</ref> tal-1992 kienu ta' ġid għat-turiżmu u biex isiru magħrufin il-mod ta' ħajja u d-drawwiet ta' Spanja l-ġdida. </p>
<p>Is-snin disgħin tas-seklu 20 huma karatterizzati mill-gvernijiet ta' <ref target="https://mt.wikipedia.org/wiki/José_Maria_Aznar">José Maria Aznar</ref> tal-Partit Popolari Spanjol (<hi rend="italic">Partido Popular</hi>) b'ħafna progress ekonomiku u soċjali.</p>
Spanja fis-seklu 21
<figure><caption>Munita kommemorattiva tal-ewro ta' Spanja, 2015</caption></figure>
<p>Fl-1 ta' Jannar 2002, Spanja ma bagħetx tuża l-<ref target="https://mt.wikipedia.org/wiki/Peseta">peseta</ref> bħala valuta u bdiet tuża l-<ref target="https://mt.wikipedia.org/wiki/Ewro">ewro</ref>, li taqsam mat-18-il pajjiż ieħor taż-żona tal-ewro. L-ekonomija ta' Spanja kibret ħafna, iżjed mill-medja Ewropea, imma t-tkabbir spiċċa bil-kriżi ekonomika kbira li bdiet fl-2008.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Fil-11 ta' Marzu 2004, kien hemm attakki terroristiċi fuq xi ferroviji f'Madrid. Wara proċess li dam ħames xhur, ġie konkluż li l-attakki kienu saru minn grupp militanti lokali mnebbaħ minn al-Qaeda.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> L-attakki qatlu lil 191 ruħ u ferew lil iżjed minn 1,800. Jaħsbu li forsi l-attakki saru biex jinfluwenzaw ir-riżultat tal-elezzjoni ġenerali li kellha ssir tlett ijiem wara,<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> li rebaħ il-PSOE, immexxi minn <ref target="https://mt.wikipedia.org/wiki/José_Luis_Rodríguez_Zapatero">José Luis Rodríguez Zapatero</ref>.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
Ġeografija
<p>Spanja hi nazzjon fin-naħa tan-Nofsinhar tal-Punent tal-Ewropa li tokkupa 85% mill-Peniżola Iberika. L-erja totali hi ta' 504,782 km², li minnhom 499,542km² huma art u 5,340km² huma ilma.</p>

Panorama f'<ref target="https://mt.wikipedia.org/wiki/Kastilja-La_Mancia">Kastilja-La Mancia</ref>
<p>Il-konfini ta' Spanja huma maqsuma f'88% (4.964km) baħar u 12% (1.917km) art. Fit-Tramuntana hemm il-Baħar ta' Cantabria (<ref target="https://mt.wikipedia.org/wiki/Golf_ta'_Biskaja">Golf ta' Biskaja</ref>) u fin-Nofsinhar u x-Xlokk hemm il-Baħar Mediterran u l-Baħar tal-Baleariċi, fil-Punent il-Portugall u l-<ref target="https://mt.wikipedia.org/wiki/Oċean_Atlantiku">Oċean Atlantiku</ref> u fil-Grigal <ref target="https://mt.wikipedia.org/wiki/Franza">Franza</ref> u <ref target="https://mt.wikipedia.org/wiki/Andorra">Andorra</ref> tul il-Pirenej. Il-kosta Mediterranja għandha tul ta' 1.660km, filwaqt li tal-Atlantiku twila 710km. Il-Pirenej jestendu għal 435km mill-Baħar Mediterran sal-Golf ta' Biskaja. Fit-tarf t'isfel ta' Spanja hemm l-<ref target="https://mt.wikipedia.org/wiki/Strett_ta'_Gibiltà">Istrett ta' Gibiltà</ref>, li jissepara lil Spanja u l-bqija tal-Ewropa mill-Marokk, fit-Tramuntana tal-Afrika. Il-muntanja <ref target="https://mt.wikipedia.org/wiki/Teide">Teide</ref> li hi għolja 3,718 metru 'l fuq mil-livell tal-baħar hi l-ogħla waħda fi Spanja u l-ogħla quċċata tal-Atlantiku kollu. Hi t-tielet l-ikbar vulkan tad-dinja mill-bażi tagħha.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Barra l-Peniżola Iberika hemm numru ta' żoni Spanjoli oħra: il-Gżejjer Baleariċi fil-Baħar Mediterran, il-Gżejjer Kanarji fil-Grigal, madwar 108km fix-Xlokk tal-Afrika; hemm ħames artijiet oħra ta' sovranità Spanjola (<hi rend="italic">plazas de soberanía</hi>) fuq il-kosta tal-Marokk: Ceuta, Melilla, <ref target="https://mt.wikipedia.org/wiki/Islas_Chafarinas">Islas Chafarinas</ref>, <ref target="https://mt.wikipedia.org/wiki/Peñón_de_Alhucemas">Peñón de Alhucemas</ref> u <ref target="https://mt.wikipedia.org/wiki/Peñón_de_Vélez_de_la_Gomera">Peñón de Vélez de la Gomera</ref>.</p>
<figure><caption>Veduta tas-<hi rend="italic">Sierra Norte</hi>, viċin Madrid.</caption></figure>
Morfoloġija
<figure><caption>Mappa ġeografika ta' Spanja</caption></figure>
<p>It-territorju Spanjol hu muntanjuż, iddominat minn pjanuri għoljin u ktajjen ta' muntanji. Nistgħu niddistingwu tliet reġjuni ġeografiċi:</p>
<list type="ordered"><item>Il-pjanura għolja ċentrali tal-<ref target="https://mt.wikipedia.org/wiki/Meseta">Meseta</ref>: vasta u semiarida, hija formazzjoni antika u tokkupa l-parti l-kbira taż-żona ċentrali tal-pajjiż. Hija maqsuma fi tnejn bil-muntanji. Fil-Lvant tispiċċa bil-Muntanji Iberiċi u bis-Sierra Morena fin-Nofsinhar. Fil-qalba ta' din iż-żona hemm il-belt kapitali Madrid.</item>
<item>Il-ktajjen tat-Tramuntana: huma magħmulin mill-Pirenej u mill-Cordillera Cantábrica li timxi tul il-kosta. Il-katina tal-Pirenej mhijiex antika waqt li l-muntanji tal-Cordillera Cantábrica huma iktar antiki. In-nixfa tal-Meseta u x-xita skarsa tar-reġjun Atlantiku jagħmlu l-vegetazzjoni rikka.</item>
<item>Il-Cordilleras Béticas, fin-Nofsinhar, huma magħmula minn sensiela ta' ktajjen muntanjużi, li fosthom hemm is-Sierra Nevada.</item></list>
<figure><caption>Pirenej ċentrali. Veduta tal-Pic du Midi de Bigorre</caption></figure>
<figure><caption>Veduta ta' Teide, fuq il-gżira ta' Tenerife. Hi l-ogħla quċċata fi Spanja</caption></figure>
Ktajjen tal-muntanji
<list type="unordered"><item>Sistema Iberika</item>
<item>Sistema Ċentrali</item>
<item>Pirenej</item>
<item>Cordillera Cantábrica</item>
<item>Cordilleras Béticas</item>
<item>Sierra Morena</item>
<item>Sierra Nevada</item></list>
Pjanuri
<list type="unordered"><item>Pjanura tal-Ebro</item>
<item>Depressjoni Betika</item>
<item>Pjanura tal-Andalusija</item>
<item>Meseta</item></list>
Vulkani
<list type="unordered"><item>Teide, Gżira ta' <ref target="https://mt.wikipedia.org/wiki/Tenerife">Tenerife</ref> (Hemm bosta vulkani fil-gżira)</item>
<item>Madwar 400 vulkan fil-gżira ta' Lanzarote</item></list>
Idrografija
Xmajjar
<p>Hemm ħafna xmajjar imma fihom ħafna kurrenti qawwijin u allura l-użu tagħhom bħala toroq għall-komunikazzjoni hu limitat. Dawn huma x-xmajjar ewlenin: Ebro, Turia, Jucar, Segura, Duero, Tago, Guadiana, u Guadalquivir.</p>
Lagi
<p>Fi Spanja m'hemmx lagi naturali kbar, però hemm ħafna għadajjar artifiċjali bl-iskop li jiżguraw il-ħtieġa tal-enerġija u tal-ilma. Bl-Ispanjol jissejħu <hi rend="italic">pantanos</hi> jew <hi rend="italic">embalses</hi> (partikolarment importanti humm l-<hi rend="italic">embalses</hi> ta' Alcantara, ta' Torrejón u ta' Valdecañas fuq it-Tago, u dak ta' Mequinenza fuq l-Ebro.</p>
Xtut
<figure><caption>Ix-xatt Atlantiku fil-Pajjiżi Baski, karatterizzat minn veduti ħodor, sikek u riħ qawwi</caption></figure>
<p>Barra mill-fruntiera ma' Franza, Andorra, Ġibiltà u l-Portugall, Spanja hi mdawra għalkollox bil-baħar, l-Oċean Atlantiku fit-Tramuntana, il-Majjistral u parti żgħira mil-Lbiċ, kif ukoll il-Baħar Mediterran fil-Lvant, il-Grigal u n-Nofsinhar ta' Ġibiltà. Mal-Peniżola Iberika rridu nżidu wkoll il-Kanarji, kollha kemm huma fl-Atlantiku u l-Baleariċi, li jinstabu kompletament fil-Mediterran.</p>
<p>Minħabba t-tul enormi tax-xtut tagħha u d-diversità tal-pożizzjonijiet tagħhom, Spanja għandha tulijiet ta' kosta li huma differenti ħafna minn xulxin. Il-kosta Atlantika, li l-parti l-iżjed lejn il-Lvant tissejjaħ il-Baħar ta' Cantabria (li hi stess hi parti mill-Golf ta' Biskaja), hi karatterizzata b'bajjiet impressjonanti li jalternaw ma' sikek impressjonanti li ffurmaw bir-riħ oċeaniku qawwi u bix-xita spissa. Fuq kollox fil-parti l-iżjed lejn il-Lvant, il-kosta hi mħarbta u għandha ħafna fliegi u qaliet twal, imsejħin <hi rend="italic">rias</hi>, tipiċi tal-Galizja, li jidħlu fi xtut mimlijin sikek li diffiċli li tidħol fihom, fosthom il-famuża <hi rend="italic">Costa de la Muerte</hi>.</p>
<figure><caption>Xatt fuq il-Mediterran qrib <ref target="https://mt.wikipedia.org/wiki/Alicante">Alicante</ref>, b'ramliet twal u użu turistiku intensiv</caption></figure>
<p>Il-kosta Mediterranja hi differenti għalkollox, ħafna iżjed ħelwa u inqas imħarbta (ħlief il-golf ta' Valencia u ż-żona tad-delta tal-Ebro u xi promontorji, għalkemm fiha wkoll xi tulijiet imsikkin). Fuq kollox il-klima hi ħafna iżjed moderata u adattata għat-turiżmu tal-għawm. Fuq il-kosta Mediterranja nsibu bosta bliet famużi bħal Barċellona, Valencia u Malaga, barra l-lokalitajiet turistiċi bħal Lloret de Mar u Tarifa. Il-kosta Mediterranja tinqasam ġeografikament f'ħames partijiet: l-iżjed 'il fuq hemm il-Costa Brava, li testendi mill-fruntiera Franċiża sa Barċellona; il-Costa Daurada li testendi mill-belt kapitali Katalana sa ħalq l-Ebro; il-Costa del Azahar sa Dénia (eskluża) li tinkludi l-Golf ta' Valencia kollu; il-Costa Blanca sa Cabo de Gata; u fl-aħħar il-Costa del Sol madwar in-naħa t'isfel kollha ta' Spanja sal-Fliegu ta' Ġibiltà. Il-kosta Mediterranja, minħabba t-turiżmu kbir li fiha, hi inqas preżervata mill-kosta Atlantika u hi magħrufa għal xi abbużi kbar fil-bini.</p>
Gżejjer
<p>Il-gżejjer ewlenin huma miġburin f'żewġ arċipelagi: il-Gżejjer Baleariċi u l-Gżejjer Kanarji. Il-Baleariċi qegħdin fil-Mediterran, mhux 'il bogħod mill-komunità ta' Valencia u huma magħmulin minn erba' gżejjer prinċipali, <ref target="https://mt.wikipedia.org/wiki/Majorka">Mallorca</ref>, <ref target="https://mt.wikipedia.org/wiki/Minorka">Menorca</ref>, <ref target="https://mt.wikipedia.org/wiki/Ibiża_(gżira)">Ibiża</ref> u <ref target="https://mt.wikipedia.org/wiki/Formentera">Formentera</ref>. Il-Kanarji min-naħa l-oħra qegħdin fl-Atlantiku, maġenb in-naħa t'isfel tal-Marokk u 1,000km 'l bogħod mil-Lbiċ tal-Peniżola Iberika. Ġeografikament jagħmlu parti mill-kontinent <ref target="https://mt.wikipedia.org/wiki/Afrika">Afrikan</ref>. Dawn huma <ref target="https://mt.wikipedia.org/wiki/Gran_Canaria">Gran Canaria</ref>, Lanzarote, <ref target="https://mt.wikipedia.org/wiki/Fuerteventura">Fuerteventura</ref>, Tenerife, <ref target="https://mt.wikipedia.org/wiki/La_Palma">La Palma</ref>, <ref target="https://mt.wikipedia.org/wiki/La_Gomera">La Gomera</ref> u <ref target="https://mt.wikipedia.org/wiki/El_Hierro">El Hierro</ref>. Imbagħad hemm gżejjer żgħar oħra, ħafna iċken, bħall-Gżejjer Cies.</p>
<figure><caption>La Graciosa, gżira żgħira mill-arċipelagu tal-Kanarji</caption></figure>
Klima
<figure><caption>Il-klassifikazzjoni klimatika Köppen ta' Spanja</caption></figure>
<p>Nistgħu naqsmu Spanja fi tliet żoni klimatiċi prinċipali, skont il-pożizzjoni ġeografika u l-kundizzjonijiet orografiċi:<ref target="https://mt.wikipedia.org/wiki/Il-Paġna_prinċipali#cite_note-32">[32]</ref><ref target="https://mt.wikipedia.org/wiki/Il-Paġna_prinċipali#cite_note-33">[33]</ref><ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<list type="unordered"><item>il-klima Mediterranja, karatterizzata minn sjuf nixfin u sħan. Skont il-<hi rend="italic">Klassifikazzjoni tal-klimi ta' Köppen</hi> din hi dominanti fil-peniżola, b'żewġ varijetajiet: Csa u Csb.</item>
<item>il-klima steppika (Bsh, Bsk), insibuha fil-parti tal-Lbiċ tal-pajjiż, l-iżjed fir-reġjun ta' Murcia u fil-wied tal-Ebro. Kontra l-klima Mediterranja, l-istaġun niexef idum iżjed mis-sajf.</item>
<item>il-klima oċeanika (Cfb), insibuha fin-naħa ta' fuq tal-pajjiż, l-iżjed fir-reġjun tal-Pajjiżi Baski, Asturias, Cantabria u parti mill-Galizja. B'kuntrast mal-klima Mediterranja, it-temperaturi xitwin u sajfin huma influwenzati mill-baħar u m'hemmx dik in-nixfa tas-sajf.</item></list>
<p>Barra dawn it-tipi prinċipali, nistgħu nsibu wkoll sottotipi oħra, bħall-klima Alpina tal-Pirenej u fis-Sierra Nevada, u klima subtropikali tipika fil-Gżejjer Kanarji.</p>
Demografija
Gruppi etniċi
<p>Il-popolazzjoni hi magħmula fil-part l-kbira minn Spanjoli li jappartienu għal diversi gruppi etniko-lingwistiċi (Kastiljani, Katalani-Valenciani, Galizjani, Baski, eċċ) u minn minoranza ta' barranin, li fil-bidu tal-2008, kienet tirrappreżenta ftit iżjed minn 11% tal-popolazzjoni globali: 5.2 miljuni minn 46 miljun bejn wieħed u ieħor<ref target="https://mt.wikipedia.org/wiki/Il-Paġna_prinċipali#cite_note-35">[35]</ref>. Il-komunitajiet fejn hemm l-iżjed barranin huma tal-Katalonja, bi 'l fuq minn miljun ruħ, ta' Madrid, b'kważi miljun u ta' Valencia, b'madwar 800,000 ruħ. Hemm għadd kbir ta' immigranti mill-Ewropa tal-Lvant, (l-iżjed <ref target="https://mt.wikipedia.org/wiki/Romanija">Rumeni</ref>, li bħalissa jirrappreżentaw il-komunità alloġena l-iżjed numeruża fil-pajjiż), <ref target="https://mt.wikipedia.org/wiki/Afrika">Afrikani ta' Fuq</ref>, li ħafna minnhom huma klandestini (impjegati l-iżjed fl-agrikultura ta' Spanja t'Isfel), u <ref target="https://mt.wikipedia.org/wiki/America_latina">Latinoamerikani</ref>.</p>
Popolazzjoni
<figure><caption>Distribuzzjoni ġeografika tal- popolazzjoni</caption></figure>
<p>Id-distribuzzjoni tal-popolazzjoni mhijiex uniformi għax hi kondizjonata mill-forma tat-territorju: fuq il-kosti, matul il-widien tax-xmajjar u fiż-żoni li huma ekonomikament iżjed avvanzati u li fihom żviluppaw l-agrikoltura u l-industrija, id-densità taqbeż it-300 abitant kull km². Min-naħa l-oħra f'ħafna erji tal-<hi rend="italic">meseta</hi>, id-densità hi taħt id-29 abitant kull km². Il-popolazzjoni urbana (77%) dejjem tikber.</p>
<p>Il-popolazzjoni totali ta' Spanja kienet, skont l-istima tas-sena 2010, ta' 45,054,694 abitant, b'densità medja ta' 81 abitant kull km², maqsuma mal-komunitajiet awtonomi li jagħmlu parti mir-renju.</p>
<p>Il-fenomenu tal-urbanizzazzjoni hu reċenti ħafna, u llum 70% tal-Ispanjoli jgħixu fil-bliet li ħafna minnhom żvillupaw b'mod mhux ippjanata u bi problemi, kultant gravi, ta' tniġġiż. </p>
<p>Il-territorju tal-pajjiż hu maqsum f'<hi rend="italic">komunitajiet awtonomi</hi> li jgawdu ċerta awtonomija skont l-istorja tagħhom. </p>
Reliġjonijiet
<p>Skont studju reċenti magħmul minn <hi rend="italic">Arda</hi><ref target="https://mt.wikipedia.org/wiki/Il-Paġna_prinċipali#cite_note-36">[36]</ref>:<ref target="https://mt.wikipedia.org/wiki/Kristjaneżmu">Insara</ref>: 90,14%. <ref target="https://mt.wikipedia.org/wiki/Anjostiċi">Anjostiċi</ref>: 6,94%. Musulmani: 1,57%. <ref target="https://mt.wikipedia.org/wiki/Atej">Atej</ref>: 1,10%. <ref target="https://mt.wikipedia.org/wiki/Ġudaiżmu">Lhud</ref>: 0,13%. Oħrajn: 0,12%.</p>
Lingwi
<figure><caption>Distribuzzjoni tal-lingwi ta' Spanja
<ref target="https://mt.wikipedia.org/wiki/Lingwa_Spanjola">Spanjol/Kastellan</ref>, mitkellem fit-territorju kollu
<ref target="https://mt.wikipedia.org/wiki/Lingwa_Katalana">Katalan/Valenzjan</ref>
<ref target="https://mt.wikipedia.org/wiki/Lingwa_Baska">Bask</ref>
<ref target="https://mt.wikipedia.org/wiki/Lingwa_Gallega">Galizjan</ref>
<ref target="https://mt.wikipedia.org/wiki/Lingwa_Asturjana">Asturjan</ref>
<ref target="https://mt.wikipedia.org/wiki/Lingwa_Aragoniża">Aragoniż</ref>
<ref target="https://mt.wikipedia.org/wiki/Araniż">Araniż</ref>
</caption></figure>
<p>L-ilsien uffiċjali hu l-Kastiljan jew l-Ispanjol. F'xi komunitajiet awtonomi xi lingwi huma kouffiċjali mal-Kastiljan: il-Katalan/il-lingwa ta' Valencia f'Katalonja, il-Gżejjer Baleariċi u fil-Komunità ta' Valencia: il-Galizjan f'Galizja u l-Bask fil-Pajjiżi Baski u Navarra. L-istat Spanjol u l-amministrazzjonijiet tal-periferija jipproteġu u jinkoraġġixxu l-użu, fil-kuntest lokali, ta' xi lingwi mitkellma li però ma jgawdux l-i<hi rend="italic">status</hi> ta' ko-uffiċjalità bħall-Asturjan, il-Leoniż, id-djalett ta' Estremadura, l-Aragoniż. Fil-wied tal-Aran mal-Kastiljan u l-Katalan, hu rikonoxxut ukoll l-Araniż, tip ta' Gaskon tal-grupp lingwistiku Oċċitan. F'Concepción ħdejn Ġibiltà in n-ies jitkellmu l-<hi rend="italic">Llanito</hi> u l-Ingliż bħala t-tielet ilsien.Fil-bliet awtonomi Afrikani ta' Ceuta u Melilla jitkellmu wkoll l-Għarbi u l-Berberu u parti mill-popolazzjoni titkellem il-Franċiż bħala t-tielet jew ir-raba' lingwa.</p>
Suddiviżjonijiet amministrattivi
Komunitajiet awtonomi
<figure><caption>Mappa tal-komunitajiet awtonomi</caption></figure>
<p>Spanja hi maqsuma f'17-il komunità awtonoma (<hi rend="italic">comunidades autónomas</hi>, singular: <hi rend="italic">comunidad autónoma</hi>) li jerġgħu jinqasmu f'50 provinċja. Hemm ukoll żewġt ibliet awtonomi: Ceuta u Melilla (iddeżinjati uffiċjalment bħala <hi rend="italic">Plazas de Soberanía en el Norte de África</hi>). </p>
<p><ref target="https://mt.wikipedia.org/wiki/Ceuta">Ceuta</ref>, <ref target="https://mt.wikipedia.org/wiki/Melilla">Melilla</ref> u xi gżejjer ċkejknin huma li baqa' mill-imperu kolonjali vast li kellu l-pajjiż. Il-gżejjer fihom xi 0.65km² u għandhom 312 abitant. B'kollox Spanja għandha territorji ta' 31.65km² fl-Afrika ta' Fuq, b'popolazzjoni ta' 138,228 abitant.</p>
Provinċji u muniċipji
<p>Meta daħlet is-sistema tal-komunitajiet awtonomi, il-poter tal-provinċji naqas. Għadhom jintużaw bħala distretti elettorali, għall-kodiċi postali u bħala riferimenti ġeografiċi.</p>
<p>Hemm sitt komunitajiet awtonomi li huma magħmulin minn provinċja waħda biss: Asturias, il-Gżejjer Baleariċi, Cantabria, La Rioja, <ref target="https://mt.wikipedia.org/wiki/Madrid">Madrid</ref>, Murcia, u Navarra.</p>
<p>Il-provinċji jerġgħu jinqasmu f'muniċipji (bl-Ispanjol <hi rend="italic">municipio</hi>). Bħala l-kap tal-muniċipju hemm l-<hi rend="italic">alcalde</hi> jew is-sindku.</p>


Żoni prinċipali metropolitani
<figure><caption>Il-muntanja <ref target="https://mt.wikipedia.org/wiki/Teide">Teide</ref> fuq il-gżira ta' Tenerife</caption></figure>

Popolazzjoni tal-gżejjer
<figure><caption>Palma de Mallorca, il-Gżejjer Baleariċi</caption></figure>
<list type="unordered"><item>1. Tenerife 886,033 ab.; il-Gżejjer Kanarji</item>
<item>2. Mallorca 846,210 ab., il-Gżejjer Baleariċi</item>
<item>3. Gran Canaria 829,597 ab.</item>
<item>4. Lanzarote 132,366 ab.</item>
<item>5. Ibiza 113,908 ab.</item>
<item>6. Fuerteventura 94,386 ab.</item>
<item>7. Menorca 86,697 ab.</item>
<item>8. La Palma 85,933 ab.</item>
<item>9. La Gomera 22,259 ab.</item>
<item>10. El Hierro 10,558 ab.</item>
<item>11. Formentera 7,957 ab.</item>
<item>12. Arosa 4,889 ab.</item>
<item>13. La Graciosa 658 ab.</item>
<item>14. Tabarca 105 ab.</item>
<item>15. Ons 61 ab.</item></list>
Tmexxija tal-istat
<figure><caption>L-ewwel paġna tal-kostituzzjoni Spanjola</caption></figure>
<p>Skont il-Kostituzzjoni tal-1978, Spanja hi monarkija ereditarja parlamentari, fejn ir-re għandu r-rwol li jirrappreżenta l-pajjiż, imma wkoll li jiggarantixxi l-unità u d-demokrazija.</p>
<p>Il-poter eżekuttiv hu f'idejn il-Kunsill tal-Ministri (<hi rend="italic">Consejo de Ministros</hi>), immexxi minn Prim Ministru, bil-fiduċja tal-parlament.</p>
<p>Il-poter legiżlattiv hu fi ħdan parlament bikamerali, il-<hi rend="italic">Cortes Generales</hi> b'mandat ta' erba' snin, magħmul minn:</p>
<list type="unordered"><item>il-Kungress tad-Deputati (<hi rend="italic">Congreso de los Diputados</hi>), kamra ta' 350 deputat, eletti b'sistema proporzjonali;</item>
<item>is-Senat tar-Renju ta' Spanja (<hi rend="italic">Senado</hi>), kamra ta' 259 senatur, li minnhom 208 huma eletti direttament u 51 indirettament mill-kunsilli reġjonali.</item></list>
<p>Il-poter ġudizzjarju hu indipendenti.</p>
Politika
Partiti politiċi u elezzjonijiet demokratiċi
<figure><caption><hi rend="italic"><ref target="https://mt.wikipedia.org/wiki/Torri_ta’_Erkole">Torri ta' Erkole</ref></hi>, fil-belt ta' <hi rend="italic">La Coruña</hi>, fil-Galizja</caption></figure>
<p>L-ewwel elezzjoni demokratika wara l-<ref target="https://mt.wikipedia.org/wiki/Mewt">mewt</ref> ta' Franco saret fil-15 ta' Ġunju 1977, u ntrebħet mil-lega Ċentru-Leminija, Unión de Centro Democrático (UCD), immexxija minn <ref target="https://mt.wikipedia.org/wiki/Adolfo_Suàrez">Adolfo Suàrez</ref>. Is-sistema politika hi msejsa fuq il-multipartitiżmu, imma minn xi żmien 'l hawn kien hemm żewġ partiti dominanti: il-<hi rend="italic">Partido Socialista Obrero Español</hi> (PSOE) (Ċentru-Xellugi) u l-<hi rend="italic">Partido Popular</hi> (PP) (Ċentru-Lemini). Iż-żewġ partiti dominanti alternaw fil-poter, imma kważi dejjem, minħabba s-sistema elettorali, kellhom jidħlu f'koalizzjoni ma' partiti żgħar. Il-partit Soċjalista mexxa l-gvern mill-1982 sal-1996 (immexxi minn <ref target="https://mt.wikipedia.org/wiki/Felipe_González">Felipe González</ref>) u mill-2004 sal-2011 (immexxi minn <ref target="https://mt.wikipedia.org/wiki/José_Luis_Rodríguez_Zapatero">José Luis Rodríguez Zapatero</ref>); il-partit popolari mill-1996 sal-2004 (immexxi minn <ref target="https://mt.wikipedia.org/wiki/José_Maria_Aznar">José Maria Aznar</ref>) u mill-2011 sal-lum 2013 (immexxi minn <ref target="https://mt.wikipedia.org/wiki/Mariano_Rajoy">Mariano Rajoy</ref>).</p>
Organizzazzjonijiet internazzjonali
<list type="unordered"><item>Membru tal-Organizzazzjoni tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref> mill-14 ta' Diċembru 1955;</item>
<item>Membru tan-<ref target="https://mt.wikipedia.org/wiki/NATO">NATO</ref> mill-1982;</item>
<item>Membru tal-Unjoni Ewropea mill-1 ta' Jannar 1986.</item></list>
Kultura
<figure><caption>Akkwedott Ruman ta' <ref target="https://mt.wikipedia.org/wiki/Segovia">Segovia</ref></caption></figure>
Arkitettura
<figure><caption>L-<hi rend="italic">Alhambra</hi> f'Granada</caption></figure>
<p>Bl-arkitettura Spanjola, infissru l-eżempji kollha tal-arkitettura li nbnew maż-żminijiet fi Spanja u x-xogħlijiet tal-<ref target="https://mt.wikipedia.org/wiki/Arkitett">arkitetti</ref> moderni Spanjoli li nsibu mad-dinja kollha.</p>
<p>Minħabba d-diversità storika u ġeografika, l-arkitettura Spanjola gawdiet minn ħafna influwenzi. Perezempju, belt importanti bħal Cordoba, li twaqqfet mir-Rumani u allura għandha infrastruttura vasta ta' dik l-epoka, saret il-kapitali kulturali tad-dinastija Iżlamika <ref target="https://mt.wikipedia.org/wiki/Al-Għumawijjun">al-Għumawijjun</ref> li bnew fuqha binjiet ta' arkitettura fina fl-istil Għarbi.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Id-dinastiji Għarab li ġew wara fi Spanja, żviluppaw arkitettura tal-għaġeb, dejjem iżjed komplessa u karatteristika bħall-famuż kumpless tal-Palazz ta' Granada.</p>
<figure><caption>L-Awditorju ta' Tenerife, xogħol ta' <ref target="https://mt.wikipedia.org/wiki/Santiago_Calatrava">Santiago Calatrava</ref>.</caption></figure>
<p>Fl-stess żmien, feġġew ir-renji Nsara li, ftit ftit żviluppaw l-istil tagħhom li fih integraw il-flussi Romaniċi u Gotiċi. L-istil gotiku ffjorixxa b'mod straordinarju. Hemm eżempji ta' dan l-istil mat-territorju nazzjonali kollu. L-istil <hi rend="italic"><ref target="https://mt.wikipedia.org/wiki/Mudéjar">mudéjar</ref></hi>, li żviluppa mis-seklu 12 sas-seklu 17 mill-fużjoni ta' motivi bi stil Għarbi ma' mudelli tal-arkitettura Ewropea.</p>
<p>Il-parti l-kbira tal-arkitettura tas-seklu 20 hi fl-istil tal-<ref target="https://mt.wikipedia.org/wiki/Moderniżmu">Moderniżmu</ref>, stil li kellu l-epiċentru tiegħu f'<ref target="https://mt.wikipedia.org/wiki/Barċellona">Barċellona</ref> u <ref target="https://mt.wikipedia.org/wiki/Antoni_Gaudí">Gaudí</ref> kien is-simbolu tiegħu. Mill-bidu tas-seklu 21 Spanja kellha rivoluzzjoni fl-arkitettura kontemporanja u arkitetti Spanjoli bħal <ref target="https://mt.wikipedia.org/wiki/Rafael_Moneo">Rafael Moneo</ref>, <ref target="https://mt.wikipedia.org/wiki/Santiago_Calatrava">Santiago Calatrava</ref>, <ref target="https://mt.wikipedia.org/wiki/Ricardo_Bofill">Ricardo Bofill</ref> u ħafna oħrajn kisbu fama mondjali.</p>
Letteratura
<figure><caption>Illustrazzjoni ta' <hi rend="italic"><ref target="https://mt.wikipedia.org/wiki/Don_Quixote">Don Quixote</ref></hi> ta' <ref target="https://mt.wikipedia.org/wiki/Miguel_de_Cervantes">Miguel de Cervantes</ref>.<ref target="https://mt.wikipedia.org/wiki/Il-Paġna_prinċipali#cite_note-top100books-39">[39]</ref></caption></figure>
<p>Bit-terminu letteratura Spanjola nfissru x-xogħol letterarju kollu miktub bl-Ispanjol, li jinkludi l-letteratura bl-Ispanjol mhux bilfors miktuba minn Spanjoli. Minħabba d-diversità ġeografika u generazzjonali, il-letteratura Spanjola kellha ħafna influwenzi u ma tantx hi omoġenea. Fiha nsibu wħud mill-movimenti letterarji l-iżjed importanti.</p>
<p><ref target="https://mt.wikipedia.org/wiki/Miguel_de_Cervantes">Miguel de Cervantes</ref> x'aktarx hu l-kittieb l-iżjed famuż ta' Spanja u l-ktieb tiegħu <hi rend="italic"><ref target="https://mt.wikipedia.org/wiki/Don_Quixote">Don Quixote</ref></hi> hu meqjus bħala x-xogħol l-iżjed emblematiku fil-kanoni tal-letteratura Spanjola u wieħed mix-xogħlijiet klassiċi fundaturi tal-letteratura tal-Punent.<ref target="https://mt.wikipedia.org/wiki/Il-Paġna_prinċipali#cite_note-top100books-39">[39]</ref></p>
Ċinema
<p>Iċ-ċinema Spanjola kellha suċċessi importanti internazzjonali, fosthom l-<ref target="https://mt.wikipedia.org/wiki/Premju_Oscar">Oscar</ref> għall-films <hi rend="italic">El laberinto del fauno</hi> (Il-labirint tal-fawna) u <hi rend="italic">Volver</hi>.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> Fl-istorja twila taċ-ċinema Spanjola, ir-reġista <ref target="https://mt.wikipedia.org/wiki/Luis_Buñuel">Luis Buñuel</ref> kien l-ewwel li kiseb fama internazzjonali. Warajh kien hemm <ref target="https://mt.wikipedia.org/wiki/Pedro_Almodóvar">Pedro Almodóvar</ref> tard fis-snin 80 tas-seklu 20. Fost reġisti Spanjoli oħra ta' fama nsibu lil <ref target="https://mt.wikipedia.org/wiki/Segundo_de_Chomón">Segundo de Chomón</ref>, lil <ref target="https://mt.wikipedia.org/wiki/Florian_Rey">Florian Rey</ref>, lil <ref target="https://mt.wikipedia.org/wiki/Luis_García_Berlanga">Luis García Berlanga</ref>, lil <ref target="https://mt.wikipedia.org/wiki/Carlos_Saura">Carlos Saura</ref>, lil <ref target="https://mt.wikipedia.org/wiki/Julio_Medem">Julio Medem</ref> u lil <ref target="https://mt.wikipedia.org/wiki/Alejandro_Amenábar">Alejandro Amenábar</ref>.</p>
Ekonomija
<figure><caption>Esportazzjoni Spanjola fl-2006</caption></figure>
<p>L-ekonomija Spanjola reġgħet daħlet fost l-ekonomiji avvanzati tal-Punent tal-Ewropa. B'mod partikolari, fl-għaxar snin bejn l-1998 u l-2008, l-ekonomija Iberika kienet fost l-iżjed dinamiċi fiż-żona tal-ewro.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Is-soċjetà u l-ekonomija Spanjola għaddew minn perjodu qawwi ta' bidla u tkabbir matul l-aħħar għoxrin sena tas-seklu 20. Wara li ħareġ mill-iżolament politiku u ekonomiku impost mid-dittatura faxxista, il-pajjiż infetaħ għall-kummerċ internazzjonali u ssieħeb fl-UE fl-1986. L-ekonomija gawdiet ukoll mit-twelid ta' kumpaniji industrijali ġodda u mid-dħul ta' kapital barrani li sfrutta l-pagi baxxi biex jibdew inizjattivi industrijali u kummerċjali. Żdiedu wkoll il-mezzi ġodda ta' komunikazzjoni li għenu biex jiżdied il-qligħ tas-sistema produttiva. Is-settur terzjarju hu l-ikbar wieħed: it-turiżmu u l-agrikoltura (l-għeneb u ċ-ċitru) huma żviluppati ħafna. Madankollu, mill-bidu tal-kriżi finanzjarja kbira li bdiet fl-2008 u l-kriżi tas-sistema bankarja li ġegħlet il-gvern Spanjol jitlob l-għajnuna mill-<ref target="https://mt.wikipedia.org/wiki/Bank_Ċentrali_Ewropew">Bank Ċentrali Ewropew</ref> f'Ġunju 2012 minħabba li sfaxxa d-dħul mill-bejgħ tal-bini, l-ekonomija Spanjola daħlet fi kriżi profonda. Il-livell tal-qagħad qabeż il-25% u l-klassifikazzjoni tad-dejn sovran li kienet tripla A tniżżlet (mill-aġenzija Moody’s) għal BAA3 b'prospett negattiv fl-14 ta' Ġunju 2012. Ir-rata tal-imgħax tas-self tal-gvern għal għaxar snin telgħet għal 7% fis-sena.</p>
Turiżmu
<p>Matul l-aħħar erbgħin sena l-industrija tat-turiżmu Spanjola kibret ħafna tant li saret it-tieni l-ikbar waħda fid-dinja, b'valur smat ta' 40 biljun <ref target="https://mt.wikipedia.org/wiki/Ewro">ewro</ref> fl-2006, u tagħmel madwar 5% tal-PDG.<ref target="https://mt.wikipedia.org/wiki/Il-Paġna_prinċipali#cite_note-guru-42">[42]</ref><ref target="https://mt.wikipedia.org/wiki/Il-Paġna_prinċipali#cite_note-43">[43]</ref> Il-klima ta' Spanja, il-monumenti storiċi u kulturali, il-pożizzjoni ġeografika tagħha, flimkien ma' infrastruttura moderna, jikkontribwixxu biex jagħmluha waħda mid-destinazzjonijiet l-iżjed imfittxa.</p>
Enerġija
<figure><caption><hi rend="italic">Planta Solar 10</hi>, ħdejn <ref target="https://mt.wikipedia.org/wiki/Sivilja">Sivilja</ref></caption></figure>
<p>Spanja hi wieħed mill-pajjiżi ta' quddiem fil-livell mondjali fl-iżvilupp tal-produzzjoni tal-<ref target="https://mt.wikipedia.org/wiki/Enerġija_rinnovabbli">enerġija rinnovabbli</ref>. Fl-2010 Spanja saret l-aqwa fid-dinja fil-produzzjoni tal-<ref target="https://mt.wikipedia.org/wiki/Enerġija_solari">enerġija solari</ref>, aqwa mill-Istati Uniti b'impjant enormi, ħdejn <ref target="https://mt.wikipedia.org/wiki/Alvarado">Alvarado</ref>, <ref target="https://mt.wikipedia.org/wiki/Badajoz">Badajoz</ref>.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref><ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Spanja hi wkoll il-produttur Ewropej ewlieni tal-<ref target="https://mt.wikipedia.org/wiki/Enerġija_mir-riħ">enerġija mir-riħ</ref>. Fl-2010 it-turbini tagħha pproduċew 42,976 GWh, 16.4% tal-enerġija totali prodotta fi Spanja.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref><ref target="https://mt.wikipedia.org/wiki/Il-Paġna_prinċipali#cite_note-47">[47]</ref><ref target="https://mt.wikipedia.org/wiki/Il-Paġna_prinċipali#cite_note-Graber2005-48">[48]</ref> Fid-9 ta' Novembru 2010, l-enerġija mir-riħ kellha waqt storiku meta laħqet 53% tad-domanda tal-enerġija elettrika tat-terraferma<ref target="https://mt.wikipedia.org/wiki/Il-Paġna_prinċipali#cite_note-49">[49]</ref> u ġġenerat kwantità ta' enerġija ekwivalenti għal 14-il reattur nukleari.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref> L-enerġiji rinnovabbli l-oħra użati fi Spanaj huma l-idroelettriku, il-bijomases u l-enerġija tal-baħar (qed jinbnew 2 impjanti).<ref target="https://mt.wikipedia.org/wiki/Il-Paġna_prinċipali#cite_note-51">[51]</ref></p>
<p>Is-sorsi mhux rinnovabbli ta' enerġija użati fi Spanja huma in-nukleari (8 reatturi operattivi), il-<ref target="https://mt.wikipedia.org/wiki/Gass">gass</ref>, il-<ref target="https://mt.wikipedia.org/wiki/Faħam">faħam</ref> u ż-<ref target="https://mt.wikipedia.org/wiki/Żejt">żejt</ref>.</p>
Trasport
<figure><caption>Ferrovija <ref target="https://mt.wikipedia.org/wiki/Alta_Velocidad_Española">AVE</ref> 
fuq il-linja <ref target="https://mt.wikipedia.org/wiki/Madrid">Madrid</ref>-<ref target="https://mt.wikipedia.org/wiki/Barċellona">Barċellona</ref>.</caption></figure>
<p>Is-sistema tat-toroq ewlenin hi ta' tip ċentralizzat, b'sitt awtostradi li jgħaqqdu lil Madrid mal-Pajjiżi Baski, ma' Katalonja, ma' Valencia, ma' Andalusija tal-punent, ma' Estremadura u ma' Galizja. Barra minn dawn, hemm toroq ewlenin oħra mal-kosta tal-Atlantiku (minn Ferrol sa Vigo), f'Cantabria (minn Oviedo sa San Sebastián) u mal-kosta tal-Mediterran (minn Girona sa Cadiz).</p>
<p>Ix-xibka tal-ferrovija ta' veloċità għolja li għandha Spanja hi l-iżjed  mifruxa fl-Ewropa u t-tieni l-iżjed mifruxa fid-dinja wara ċ-<ref target="https://mt.wikipedia.org/wiki/Ċina">Ċina</ref>.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref><ref target="https://mt.wikipedia.org/wiki/Il-Paġna_prinċipali#cite_note-53">[53]</ref>F'Ottobru tal-2010 Spanja kellha total ta' 3,500km ta' linji ta' veloċità għolja li jgħaqqdu Malaga, Sivilja, Madrid, Barċellona, ​​Valencia u Valladolid, b'treni li jilħqu veloċità ta' 300km/h. F'dak li jirrigwarda l-puntwalità, hi t-tieni fid-dinja (98.54% jaslu fil-ħin) wara x-Shinkansen tal-<ref target="https://mt.wikipedia.org/wiki/Ġappun">Ġappun</ref> (99%).<ref target="https://mt.wikipedia.org/wiki/Il-Paġna_prinċipali#cite_note-54">[54]</ref> Jekk l-objettivi tal-programm ambizzjuż ta' <hi rend="italic">Alta Velocidad Española</hi> jintlaħqu, sal-2020 Spanja jkollha 7,000km ta' linji ferrovjarji b'veloċità għolja li jgħaqqdu kwazi l-bliet kollha ma' Madrid f'inqas minn tliet sigħat u ma' Barċellona f'inqas minn erba' sigħat.</p>
<p>Fi Spanja hemm 47 ajruport pubbliku. L-iżjed traffikuż minnhom hu l-ajruport ta' Madrid-Barajas, b'50.8 miljun passiġġier fl-2008. L-ajruport ta' Barċellona (El Prat) b'30 miljun passiġġier fl-2008 hu importanti wkoll. Hemm ajruporti kbar oħra f'Gran Canaria, Malaga, Valencia, Sivilja, Mallorca, Alicante u Bilbao.</p>
Sport
<figure><caption>Camp Nou f'<ref target="https://mt.wikipedia.org/wiki/Barċellona">Barċellona</ref>.</caption></figure>
<p>L-interess sportiv fi Spanja hu ddominat mill-<ref target="https://mt.wikipedia.org/wiki/Futbol">futbol</ref>. <ref target="https://mt.wikipedia.org/wiki/Real_Madrid_CF">Real Madrid CF</ref> u <ref target="https://mt.wikipedia.org/wiki/FC_Barcelona">FC Barcelona</ref> huma tnejn mit-timijiet tal-futbol li kellhom l-iżjed suċċess. It-<ref target="https://mt.wikipedia.org/wiki/Tim_nazzjonali_tal-futbol_ta'_Spanja">Tim nazzjonali tal-futbol ta' Spanja</ref>, rebaħ il-<ref target="https://mt.wikipedia.org/wiki/Kampjonati_Ewropej_tal-Futbol">Kampjonat Ewropew tal-Futbol</ref> fl-1964, fl-2008 u fl-2012 u t-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja tal-Futbol</ref> fl- 2010.</p>
<p>Il-<ref target="https://mt.wikipedia.org/wiki/Basketball">basketball</ref>, it-<ref target="https://mt.wikipedia.org/wiki/Tennis">tennis</ref>, iċ-<ref target="https://mt.wikipedia.org/wiki/Ċikliżmu">ċikliżmu</ref>, il-<ref target="https://mt.wikipedia.org/wiki/Handball">handball</ref>, il-<ref target="https://mt.wikipedia.org/wiki/Motoċikliżmu">motoċikliżmu</ref> u l-<ref target="https://mt.wikipedia.org/wiki/Formula_1">Formula 1</ref> kollha żdiedu fil-popolarità u s-suċċess li kellhom bis-saħħa ta' ċampjins Spanjoli f'dawn l-oqsma. Il-<ref target="https://mt.wikipedia.org/wiki/Logħob_Olimpiku_tas-Sajf_1992">Logħob Olimpiku tas-Sajf 1992</ref> saru <ref target="https://mt.wikipedia.org/wiki/Barċellona">Barċellona</ref>. L-industrija tat-turiżmu ġabet titjib fl-infrastruttura sportiva, b'mod partikolari fl-oqsma tal-isport akwatiku, tal-golf u l-i<ref target="https://mt.wikipedia.org/wiki/Skiing">skiing</ref>.</p>
<p><ref target="https://mt.wikipedia.org/wiki/Rafael_Nadal">Rafael Nadal</ref> li bħalissa hu l-aqwa plejer tat-tennis Spanjol rebaħ diversi titli tal-Grand Slam. Anki t-tim Spanjol tat-Tazza Davis kiseb riżultati tajbin ħafna b'ħames titli mirbuħa bejn l-2000 u l-2011. Fin-naħa ta' fuq ta' Spanja, il-logħba tal-pelota hi popolari ħafna. <ref target="https://mt.wikipedia.org/wiki/Alberto_Contador">Alberto Contador</ref> hu l-aqwa ċiklista Spanjol u rebaħ diversi titli tal-<hi rend="italic">Grand Tour</hi> fosthom tliet titli tat-<hi rend="italic"><ref target="https://mt.wikipedia.org/wiki/Tour_de_France">Tour de France</ref></hi>, imma wara ġie skwalifikat minħabba d-drogi<hi rend="italic">.</hi></p>
Nies notevoli minn Spanja
<figure><caption>Il-pittur Spanjol <ref target="https://mt.wikipedia.org/wiki/Diego_Velázquez">Diego Velázquez</ref>, detall mill-kwadru <ref target="https://mt.wikipedia.org/wiki/Las_Meninas_(Velázquez)">Las Meninas</ref>.</caption></figure>
<list type="unordered"><item><ref target="https://mt.wikipedia.org/wiki/Averroes">Averroes</ref> kien filosfu, <ref target="https://mt.wikipedia.org/wiki/Tabib">tabib</ref>, matematiku e ġurista Għarbi</item>
<item><ref target="https://mt.wikipedia.org/wiki/Isabella_ta'_Kastilja">Isabella ta' Kastilja</ref>, reġina konsorti ta' Sqallija mill-1469 sal-1504, reġina ta' Kastilja mill-1474 sal-1504, u reġina konsorti ta' Aragona, Valencia, Sardenja, <ref target="https://mt.wikipedia.org/wiki/Mallorca">Mallorca</ref> u reġina titulari ta' <ref target="https://mt.wikipedia.org/wiki/Korsika">Korsika</ref>, Kontessa konsorti ta' <ref target="https://mt.wikipedia.org/wiki/Barċellona">Barċellona</ref> u tal-kontej Katalani mill-1479 sal-1504.</item>
<item><ref target="https://mt.wikipedia.org/wiki/Hernán_Cortés">Hernán Cortés</ref></item>
<item><ref target="https://mt.wikipedia.org/wiki/Vasco_Núñez_de_Balboa">Vasco Núñez de Balboa</ref></item>
<item><ref target="https://mt.wikipedia.org/wiki/Juan_Sebastián_Elcano">Juan Sebastián Elcano</ref></item>
<item><ref target="https://mt.wikipedia.org/wiki/Francisco_Pizarro">Francisco Pizarro</ref></item>
<item><ref target="https://mt.wikipedia.org/wiki/Filippu_II_ta'_Spanja">Filippu II</ref></item>
<item><ref target="https://mt.wikipedia.org/wiki/Tirso_de_Molina">Tirso de Molina</ref></item>
<item><ref target="https://mt.wikipedia.org/wiki/Lope_de_Vega">Lope de Vega</ref></item>
<item><ref target="https://mt.wikipedia.org/wiki/Miguel_de_Cervantes">Miguel de Cervantes</ref></item>
<item><ref target="https://mt.wikipedia.org/wiki/Diego_Velázquez">Diego Velázquez</ref></item>
<item><ref target="https://mt.wikipedia.org/wiki/Calderón_de_la_Barca">Calderón de la Barca</ref></item>
<item><ref target="https://mt.wikipedia.org/wiki/Francisco_Goya">Francisco de Goya</ref></item>
<item><ref target="https://mt.wikipedia.org/wiki/Baltasar_Gracián">Baltasar Gracián</ref></item>
<item><ref target="https://mt.wikipedia.org/wiki/Santiago_Ramón_y_Cajal">Santiago Ramón y Cajal</ref></item>
<item><ref target="https://mt.wikipedia.org/wiki/Antoni_Gaudí">Antoni Gaudí</ref></item>
<item><ref target="https://mt.wikipedia.org/wiki/Pablo_Ruiz_Picasso">Pablo Ruiz Picasso</ref></item>
<item><ref target="https://mt.wikipedia.org/wiki/Joan_Miró">Joan Miró</ref></item>
<item><ref target="https://mt.wikipedia.org/wiki/Raimondo_Lullo">Raimondo Lullo</ref></item>
<item><ref target="https://mt.wikipedia.org/wiki/Michele_Serveto">Michele Serveto</ref></item>
<item><ref target="https://mt.wikipedia.org/wiki/Ignacio_de_Loyola">Ignacio de Loyola</ref> (San Injazju Loyola)</item>
<item><ref target="https://mt.wikipedia.org/wiki/Menchu_Gal">Menchu Gal</ref></item>
<item><ref target="https://mt.wikipedia.org/wiki/María_Dolores_Pradera">María Dolores Pradera</ref></item>
<item><ref target="https://mt.wikipedia.org/wiki/Jacinto_Benavente">Jacinto Benavente</ref></item>
<item><ref target="https://mt.wikipedia.org/wiki/Antonio_Ortiz_Echague">Antonio Ortiz Echague</ref></item>
<item><ref target="https://mt.wikipedia.org/wiki/Federico_García_Lorca">Federico García Lorca</ref></item>
<item><ref target="https://mt.wikipedia.org/wiki/Luis_Buñuel">Luis Buñuel</ref></item>
<item><ref target="https://mt.wikipedia.org/wiki/Salvador_Dalì">Salvador Dalì</ref></item>
<item><ref target="https://mt.wikipedia.org/wiki/Pedro_Almodovar">Pedro Almodovar</ref></item></list>
Ħoloq esterni
<list type="unordered"><item><ref target="http://www.spain.info/en/">Sit uffiċjali tat-Turiżmu Spanjol</ref></item>
<item><ref target="http://tiempo.growiktionary.org">tbassir tat-temp</ref></item></list>
</text></body></html>