<html><body><text id="wikipedia_mt_wikipedia_org__2288.html" ns="0" revid="264151" sourceurl="https://mt.wikipedia.org/wiki/Napuljun_I_ta%27_Franza" title="Napuljun I ta' Franza" type="wikipedia">Napuljun I ta' Franza
<p><hi rend="bold">Napuljun Bonaparti</hi>, magħruf f'pajjiżu bħala <hi rend="bold">Napoléon I</hi> (<ref target="https://mt.wikipedia.org/wiki/Ajaccio">Ajaccio</ref>, <ref target="https://mt.wikipedia.org/wiki/15_ta'_Awwissu">15 ta' Awwissu</ref> <ref target="https://mt.wikipedia.org/wiki/1769">1769</ref> – <ref target="https://mt.wikipedia.org/wiki/Sant'Elena_(gżira)">Sant'Elena</ref>, <ref target="https://mt.wikipedia.org/wiki/5_ta'_Mejju">5 ta' Mejju</ref> <ref target="https://mt.wikipedia.org/wiki/1821">1821</ref>) kien ġeneral Franċiż matul ir-<ref target="https://mt.wikipedia.org/wiki/Ir-Rivoluzzjoni_Franċiża">Rivoluzzjoni Franċiża</ref>, mexxej ta' Franza bħala <hi rend="italic">Prim Konslu</hi> ta' l-<ref target="https://mt.wikipedia.org/wiki/L-Ewwel_Repubblika_Franċiża">Ewwel Repubblika Franċiża</ref> mill-<ref target="https://mt.wikipedia.org/wiki/11_ta'_Novembru">11 ta' Novembru</ref> <ref target="https://mt.wikipedia.org/wiki/1799">1799</ref> sat-<ref target="https://mt.wikipedia.org/wiki/18_ta'_Mejju">18 ta' Mejju</ref> <ref target="https://mt.wikipedia.org/wiki/1804">1804</ref>, kien ukoll <hi rend="italic">Imperatur tal-Franċiżi</hi> (<hi rend="italic">Empereur des Français</hi>) u Re tal-Italja bħala <hi rend="bold">Napoleon I</hi> mit-<ref target="https://mt.wikipedia.org/wiki/18_ta'_Mejju">18 ta' Mejju</ref> <ref target="https://mt.wikipedia.org/wiki/1804">1804</ref> sas-<ref target="https://mt.wikipedia.org/wiki/6_t'_April">6 t' April</ref> <ref target="https://mt.wikipedia.org/wiki/1814">1814</ref> u għal darb' oħra bejn l-<ref target="https://mt.wikipedia.org/wiki/20_ta'_Marzu">20 ta' Marzu</ref> u t-<ref target="https://mt.wikipedia.org/wiki/22_ta'_Ġunju">22 ta' Ġunju</ref> <ref target="https://mt.wikipedia.org/wiki/1815">1815</ref>.</p>
<p>Napuljun hu kkunsidrat bħala ġenju militari, hu magħruf li kkmanda u rebaħ ħafna kampanji famużi u ta' suċċess, iżda hu magħruf ukoll għal xi fallimenti spettakolari.</p>
<p>Fi ftit iktar minn għaxar snin, akkwista l-kontroll ta' parti kbira mill-<ref target="https://mt.wikipedia.org/wiki/Ewropa">Ewropa</ref> tal-Punent u dik <ref target="https://mt.wikipedia.org/wiki/Ewropa_Ċentrali">Ċentrali</ref>, b'konkwisti jew alleanzi, sakemm tilef il-<ref target="https://mt.wikipedia.org/wiki/Battalja_tan-Nazzjonijiet">Battalja tan-Nazzjonijiet</ref> viċin <ref target="https://mt.wikipedia.org/wiki/Leipzig">Leipzig</ref> f'Ottubru tal-<ref target="https://mt.wikipedia.org/wiki/1813">1813</ref>, li wasslitu għall-abdikazzjoni u l-eżilju tiegħu ftit xhur wara. Hu kien eżiljat fil-gżira tal-Elba.</p>
<p>Irnexxielu jerġa' jiġi lura mill-eżilju u għamel il-kampanja famuża tal-<ref target="https://mt.wikipedia.org/wiki/Mitt_Jum">Mitt Jum</ref> (<hi rend="italic">les Cent Jours</hi>), però tilef battalja deċiżiva f'<ref target="https://mt.wikipedia.org/wiki/Battalja_ta'_Waterloo">Waterloo</ref> fil-<ref target="https://mt.wikipedia.org/wiki/Belġju">Belġju</ref> fit-<ref target="https://mt.wikipedia.org/wiki/18_ta'_Ġunju">18 ta' Ġunju</ref> <ref target="https://mt.wikipedia.org/wiki/1815">1815</ref>, ftit wara ta' ruħu f'idejn l-Ingliżi, u spiċċa eżiljat fil-gżira ta' Sant Elena (gżira ċkejkna li tinstab mili 'l bogħod fin-naħa tal-Lvant ta' fejn illum hemm l-Angola, fl-Afrika), fejn miet.</p>
<p>Barra mir-rebħiet militari, Napuljun jibqa' mfakkar għall-<ref target="https://mt.wikipedia.org/wiki/Kodiċi_Napoleoniku">Kodiċi Napoleoniku</ref> u hu kkunsidrat minn xi wħud bħala sovran imdawwal. Oħrajn jarawh bħala dittatur tirannikali, fejn il-karriera tiegħu qatlet il-miljuni ta' nies. </p>
<p>Napuljun ta ħafna titli monarkiċi lill-membri ta' familtu, il-Bonaparti. Anke jekk dawn ir-renjijiet ma tantx damu wara l-waqgħa tiegħu, neputih, <ref target="https://mt.wikipedia.org/wiki/Napuljun_III">Napuljun III</ref>, irrenja lil <ref target="https://mt.wikipedia.org/wiki/Franza">Franza</ref> iktar tard fis-seklu dsatax.</p>
<p>Fl-1997, <ref target="https://mt.wikipedia.org/wiki/Frans_Sammut">Frans Sammut</ref> ħareġ il-ktieb <hi rend="italic">Bonaparti f'Malta</hi> li fih analizza s-sitt ijiem li Napuljun Bonaparti qatta' f'Malta meta l-Franċiżi rebħu u okkupaw lil Malta. Il-ktieb inqaleb għall-Franċiż fl-2008.</p>
</text></body></html>