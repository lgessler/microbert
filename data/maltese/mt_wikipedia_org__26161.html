<html><body><text id="wikipedia_mt_wikipedia_org__26161.html" ns="0" revid="263654" sourceurl="https://mt.wikipedia.org/wiki/Po%C5%BCati" title="Pożati" type="wikipedia">Pożati<figure><caption>Sett pożati Franċiżi li kienu jiġu ttrasportati biex jintużaw waqt il-vjaġġi, 1550-1600, il-Victoria and Albert Museum</caption></figure><p>Il-<hi rend="bold">pożati</hi> jinkludu kwalunkwe għodda tal-idejn li tintuża meta jiġi ppreparat u meta jisserva l-ikel, kif ukoll</p>
<p>speċjalment biex jittiekel l-ikel fil-kultura tal-Punent. Persuna li tagħmel, tbigħ jew issewwi l-pożati huwa magħruf bħala tal-pożati. Il-belt ta’ <ref target="https://mt.wikipedia.org/wiki/Sheffield">Sheffield</ref> fl-<ref target="https://mt.wikipedia.org/wiki/Renju_Unit">Ingilterra</ref> ilha famuża għall-produzzjoni tal-pożati mis-<ref target="https://mt.wikipedia.org/wiki/Seklu_XVII">seklu 17</ref> u <ref target="https://mt.wikipedia.org/wiki/Ferrovija">ferrovija</ref> – il-<hi rend="italic">Master Cutler</hi> – li kienet tmur minn Sheffield għal <ref target="https://mt.wikipedia.org/wiki/Londra">Londra</ref> ġiet imsemmija għall-industrija tal-produzzjoni tal-pożati.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-azzar inossidabbli ġie żviluppat f’Sheffield fil-bidu tas-seklu 20, u b’hekk il-pożati bdew jiġu prodotti bi prezz raġonevoli għall-mases.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>L-oġġetti ewlenin tal-pożati fil-kultura tal-Punent huma s-sikkina, il-furketta u l-imgħarfa. Dawn it-tliet għodod dehru għall-ewwel darba flimkien fuq il-mejda fil-Gran Brittanja fl-<ref target="https://mt.wikipedia.org/wiki/Era_Ġorġjana">era Ġorġjana</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Dan l-aħħar, ġew prodotti b’verżjonijiet ibridi li jikkombinaw il-funzjonalità ta’ għodod differenti tal-ikel, fosthom l-i<hi rend="italic">spork</hi> (neoloġiżmu bl-Ingliż magħmul mill-kombinament tal-imgħarfa u tas-sikkina: <hi rend="italic">sp</hi>oon/f<hi rend="italic">ork</hi>), l-i<hi rend="italic">spife</hi> (neoloġiżmu bl-Ingliż magħmul mill-kombinament tal-imgħarfa u tal-furketta: <hi rend="italic">sp</hi>oon/kn<hi rend="italic">ife</hi>), u l-<hi rend="italic">knork</hi> (neoloġiżmu bl-Ingliż magħmul mill-kombinament tas-sikkina u tal-furketta: <hi rend="italic">kn</hi>ife/f<hi rend="italic">ork</hi>) jew l-i<hi rend="italic">sporf</hi> li huwa kombinament tat-tliet għodod.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Kompożizzjoni
<figure><caption>Sett (magħruf bħala <hi rend="italic">sett pożati</hi>) ta’ pożati tal-fidda tal-era Ġorġjana, li jinkludi l-kuċċaruni u l-imgħaref kbar li bihom jisserva l-ikel. L-oġġett irqiq fuq ix-xellug huwa <hi rend="italic">sassla tal-mudullun</hi> biex bih tkun tista’ tiekol il-mudullun.</caption></figure>
Metall
<p><ref target="https://mt.wikipedia.org/wiki/Null">ħolqa=|daqsminuri</ref>
Il-fidda mastizz hija l-materjal tradizzjonali li minnu jkunu magħmula l-pożati ta’ kwalità tajba. Storikament, il-fidda kellha vantaġġ fuq metalli oħra li hija inqas reattiva kimikament. Ir-reazzjonijiet kimiċi bejn ċerti tipi ta’ ikel u l-metall tal-pożati jistgħu jwasslu għal togħmiet spjaċevoli. Id-deheb huwa saħansitra inqas reattiv mill-fidda, iżda l-użu tal-pożati tad-deheb normalment huwa limitat għal dawk li huma għonja ferm, pereżempju l-monarki.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>L-azzar kien dejjem jintuża għal skieken iktar utilitarji, u l-istann (taħlita ta’ ċomb u landa) kien jintuża għal xi oġġetti orħos, speċjalment l-imgħaref. Mis-seklu dsatax, il-fidda bin-nikil elettrodepożitat (EPNS) intużat bħala sostitut orħos tal-fidda mastizz.</p>
<p>Fl-1913, il-metallurġist Brittaniku <ref target="https://mt.wikipedia.org/wiki/Harry_Brearley">Harry Brearley</ref> skopra l-azzar inossidabbli b’kumbinazzjoni, u b’hekk il-pożati bdew jintużaw mill-mases għax il-prezz tagħhom kien tajjeb għall-but ta’ kulħadd. Dan il-metall sar l-iktar wieħed predominanti li jintuża fil-pożati.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Metalli alternattivi huma l-melkjor, in-nikil inossidabbli u l-liga tar-ram, li kultant jista’ jkun fihom ukoll il-manganiż u l-ħadid bin-nikil.</p>
Plastik
<p>Il-pożati tal-<ref target="https://mt.wikipedia.org/wiki/Plastik">plastik</ref> jiġu prodotti biex jintużaw għal darba biss u wara jintremew pereżempju biex jintużaw fil-beraħ pereżempju fil-kampeġġi, fl-eskursjonijiet, u fil-barbecues. Il-pożati tal-plastik jintużaw spiss ukoll fil-ħwienet tal-fast-food jew tat-take-away u jiġu pprovduti mal-ikliet tal-linji tal-ajru fil-klassi ekonomika. Il-plastik jintuża wkoll għall-pożati tat-tfal. Ħafna drabi dawn tal-aħħar ikunu eħxen u jintużaw iktar fit-tul mill-pożati tal-plastik li jintużaw darba biss u jintremew.</p>
<p>Fis-snin 20 tas-seklu 21, diversi pajjiżi bdew jippromwovu l-użu ta’ pożati tal-<ref target="https://mt.wikipedia.org/wiki/Injam">injam</ref> jew bijodegradabbli minflok tal-plastik biex ikollhom inqas impatt fuq l-ambjent.</p>
Injam
<p>Il-pożati tal-injam li jintużaw darba u jintremew wara l-użu saru disponibbli bħala alternattiva bijodegradabbli popolari. Il-bambù u l-injam tal-aġġru huma l-għażla l-iktar popolari ta’ injam.</p>
Li jittieklu
<p>Il-pożati li jittieklu jkunu magħmula minn ħbub imnixxfin.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Dawn ikunu magħmula primarjament bir-ross, bil-millieġ jew bil-qamħ. Peress li l-kultivazzjoni tar-ross teħtieġ ħafna ilma, il-manifatturi jikkummerċjalizzaw il-prodotti bbażati fuq il-millieġ bħala prodotti li huma iktar favur l-ambjent. It-taħlita tinħema f’forom biex tibbies. Xi manifatturi joffru għażla ta’ pożati bit-togħma. Il-pożati li jittieklu jiddekomponu fi żmien ġimgħa jekk jintremew.</p>
Industrija
<figure><caption>Sett pożati għal ikla ta’ tmien platti. Jinkludi sikkina tal-butir imserrħa fuq biċċa kristall; furketta żgħira tal-cocktails, imgħarfa tas-soppa, furketta tad-deżerta, kuċċarina tad-deżerta u furketta żgħira tal-ġelati, kif ukoll skieken u frieket separati għall-ħut, għall-antipasto, għall-platt ewlieni u għall-insalata.</caption></figure>
<p>F’Sheffield, is-sengħa tal-produzzjoni tal-pożati ġiet diviża, bi snajja’ alleati bħall-ħaddied, il-produttur tax-xfafar, il-produttur tal-ġelem, eċċ. li lkoll kienu jagħmlu wkoll il-pożati iżda dawn saru snajja’ distinti sas-seklu 18.</p>
<p>Qabel nofs is-seklu 19, meta l-azzar irħis sar disponibbli minħabba metodi ġodda tal-produzzjoni tal-azzar, is-skieken (u għodda oħra jaqtgħu) kienu jsiru bl-iwweldjar ta’ strixxa tal-azzar ma’ biċċa ħadid li kienet tingħata l-għamla ta’ sikkina, jew bit-tqegħid ta’ strixxa tal-azzar bejn żewġ biċċiet tal-ħadid. Dan kien isir minħabba li l-azzar dak iż-żmien kien prodott bażiku ferm iktar għali mill-ħadid. Ix-xfafar moderni xi kultant ikunu laminati, iżda għal raġuni differenti. Peress li l-azzar l-iktar iebes huwa fraġli, saff ta’ azzar iebes jista’ jitqiegħed bejn żewġ saffi ta’ azzar iktar artab u inqas fraġli, għal sikkina b’tarf jaqta’ sew u li jkollha inqas probabbiltà li tinkiser bl-użu.</p>
<p>Wara li kienet tiġi prodotta, is-sikkina kienet tiġi msinna, oriġinarjament fuq ħaġra tal-mola, iżda mill-aħħar tal-perjodu <ref target="https://mt.wikipedia.org/wiki/Medjuevu">Medjevali</ref> fuq mola tal-idejn.</p>
Pożati li jintremew wara l-użu
Plastik
<figure><caption>Pożati tal-lamtu u tal-poliester li jintużaw għal ftit u jintremew</caption></figure>
<p>Il-pożati li jintremew wara l-użu ġew introdotti għal skopijiet ta’ konvenjenza (għax ħfief u għax m’hemmx għalfejn jitnaddfu wara l-użu) u saru suq dinji enormi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Flimkien ma’ oġġetti oħra tal-mejda li jintremew wara l-użu (bħal platti tal-karti, dvalji tal-plastik, tazzi li jintremew wara l-użu, srievet tal-karti, eċċ.), dawn il-prodotti saru essenzjali għall-industrija tal-fast food u tal-catering. Il-prodotti huma emblematiċi tas-soċjetajiet tal-konsumiżmu u r-rimi u jikkawżaw miljuni ta’ tunnellati ta’ skart tal-plastik mhux bijodegradabbli.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-<ref target="https://mt.wikipedia.org/wiki/Unjoni_Ewropea">Unjoni Ewropea</ref> se tipprojbixxi l-prodotti tal-plastik ta’ din ix-xorta mill-2021 bħala parti mill-Istrateġija Ewropea għall-Plastik.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Injam
<p>Bħala alternattiva favur l-ambjent minflok il-plastik mhux degradabbli, il-pożati tal-injam qed jiksbu popolarità. Xi manifatturi jiksu l-prodotti tagħhom fi żjut veġetali, xama’ u meraq tal-<ref target="https://mt.wikipedia.org/wiki/Lumija">lumi</ref> biex ikunu jistgħu jintużaw iktar minn darba filwaqt li jibqgħu sikuri għall-konsum mill-bniedem. Il-pożati mbagħad jiġu ttrattati għal ftit jiem qabel ma jkunu lesti mill-impjant tal-manifattura.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Li jittieklu
<p>Il-pożati li jittieklu qed jiksbu popolarità bħala alternattiva favur l-ambjent għall-plastik li ma jiddekomponix. Il-kumpanija Bakey's ibbażata f’<ref target="https://mt.wikipedia.org/wiki/Hyderabad">Hyderabad</ref>, l-<ref target="https://mt.wikipedia.org/wiki/Indja">Indja</ref> hija manifattur popolari tal-pożati li jittieklu stabbilita minn eks xjenzat. Fil-kumpanija Bakey's, l-għaġina b’bażi tal-millieġ titferra’ f’forom metalliċi u tinħema f’280 °C għal madwar 28 minuta sabiex tibbies.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Ċentri tal-manifattura
<p>Iċ-ċentri tradizzjonali tal-produzzjoni tal-pożati jinkludu:</p>
<list type="unordered"><item><ref target="https://mt.wikipedia.org/wiki/Caldas_das_Taipas">Caldas das Taipas</ref> fil-<ref target="https://mt.wikipedia.org/wiki/Portugall">Portugall</ref></item>
<item><ref target="https://mt.wikipedia.org/wiki/Albacete">Albacete</ref> fi <ref target="https://mt.wikipedia.org/wiki/Spanja">Spanja</ref></item>
<item><ref target="https://mt.wikipedia.org/wiki/Meriden,_Connecticut">Meriden</ref> u <ref target="https://mt.wikipedia.org/wiki/Oneida,_New_York">Oneida</ref> fl-<ref target="https://mt.wikipedia.org/wiki/Stati_Uniti">Istati Uniti tal-Amerka</ref></item>
<item><ref target="https://mt.wikipedia.org/wiki/Premana">Premana</ref> fl-<ref target="https://mt.wikipedia.org/wiki/Italja">Italja</ref></item>
<item>Sheffield fir-Renju Unit</item>
<item><ref target="https://mt.wikipedia.org/wiki/Solingen">Solingen</ref> fil-<ref target="https://mt.wikipedia.org/wiki/Ġermanja">Ġermanja</ref></item>
<item><ref target="https://mt.wikipedia.org/wiki/Steiermark">Steiermark</ref> fl-<ref target="https://mt.wikipedia.org/wiki/Awstrija">Awstrija</ref></item>
<item><ref target="https://mt.wikipedia.org/wiki/Thiers,_Puy-de-Dôme">Thiers</ref> u <ref target="https://mt.wikipedia.org/wiki/Laguiole">Laguiole</ref> fi <ref target="https://mt.wikipedia.org/wiki/Franza">Franza</ref></item>
<item><ref target="https://mt.wikipedia.org/wiki/Toledo,_Spanja">Toledo</ref> fi <ref target="https://mt.wikipedia.org/wiki/Spanja">Spanja</ref></item>
<item><ref target="https://mt.wikipedia.org/wiki/Wazirabad">Wazirabad</ref> fil-<ref target="https://mt.wikipedia.org/wiki/Pakistan">Pakistan</ref></item>
<item><ref target="https://mt.wikipedia.org/wiki/Galway">Galway</ref> fl-<ref target="https://mt.wikipedia.org/wiki/Irlanda">Irlanda</ref></item></list>
<p>Ċentri tal-manifattura tal-pożati li jittieklu:</p>
<list type="unordered"><item>Hyderabad fl-Indja<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item></list>
</text></body></html>