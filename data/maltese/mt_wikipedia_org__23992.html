<html><body><text id="wikipedia_mt_wikipedia_org__23992.html" ns="0" revid="267818" sourceurl="https://mt.wikipedia.org/wiki/Karmen_Azzopardi" title="Karmen Azzopardi" type="wikipedia">Karmen Azzopardi


<p><hi rend="bold">Karmen Azzopardi</hi> (1934) hija attriċi Maltija versatili ħafna.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Teatru
<p>Matul is-snin ħamsin, it-talenti tagħha kienu mfittxija minn bosta kumpaniji. Fost dawn kien hemm il-Malta Drama League, il-Kumpanija Gioventù Cattolica, il-Manoel Amateur Dramatic Club u l-Maleth.</p>
<p>Partikolarment importanti kienet l-esperjenza li Azzopardi kisbet mal-grupp Ingliż f’Malta, il-British Institute Players. Din mhux talli wasslet biex Azzopardi taħdem ma’ diretturi professjonali Ingliżi bħal Adrian Stanley, Ken Dodding u Cecil Bellamy, iżda wkoll biex titħarreġ Londra mal-Actor’s Studio fl-arti drammatika, u saħansitra fix-xogħol tar-radju mal-BBC.</p>
Ma' Francis Ebejer
<p>Is-snin sittin raw lil Azzopardi taħdem mill-qrib ma’ Francis Ebejer, il-kittieb li hi tqis responsabbli għall-iżvilupp tat-teatru modern f’Malta. Ebejer u Azzopardi rawmu relazzjoni professjonali mibnija fuq l-għarfien li t-tnejn kellhom tal-kwalitajiet ta’ xulxin. Azzopardi tgħid li Ebejer fassal bosta karattri maħsuba speċifikament biex jiġu interpretati minnha u oħrajn biex jiġu interpretati minn atturi speċifiċi oħrajn.</p>
Atturi Theatre Group
<p>Fl-1974, Azzopardi waqqfet il-grupp Atturi Theatre Group, flimkien mal-Kav. Paul Naudi. Din ġiet deskritta bħala l-ewwel kumpanija ta’ repertorju f’Malta maħsuba biex jittellgħu xogħlijiet ta’ kwalità, kemm bil-Malti kif ukoll bl-Ingliż, u dan fuq bażi konsistenti. </p>
<p>Azzopardi kienet waħda mill-attriċi ewlenin tal-grupp, u ħadmet partijiet impenjattivi bħal Hedda Gabler (fid-dramm bl-istess isem, ta’ Henrik Ibsen), Filumena Marturano (ta’ Eduardo de Filippo) u Mother Courage (ta’ Bertholt Brecht). Azzopardi serviet ukoll bħala chairperson tal-istess kumpanija, u kienet tikkontribwixxi kemm fl-għażla tat-testi u tal-parteċipanti kif ukoll fil-ħidma ta’ kuljum tal-kumpanija.</p>
<p>Fost premjijiet oħrajn, fl-2002 Azzopardi rċeviet il-Midalja għall-Qadi tar-Repubblika, għall-kontribut li tat lejn l-iżvilupp tat-teatru f’Malta.</p>


Ħoloq esterni

<list type="unordered"><item><ref target="http://www.m3p.com.mt/wiki/Karmen_Azzopardi">Karmen Azzopardi</ref> fuq <ref target="https://mt.wikipedia.org/wiki/Malta_Media_Memory_Preservation">Malta Media Memory Preservation (M3P)</ref></item></list>
</text></body></html>