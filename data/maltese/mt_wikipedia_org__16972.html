<html><body><text id="wikipedia_mt_wikipedia_org__16972.html" ns="0" revid="268021" sourceurl="https://mt.wikipedia.org/wiki/Mudell_Standard" title="Mudell Standard" type="wikipedia">Mudell Standard<p>Il-<hi rend="bold">Mudell Standard (MS)</hi> hu <ref target="https://mt.wikipedia.org/wiki/Teorija_kwantistika_tal-kampi">teorija kwantistika tal-kampi</ref> (rinormalizzabbli) li tiddeskrivi l-<ref target="https://mt.wikipedia.org/wiki/Partiċella_elementari">partiċelli elementari</ref> kollha magħrufa sal-lum u tlieta mill-erba' <ref target="https://mt.wikipedia.org/wiki/Forza_fundamentali">forzi fundamentali</ref> magħrufa, jiġifieri l-interazzjoni <ref target="https://mt.wikipedia.org/wiki/Interazzjoni_nukleari_qawwija">qawwija</ref>, <ref target="https://mt.wikipedia.org/wiki/Elettromanjetiżmu">elettromanjetika</ref> u <ref target="https://mt.wikipedia.org/wiki/Interazzjoni_nukleari_dgħajfa">dgħajfa</ref> (l-aħħar tnejn huma magħqudin flimkien fl-<ref target="https://mt.wikipedia.org/wiki/Interazzjoni_elettrodgħajfa">interazzjoni elettrodgħajfa</ref>). Il-<ref target="https://mt.wikipedia.org/wiki/Forza_gravitazzjonali">forza gravitazzjonali</ref> hi l-unika interazzjoni magħrufa li mhijiex deskritta mill-Mudell Standard. Din it-teorija kwantistika tal-kampi taqbel mal-<ref target="https://mt.wikipedia.org/wiki/Mekkanika_kwantistika">mekkanika kwantistika</ref> kif ukoll mar-<ref target="https://mt.wikipedia.org/wiki/Relattività_ristretta">relattività ristretta</ref>.</p>
<p>Illum, il-previżjonijiet tal-Mudell Standard ġew fil-parti l-kbira verifikati sperimentalment bi preċiżjoni għolja ħafna. Madankollu ma jistax jitqis bħala <ref target="https://mt.wikipedia.org/wiki/Teorija_ta'_kollox">teorija kompluta tal-interazzjonijiet fundamentali</ref>. Infatti din it-teorija ma tinkludix il-<ref target="https://mt.wikipedia.org/wiki/Gravità">gravità</ref> li għaliha sal-lum ma teżistix teorija <ref target="https://mt.wikipedia.org/wiki/Mekkanika_kwantistika">kwantistika</ref> koerenti. Barra minn hekk ma tipprevedix, l-eżistenza tal-<ref target="https://mt.wikipedia.org/wiki/Materija_skura">materija skura</ref> li tagħmel parti kbira mill-materija li teżisti fl-<ref target="https://mt.wikipedia.org/wiki/Univers">univers</ref>.</p>
Storja
<p>Il-formulazzjoni tal-unifikazzjoni tal-interazzjoni <ref target="https://mt.wikipedia.org/wiki/Elettromanjetiżmu">elettromanjetika</ref> u l-interazzjoni <ref target="https://mt.wikipedia.org/wiki/Interazzjoni_elettrodgħajfa">dgħajfa</ref> fil-Mudell Standard nafuha lil <ref target="https://mt.wikipedia.org/wiki/Steven_Weinberg">Steven Weinberg</ref>, <ref target="https://mt.wikipedia.org/wiki/Abdus_Salam">Abdus Salam</ref> u, qabilhom lil <ref target="https://mt.wikipedia.org/wiki/Sheldon_Glashow">Sheldon Glashow</ref> . L-ewwel formulazzjoni bbażata fuq il-<ref target="https://mt.wikipedia.org/wiki/Grupp">grupp</ref> tal-guage SU(2)xU(1) nafuha lil S. Glashow<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> imma din il-proposta iltaqgħet ma' diffikultajiet li għandhom x'jaqsmu mal-introduzzjoni diretta tal-mases tal-<ref target="https://mt.wikipedia.org/wiki/Bożon_intermedju_vettur">bożoni intermedji vetturi</ref>. Wara indipendentement minn xulxin Weinberg fl-1967<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u Salam<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> fl-<ref target="https://mt.wikipedia.org/wiki/1968">1968</ref> estendewh u komplewh billi integrawh mal-proposta ta' <ref target="https://mt.wikipedia.org/wiki/Peter_Higgs">Peter Higgs</ref> u oħrajn tal-<ref target="https://mt.wikipedia.org/wiki/Ksur_spontanju_tas-simetrija">ksur spontanju tas-simetrija</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>li biha il-partiċelli kollha deskritti fil-mudell setgħu jingħataw <ref target="https://mt.wikipedia.org/wiki/Massa_(fiżika)">massa</ref>.</p>
<p>Wara l-iskoperta fis-<ref target="https://mt.wikipedia.org/wiki/CERN">CERN</ref> tal-eżistenza ta' kurrenti newtrali dgħajfa <ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> medjati mill-bożon 



Z


{\displaystyle Z}

, kif bassar il-Mudell Standard, Weinberg, Glashow u Salam ġew mogħtija l-<ref target="https://mt.wikipedia.org/wiki/Premju_Nobel_għall-Fiżika">Premju Nobel għall-Fiżika</ref> fl-1979. </p>
<p>Il-mudell kif kien propost oriġinarjament kien limitat għall-<ref target="https://mt.wikipedia.org/wiki/Leptoni">leptoni</ref>. Il-<ref target="https://mt.wikipedia.org/wiki/Quark_(partiċella)">quarks</ref> ġew introdotti aktar tard permezz tax-xogħol pivotali tal-1970 ta' Glashow istess, <ref target="https://mt.wikipedia.org/wiki/John_Iliopoulos">John Iliopoulos</ref> u <ref target="https://mt.wikipedia.org/wiki/Luciano_Maiani">Luciano Maiani</ref> li introduċew ir-raba' quark, imsejjaħ <ref target="https://mt.wikipedia.org/wiki/Quark_charm">charm</ref>, li kellu l-għan li jegħleb bil-qawwa l-kurrenti u l-bidla fl-i<ref target="https://mt.wikipedia.org/wiki/Kariga_tal-istramberija">stramberija</ref> (<ref target="https://mt.wikipedia.org/wiki/Mekkaniżmu_GIM">mekkaniżmu GIM</ref>).</p>
Il-partiċelli elementari fil-Mudell Standard
<figure><caption>Dijagramma tal-interazzjonijiet bejn il-partiċelli deskritti mill-Mudell Standard</caption></figure>
<p>Fil-Mudell Standard il-partiċelli fundamentali huma miġbura f'żewġ kategoriji: </p>
<list type="unordered"><item><hi rend="bold">il-partiċelli li jiffurmaw il-materja</hi>, li huma kollha <ref target="https://mt.wikipedia.org/wiki/Fermijon">fermijoni</ref>, jiġifieri l-<ref target="https://mt.wikipedia.org/wiki/Quark_(partiċella)">quarks</ref> u l-<ref target="https://mt.wikipedia.org/wiki/Lepton">leptoni</ref>. Dawn tal-aħħar huma magħmulin mill-<ref target="https://mt.wikipedia.org/wiki/Lepton">leptoni</ref> ċċarġjati u n-<ref target="https://mt.wikipedia.org/wiki/Newtrino">newtrini</ref>.</item>
<item><hi rend="bold">il-partiċelli medjatriċi tal-forzi</hi>, li huma kollha <ref target="https://mt.wikipedia.org/wiki/Bożon">bożoni</ref>, magħrufin wkoll bħala <ref target="https://mt.wikipedia.org/wiki/Bożoni_vetturi">bożoni vettorjali</ref> jew <ref target="https://mt.wikipedia.org/wiki/Bożoni_tal-gauge">bożoni tal-gauge</ref> (il-<ref target="https://mt.wikipedia.org/wiki/Fotoni">fotoni</ref>, il-bożoni <ref target="https://mt.wikipedia.org/wiki/Bożoni_W_u_Z">




W

+




{\displaystyle W^{+}}

</ref>,  <ref target="https://mt.wikipedia.org/wiki/Bożoni_W_u_Z">




W

−




{\displaystyle W^{-}}

</ref>  u ż-<ref target="https://mt.wikipedia.org/wiki/Bożoni_W_e_Z">



Z


{\displaystyle Z}

</ref> u l-<ref target="https://mt.wikipedia.org/wiki/Gluoni">gluoni</ref>) billi l-eżistenza tagħhom ġiet introdotta skond prinċipju ta' simetrija, magħruf bħala s-<ref target="https://mt.wikipedia.org/wiki/Teorija_tal-gauge">simetrija tal-<hi rend="italic">gauge</hi></ref>)</item></list>
<p>Il-materja ordinarja kollha li nosservaw fid-dinja makroskopika hi magħmula minn quarks u leptoni: infatti hi magħmula minn <ref target="https://mt.wikipedia.org/wiki/Atomu">atomi</ref>, li huma stess huma komposti minn <ref target="https://mt.wikipedia.org/wiki/Nukleu_atomiku">nukleu</ref> u minn għadd ta' <ref target="https://mt.wikipedia.org/wiki/Elettroni">elettroni</ref>, li huma l-eħfef fost il-leptoni ċċarġjati. In-nukleu stess hu magħmul minn <ref target="https://mt.wikipedia.org/wiki/Proton">protoni</ref> u <ref target="https://mt.wikipedia.org/wiki/Newtron">newtroni</ref>, li kull wieħed minnhom hu kompost minn tliet <ref target="https://mt.wikipedia.org/wiki/Quark_(partiċella)">quarks</ref>. </p>
<p>Fil-Mudell Standard il-fermijoni huma miġbura ġo familji, tlieta għal-leptoni u tlieta għall-quarks. 
Kull waħda mit-tliet familji ta' leptoni fiha partiċella ċċarġjata (rispettivament <ref target="https://mt.wikipedia.org/wiki/Elettron">elettron</ref>, <ref target="https://mt.wikipedia.org/wiki/Muon">muon</ref> u <ref target="https://mt.wikipedia.org/wiki/Tawon">taw</ref>) u <ref target="https://mt.wikipedia.org/wiki/Newtrino">newtrino</ref> li jikkorrispondi magħhom. 
Kull waħda mit-tliet familji ta' quarks fiha quark ta' ċarġ +2/3 u ieħor ta' ċarġ –1/3. L-eħfef quarks huma <hi rend="italic">up</hi> (<hi rend="bold">u</hi>) u <hi rend="italic">down</hi> (<hi rend="bold">d</hi>), li magħquda flimkien skont l-iskema <hi rend="bold">uud</hi> jiffurmaw il-proton (ta' ċarġ +2/3+2/3–1/3 = +1), u magħqudin skont l-iskema <hi rend="bold">udd</hi> jiffurmaw in-newtron (ta' ċarġ +2/3 –1/3 –1/3 = 0).</p>
<p>Il-<ref target="https://mt.wikipedia.org/wiki/Bożoni_tal-gauge">bożoni tal-gauge</ref> li jimmedjaw l-interazzjonijiet huma: il-<ref target="https://mt.wikipedia.org/wiki/Foton">foton</ref> permezz tal- <ref target="https://mt.wikipedia.org/wiki/Forza_elettromanjetika">interazzjoni elettromanjetika</ref>, 
iż-<ref target="https://mt.wikipedia.org/wiki/Bożoni_W_u_Z">żewġ bożoni ċċarġjati W u il-bożon Z</ref> permezz tal-<ref target="https://mt.wikipedia.org/wiki/Forza_nukleari_dgħajfa">interazzjoni dgħajfa</ref> u l-<ref target="https://mt.wikipedia.org/wiki/Gluon">gluoni</ref> permezz tal-<ref target="https://mt.wikipedia.org/wiki/Forza_nukleari_qawwija">interazzjoni qawwija</ref>.</p>
<p>Il-Mudell Standard mistenni li jkun fih mill-inqas <ref target="https://mt.wikipedia.org/wiki/Bożon_ta'_Higgs">bożon ta' Higgs</ref> wieħed 
<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>li l-massa tiegħu mhux prevista mill-Mudell, u bħalissa qed jiġi riċerkat minn xi esperimenti kbar, fosthom l-Esperiment Atlas u l-Compact Muon Solenoid u fuq kollox il-<ref target="https://mt.wikipedia.org/wiki/Large_Hadron_Collider">LHC</ref>, ta’ <ref target="https://mt.wikipedia.org/wiki/CERN">CERN</ref> li dan l-aħħar kellhom riżultati kważi konklużivi .</p>
<p>Il-<ref target="https://mt.wikipedia.org/wiki/Graviton">gravitoni</ref>, jiġifieri, il-bożoni li xi xjenjati jaħsbu li jistgħu jimmedjaw 
l-interazzjoni gravitazzjonali f'waħda mill-formulazzjonijiet kwantistiċi possibbli tagħha, mhumiex inklużi fil-Mudell Standard.</p>
L-unifikazzjoni tal-forzi fundamentali
<p>Il-Mudell Standard huwa eżempju ta' unifikazzjoni ta' interazzjonijiet fundamentali għaliex  l-interazzjonijiet elettromanjetiċi u dgħajfa huma flimkien manifestazzjonijiet ta' interazzjoni waħda li tissejjaħ <hi rend="italic">elettrodgħajfa</hi>. Storikament kien hemm eżempji oħra ta' unifikazzjoni: </p>
<list type="unordered"><item><ref target="https://mt.wikipedia.org/wiki/Isaac_Newton">Isaac Newton</ref> attribwixxa għal forza waħda tal-gravità, il-waqgħa tal-korpi  u l-mixi tal-pjaneti. Din l-unifikazzjoni saret tissejjaħ il-gravità universali.</item>
<item><ref target="https://mt.wikipedia.org/wiki/James_Clerk_Maxwell">James Clerk Maxwell</ref> bl-<ref target="https://mt.wikipedia.org/wiki/Ekwazzjonijiet_ta'_Maxwell">ekwazzjonijiet li jġibu ismu</ref>, unifika l-forzi elettriċi u manjetiċi fl-interazzjoni elettromanjetika. Din l-unifikazzjoni tiddeskrivi l-<ref target="https://mt.wikipedia.org/wiki/Mewġ_elettromanjetiku">mewġ elettromanjetiku</ref> li nużaw kuljum fit-telekomunikazzjoni.</item></list>
<p>Ħafna fiżiċi tal-partiċelli jemmnu li tista' ssir unifikazzjoni tal-forzi iżjed profonda. L-interazzjoni elettrodgħajfa u l-qawwija, fil-fatt, huma karatterizzati minn żewġ kostanti ta' rabta li fil-Mudell Standard huma ffissati, iżda l-estrapolazzjoni tagħhom għal enerġiji ogħla tista' tkun mod ta' unifikazzjoni. </p>
<p>Il-Mudell Standard ma jistax jinkludi l-gravità, li t-trattament tagħha fir- <ref target="https://mt.wikipedia.org/wiki/Relattività_Ġenerali">Relattività Ġenerali</ref> bħalissa mhux kompatibbli mal-mekkanika kwantistika.</p>
Il-prinċipju ta' simetrija fil-Mudell Standard
<p>Il-formulazzjoni tal-Mudell Standard hi bbażata fuq prinċipju ta' simetrija. Dan jikkonsisti fl-invarjanza taħt trasformazzjonijiet imsejħa trasformazzjonijiet tal-gauge. L-invarjanza tal-<hi rend="italic">gauge</hi> tiggarantixxi l-konsistenza matematika u l-prevedibbiltà tat-teorija, jiġifieri dik li teknikament 
tissejjaħ ir-<ref target="https://mt.wikipedia.org/wiki/Rinormalizzazzjoni">rinormalizzabbiltà</ref> tat-teorija. </p>
<p>It-trasformazzjonijiet tal-gauge jikkorrispondu ma' xi ġeneraturi: il-bożoni vetturi, li jiddeskrivu l-forzi osservati fin-natura li huma dawk deskritti mill-<ref target="https://mt.wikipedia.org/wiki/Grupp_(matematika)">grupp</ref> unitarju SU (3)×SU(2)×U(1). Dan il-grupp hu magħmul mill-prodott tal-grupp SU(2 )×U (1) li jiddeskrivi l-interazzjonijiet elettromanjetiċi u dgħajfa, u l-grupp SU(3) li jiddeskrivi l-interazzjonijiet qawwija. </p>
<p>Id-deskrizzjoni tal-interazzjonijiet elettromanjetiċi permezz tal-grupp U(1) tissejjaħ <ref target="https://mt.wikipedia.org/wiki/Elettrodinamika_kwantistika">elettrodinamika kwantistika</ref>, jew QED, filwaqt li d-deskrizzjoni tal-interazzjonijiet qawwija permezz tal-grupp SU(3) tissejjaħ <ref target="https://mt.wikipedia.org/wiki/Kromodinamika_kwantistika">kromodinamika kwantistika</ref>, jew QCD.</p>
Il-partiċelli li jimmedjaw fil-forzi tas-simetriji tal-gauge
<p>Fit-teorija tal-gauge, ma' kull grupp ikkunsidrat jikkorispondi
għadd ta' xi bożoni vetturi u l-għadd tagħhom jiddependi min-numru ta ' 
ġeneraturi, li huwa proprjetà 
matematika tal-grupp stess. Mas-sottogrupp SU(2)×U (1) 
jikkorrispondu il-foton, il-medjatur tal-interazzjoni 
elettromanjetika, u il-bożoni W (iċċarġjat) u Z (newtrali)]] 
medjaturi tal-interazzjoni dgħajfa, filwaqt li mas-sottogrupp 
SU(3) jikkorispondu tmien gluoni, mogħnija b'ċarġ tal-kulur. </p>
<p>Il-gluoni, kontra l-fotoni, li għandhom ċarġ elettriku żero, għandhom il-propjetà taċ-ċarġ tal-kulur, u għalhekk huma soġġetti għall-forza qawwija (din il-proprjetà għandha x’taqsam mal-fatt li SU(3) huwa grupp mhux abeljan). 
L-istess jiġri fil-każ tal-bożoni W u Z li jistgħu jinteraġixxu bejniethom. 
Din il-proprjetà ġiet ivverifikata sperimentalment, b'mod partikolari 
fuq l-aċċeleratur LEP ta' <ref target="https://mt.wikipedia.org/wiki/CERN">CERN</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</p>
Il-mases tal-partiċelli u l-mekkaniżmu ta' Higgs
<p>It-teoriji tal-gauge, fihom infishom, ma jistgħux jiddeskrivu il-bożoni <hi rend="italic">vetturi</hi> mogħnija bil-massa, u dan jikkontradixxi dak li ġie osservat sperimentalment. Min-naħa l-oħra, il-bożoni <hi rend="italic">vetturi</hi> massivi jagħmlu t-teorija mhux rinormalizzabbli, allura inkoerenti mill-punto di vista matematiku. 
Biex niddeskrivu korrettament il-partiċelli massivi fil-Mudell Standard inżidu l-mekkaniżmu tal-ksur spontanju tas-simetrija. Is-sottogrupp U(2)×U(1) <hi rend="italic">jinkiser</hi> spontanjament, u għalhekk bożon massiv ieħor imsejjaħ il-<ref target="https://mt.wikipedia.org/wiki/Bożon_ta’_Higgs">bożon ta’ Higgs</ref>, ġie introdott fit-teorija. 
Il-mekkaniżmu ta' Higgs jista' wkoll jispjega, mingħajr tbassir kwantitattiv, il-preżenza tal-mases tal-fermijoni. </p>
<p>Fl-4 ta’ Lulju 2012 tħabbar f'CERN li fl-esperimenti ATLAS u CMS tal-LHC ġiet osservata b’sigurtà ta’ 99.9996%, partiċella kompatibbli mal-bożon ta' Higgs b’massa bejn 125 GeV u 126 GeV .<ref target="https://mt.wikipedia.org/wiki/Il-Paġna_prinċipali#cite_note-test-15">[15]</ref></p>
It-tliet ġenerazzjonijiet ta' fermijoni
<p>Il-<ref target="https://mt.wikipedia.org/wiki/Fermijoni">fermijoni</ref> jistgħu jiġu raggruppati skond il-proprjetajiet tagħhom ta' interazzjoni fi tliet ġenerazzjonijiet: l-ewwel magħmula minn <ref target="https://mt.wikipedia.org/wiki/Elettroni">elettroni</ref> <ref target="https://mt.wikipedia.org/wiki/Newtrino">newtrino</ref> u Quarks, <hi rend="italic">Quark up</hi> u <hi rend="italic">Quark down</hi>. Kull materja ordinarja tikkonsisti, kif rajna, minn elettroni u quarks <hi rend="italic">up</hi> u <hi rend="italic">down</hi>. Il-partiċelli taż-żewġ ġenerazzjonijiet li jmiss għandhom massa ikbar minn ta' qabel ta' hawn fuq (safejn nafu, għall newtrini il-kejl ma jippermettux qis dirett tal-massa, iżda biss il-valuri assoluti tad-differenzi fil-massa). Minħabba li għandhom massa akbar, il-leptons u l-Quarks tat-tieni u t-tielet familja (jew il-partiċelli ffurmati minnhom) jistgħu jinqasmu f'partiċelli eħfef magħmula minn elementi tal-ewwel familjal. Għalhekk, dawn il-partiċelli huma instabbli u jkollhom nofs-ħajja qasira. </p>
<p>L-<ref target="https://mt.wikipedia.org/wiki/Elettron">elettron</ref> il-<ref target="https://mt.wikipedia.org/wiki/Muon">muon</ref> u t-<ref target="https://mt.wikipedia.org/wiki/Twuon">taw</ref> u n-<ref target="https://mt.wikipedia.org/wiki/Newtrini">newtrini</ref> li jikkorrispondu magħhom <ref target="https://mt.wikipedia.org/wiki/Neutrino">neutrino</ref> huma klassifikati bħala <ref target="https://mt.wikipedia.org/wiki/Lepton">leptoni</ref>.  
Kontra l-Quarks, dawn ma għandhomx <ref target="https://mt.wikipedia.org/wiki/Ċarġ_tal-kulur">ċarġ tal-kulur</ref> u allura l-forza nukleari qawwija m'għandha l-ebda effett. 
Il-Quarks, għandhom ċarġ tal-kulur li jagħmilhom suġġetti għall-forza qawwija, li hi medjata mill-bożoni <hi rend="italic">vetturi</hi> msejħin gluoni. Il-<ref target="https://mt.wikipedia.org/wiki/Gluon">gluoni</ref> għandhom ċarġ bil-kulur u jistgħu jinteraġixxu bejniethom. Għal din ir-raġuni u minħabba l-valur għoli ta' kostanti tar-rabta, il-forza qawwija tiżdied mad-distanza, u hekk il-Quarks qatt ma jistgħu jiġu osservati ħielsa fil-materja ordinarja, imma biss magħqudin fi stati li għandhom ċarġ tal-kulur. </p>
<p>Dawn l-istati b'kulur newtrali jissejħu <ref target="https://mt.wikipedia.org/wiki/Adron">adroni</ref>, u huma maqsuma f'<ref target="https://mt.wikipedia.org/wiki/Barjon">barjoni</ref> tat-tip fermijoniku, magħmul minn tliet Quarks (protoni u newtroni), u <ref target="https://mt.wikipedia.org/wiki/Meżon">meżoni</ref>, tat-tip bożoniku, kompost minn par quark-antiquark  (<ref target="https://mt.wikipedia.org/wiki/Pijon">pijoni</ref>). Il-massa totali ta' dawn il-partiċelli hi iżjed minn dik tal-komponenti individwali minħabba l-<hi rend="italic"><ref target="https://mt.wikipedia.org/wiki/Enerġija_tar-rabta">enerġija tar-rabta</ref></hi>.  
Minbarra dawn l-istati marbuta ġew ipotizzati wkoll dawn li jsejħulhom stati <hi rend="italic">eżotiċi</hi> magħmulin minn kombinazzjonijiet varji, bħall-<ref target="https://mt.wikipedia.org/wiki/Pentaquark">pentaquark</ref>. Madankollu, sal-lum, m'hemmx xhieda sperimentali għal dawn l-istati.</p>
Verifiki u tbassir
<p>Il-Mudell Standard bassar l-eżistenza tal-bożoni W u Z, il-gluon, tal-quarks top u ċ-charm qabel ma dawn il-partiċelli ġew osservati. Ġie ivverifikat sperimentalment ukoll li l-karatteristiċi teoretiċi ta' dawn il-partiċelli jaqblu bi preċiżjoni kbira ma' dawk li fil-fatt jidhru li għandhom fin-natura. </p>
<p>L-aċċeleratur ta' elettroni u pożitroni LEP ta' <ref target="https://mt.wikipedia.org/wiki/CERN">CERN</ref> ittestja u vverifika 
ħafna mit-tbassiriet tal-Mudell Standard, b'mod partikolari dwar id-diżintegrazzjoni tal-bożoni Z. Fost il-verifiki li saru ta' min isemmi dawk tal-eżistenza ta' tliet familji ta' newtrini ħfief.</p>
Sfidi għall-Mudell Standard
<p>Għalkemm il-Mudell Standard kellu suċċess kbir fl-ispjegazzjoni tar-riżultati sperimentali, qatt ma ġie aċċettat bħala teorija sħiħa tal-fiżika fundamentali, minħabba n-nuqqasijiet tiegħu partikolarment il-punti li ġejjin: </p>
<list type="ordered"><item>Il-mudell fih xi 19-il parametru ħieles, bħall-mases tal-partiċelli, li jridu jiġu determinati b'mod sperimentali (ma' 19-il parametru ieħor għall-mases tan-newtrini), iżda dawn mases ma jistgħux jiġu kkalkulati indipendentement minn xulxin, u għalhekk għandu jkun hemm bejniethom xi relazzjoni mhux prevista tal-mudell.</item>
<item>Il-mudell ma jistax jinkludi l-interazzjoni gravitazzjonali.</item>
<item>Il-mudell jonqos milli jbassar l-eżistenza tal-<ref target="https://mt.wikipedia.org/wiki/Materja_skura">materja skura</ref>, li tagħmel il-parti l-kbira tal-materjal eżistenti fl-<ref target="https://mt.wikipedia.org/wiki/Univers">Univers</ref>.</item></list>
<p>Minn mindu kien lest il-Mudell Standard saru ħafna sforzi biex jintgħelbu dawn il-limiti u jibdluh f’teorija sħiħa. It-tentattiv biex jintgħeleb l-ewwel nuqqas hu magħruf bħala l-Unifikazzjoni l-Kbira. It-teorija msejħa GUT ("Grand Unification, Theory) tissuġġerixxi li l-gruppi SU(3 ), SU(2) u U(1) mhumiex ħlief sottogruppi ta' grupp ta' simetrija ikbar. F'enerġiji għolja (barra l-kapaċità tal-esperimenti tallum) is-simetrija tal-grupp unifikatur tibqa' konservata, f'enerġiji aktar baxxi min-naħa l-oħra il-grupp jinżel għall-SU(3)×SU(2)×U(1) permezz tal-proċess magħruf bħala l-<ref target="https://mt.wikipedia.org/wiki/Ksur_spontanju_tas-simetrija">ksur spontanju tas-simetrija</ref>. </p>
<p>L-ewwel teorija ta' dan it-tip ġiet proposta fl-1974 minn Howard Georgi u Sheldon Glashow, bil-grupp SU(5) bħala l-grupp ta' unifikazzjoni. Il-GUT għandu l-proprjetà li m'għandux il-Mudell Standard. Din hi li jista' jbassar il-fenomenu tad-diżintegrazzjoni tal-protoni. Fl-1999 l-Osservatorju tan-Newtrini, Super-Kamiokande stabbilixxa li qatt ma osserva diżintegrazzjoni tal-protoni, u hekk stabilixxa l-limitu l-aktar baxx ta’ 6.7×1032 sena għan-nofs ħajja ipotetika tal-proton. Dan u esperimenti ipprovaw li ħafna teoriji GUT, fosthom dik ibbażata fuq il-grupp SU(5) kienu foloz, u dawn ġew skartati.</p>
<p>L-evoluzzjoni tal-kostanti tar-rabta tat-tliet gruppi SU(3), SU(2) u U(1) li tat-support tat indikazzjoni sperimentali possibbli lil xi unifikazzjoni tal-interazzjonijiet. Meta tiżdied l-iskala l-enerġija (teknikament imsejħa <hi rend="italic">running</hi>) din tevolvi b'mod li l-kostanti, estrapolati għal enerġiji kbar, għandhom it-tendenza li jkollhom valuri viċin ta' xulxin. Madankollu, il-konverġenza tal-valuri tal-kostanti mhix preċiża, u nistgħu nissuspetaw li jeżistu fenomeni oħra li għadna ma skoprejnihomx li jidhru bejn l-iskala ta' enerġija tal-massa taż-Z u l-iskala ta' enerġija li fiha titwettaq l-unifikazzjoni l-kbira. </p>
<p>L-ewwel konferma sperimentali tad-devjazzjoni mill-formulazzjoni oriġinali tal-Mudell Standard saret fil-1998, meta l-esperiment <ref target="https://mt.wikipedia.org/wiki/Super-Kamiokande">Super-Kamiokande</ref> ippubblika riżultati li indikaw xi oxxillazzjoni tan-newtrini bejn tipi differenti. Dan implika li n-newtrini għandhom massa differenti minn żero, peress li kieku l-massa kienet żero ma kienx jista' jkun hemm l-oxxillazzjoni bejn togħmiet differenti ta' newtrini, minbarra l-fatt li jridu jivvjaġġaw bil-<ref target="https://mt.wikipedia.org/wiki/Veloċità_tad-dawl">veloċità tad-dawl</ref>. Il-Mudell Standard ma jipprevedix li n-newtrini għandhom massa, u jissoponi biss l-eżistenza ta' newtrini xellugin, jiġifieri l-ispin tagħhom hu orjentat fid-direzzjoni opposta għad-direzzjoni tal-mixi tagħhom. Kieku n-newtrini kellhom massa, kienu bilfors jivvjaġġaw b'veloċità inqas minn tad-dawl u kienu jistgħu jeżistu newtrini leminin (infatti kien ikun possibbli li <hi rend="italic">tgħaddi jew taqbeż</hi> newtrino bl-għażla ta' sistema ta' referenza li fiha d-direzzjoni tal-mixi tiegħu tinqaleb mingħajr effett fuq l-ispin tiegħu, u hekk isir lemini). Minn dakinhar il-fiżiċi rrevedew il-Mudell Standard u introduċew massa għan-newtrini, li żiedet 9 parametri ħielsa oħra (3 mases, 3 angoli ta' taħlit u 3 fażi) mad-19 li kienu diġà hemm; dan il-mudell ġdid għadu jisejjaħ il-Mudell Standard, minkejja l-bidliet li sarulu</p>
<p>It-teorija tas-<ref target="https://mt.wikipedia.org/wiki/Supersimetrija">Supersimetrija</ref> nistgħu inqisuha bħala estensjoni oħra tal-Mudell Standard. Din li tipproponi li kull partiċella tal-Mudell Standard konvenzjonali għandha <hi rend="italic">sieħba</hi> supersimetrika bil-massa. Is-Supersimetrja tbassar l-eżistenza 
ta' partiċelli tqal stabbli li għandhom interazzjonijiet dgħajfa mal-materja ordinarja. Dawn il-partiċelli kienu kandidati fl-ispjegazzjoni tal-hekk imsejħa <ref target="https://mt.wikipedia.org/wiki/Materja_skura">materja skura</ref> tal-univers. </p>
Lista tal-partiċelli tal-Mudell Standard
<p>Dawn huma l-<hi rend="bold">bożoni medjaturi</hi> (imsejħin <ref target="https://mt.wikipedia.org/wiki/Bożoni_tal-gauge">bożoni tal-gauge</ref>) li hemm fil-Mudell Standard:</p>
<list type="unordered"><item>Il-<ref target="https://mt.wikipedia.org/wiki/Foton">fotoni</ref>, li jimmedjaw l-<ref target="https://mt.wikipedia.org/wiki/Interazzjoni_elettromanjetika">interazzjoni elettromanjetika</ref>.</item>
<item>Il-<ref target="https://mt.wikipedia.org/wiki/Bożoni_W_u_Z">bożoni W u Z</ref>, li jimmedjaw l-<ref target="https://mt.wikipedia.org/wiki/Interazzjoni_nukleari_dgħajfa">interazzjoni nukleari dgħajfa</ref>.</item>
<item>Il-<ref target="https://mt.wikipedia.org/wiki/Gluon">gluoni</ref>, fi tmien tipi differenti, li jimmedjaw il-<ref target="https://mt.wikipedia.org/wiki/Forza_nukleari_qawwija">forza nukleari qawwija</ref>. Sitt tipi ta' gluoni huma mmarkati bħala pari ta' <hi rend="italic">kulur</hi> u <hi rend="italic">anti-kulur</hi> (pereżempju, gluon jista' jkun <hi rend="italic">aħmar</hi> u <hi rend="italic">anti-blu</hi>), filwaqt li l-tnejn l-oħra huma <ref target="https://mt.wikipedia.org/wiki/Kombinazzjoni_lineari">kombinazzjoni lineari</ref> ta' kulur u antikulur, li jiffurmaw it-tliet pari aħmar-antiaħmar, blu-antiblu, aħdar-antiaħdar.</item>
<item>Il-<ref target="https://mt.wikipedia.org/wiki/Bożon_ta'_Higgs">Bożon ta' Higgs</ref>, li jwassal għall-ksur spontanju tas-simetrija tal-gruppi tal-gauge u hu responsabbli għall-massa inerzjali.</item></list>
<p>Dawn huma l-<hi rend="bold">fermijoni</hi> tal-Mudell Standard imqassma skont il-ġenerazzjoni:<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>



Bibljografija
<list type="unordered"><item>t'Hooft, G. (2001).  Cambridge University Press (ed.). <hi rend="italic">In Search of the Ultimate Building Blocks</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0-521-57883-7">978-0-521-57883-7</ref>.</item>
<item>Cottingham, W. Noel; Greenwood, Derek A. (1999).  Cambridge University Press (ed.). <hi rend="italic">An Introduction to the Standard Model of Particle Physics</hi>. Londra. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0-521-58832-4">978-0-521-58832-4</ref>.</item>
<item>Mandl, F.; Shaw, G. <hi rend="italic">Quantum Field Theory</hi>. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/0-471-94186-7">0-471-94186-7</ref>.</item>
<item>Hayato, Y. (1999).  Physical Review Letters 83 (ed.). <hi rend="italic">Search for Proton Decay through p → νK+ in a Large Water Cherenkov Detector</hi>. p.1529.</item>
<item>Oerter, R. (2006). <hi rend="italic">La teoria del quasi tutto. Il Modello standard, il trionfo non celebrato della fisica moderna</hi>.</item></list>
</text></body></html>