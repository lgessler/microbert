<html><body><text id="wikipedia_mt_wikipedia_org__6172.html" ns="0" revid="260728" sourceurl="https://mt.wikipedia.org/wiki/Hector_Berlioz" title="Hector Berlioz" type="wikipedia">Hector Berlioz
<p><hi rend="bold">Louis Hector Berlioz</hi> (11 ta' Diċembru, 1803 – 8 ta' Marzu, 1869) kien kompożitur Romantiku <ref target="https://mt.wikipedia.org/wiki/Franza">Franċiż</ref>, magħruf l-iżjed għaż-żewġ kompożizzjonijiet, <hi rend="italic">Symphonie Fantastique</hi> (li ndaqqet għall-ewwel darba fl-1830) u l-<hi rend="italic">Grande Messe des Morts (Requiem)</hi>. Ta kontribut mill-ikbar fl-iżvilupp tal-orkestra moderna bix-xogħol tiegħu <hi rend="italic">Trattat fuq l-Istrumentazzjoni</hi> u bl-użu ta' orkestri enormi, li xi minn daqqiet kien ikun fihom aktar minn 1000 mużiċista. Mill-banda l-oħra, ikkompona xi 50 kanzunetta għall-vuċi u l-pjanu. </p>
Bijografija
<figure><caption> Ritratt pittura ta' Honoré Daumier</caption></figure>
<p>Berlioz twieled <ref target="https://mt.wikipedia.org/wiki/Franza">Franza</ref>, La Côte-Saint-André fid-"département" ta' Isère, bejn Lyon u Grenoble. Berlioz ma bediex jistudja l-mużika sa meta kellu tnax-il sena, meta beda jikteb kompożizjonijiet u arranġamenti żgħar. B'kuntrast mal-kompożituri l-oħra ta' żmienu, ma kienx xi tifel prodiġju u qatt ma kien tgħallem idoqq il-pjanu, għalkemm bħala tifel kien idoqq il-flawt u l-kitarra. Missieru kien tabib u studjuż. Meta kellu tmintax, bagħtuh Pariġi biex jistudja l-mediċina imma ma kellu l-ebda interess fiha. Minkejja d-diżapprovazzjoni ta' missieru, telaq l-istudji mediċi biex isegwi karriera fil-mużika. Fl-1826 beda jattendi il-<hi rend="italic">Conservatoire de Paris</hi> biex jistudja l-kompożizzjoni taħt Jean-François Lesueur. Wara erba' snin biss, fl-1830, Berlioz rebaħ il-"Prix de Rome".</p>
<figure><caption> Id-dar fejn twieled Berlioz</caption></figure>
<p>Berlioz jgħidu li kien romantiku minn natura u li kien iħoss emozzjoniet qawwija tant li kien jinfaqa' jibki meta jisma' ċerti passaġġi minn <ref target="https://mt.wikipedia.org/wiki/Virġilju">Virġilju</ref>, <ref target="https://mt.wikipedia.org/wiki/Shakespeare">Shakespeare</ref>, u <ref target="https://mt.wikipedia.org/wiki/Ludwig_van_Beethoven">Beethoven</ref>. Din il-karatteristika tidher ukoll fir-rumanzi li kellu u l-iżjed l-imħabba għall-attriċi <ref target="https://mt.wikipedia.org/wiki/William_Shakespeare">Shakespearjana</ref> <ref target="https://mt.wikipedia.org/wiki/Irlanda">Irlandiża</ref> Harriet Constance Smithson. Din l-attriċi kienet l-ispirazzjoni għas-<hi rend="italic">Symphonie fantastique</hi> (Sinfonija fantastika) li kkompona fl-1830, tliet snin biss wara l-mewt ta' <ref target="https://mt.wikipedia.org/wiki/Ludwig_van_Beethoven">Beethoven</ref>. Din is-sinfonija mill-ewwel kienet meqjusa mill-udjenzi <ref target="https://mt.wikipedia.org/wiki/Pariġi">Pariġini</ref> bħala oriġinali mill-iżjed, sorprendenti ħafna u mimlija ħajja waqt li n-natura awtobijografika tagħha dak iż-żmien kienet ikkunsidrata sensazzjonali. Smithson dehrilha li l-ittri ta' Berlioz biex jintroduċi ruħu kienu appassjonati wisq u fil-bidu minħabba fihom irrefjutat l-imħabba tiegħu. Fl-aħħar, meta mar lura <ref target="https://mt.wikipedia.org/wiki/Pariġi">Pariġi</ref> wara sentejn studju <ref target="https://mt.wikipedia.org/wiki/Ruma">Ruma</ref>, iltaqa' ma' Smithson wara li attendit kunċert tas-<hi rend="italic">Symphonie Fantastique</hi>. Minn-noti tal-kompożitur hi ndunat li s-sinfonija kienet deskrizzjoni tal-iżvilupp ta' mħabbtu lejha u wara, fl-1833, iżżewġitu. Fit-tieġ <ref target="https://mt.wikipedia.org/wiki/Franz_Liszt">Franz Liszt</ref> kien xhud u <ref target="https://mt.wikipedia.org/wiki/Heinrich_Heine">Heinrich Heine</ref> kien wieħed mill-mistednin. Kellhom tifel wieħed jismu Louis Berlioz, li twieled fl-1834. Berlioz u martu nfirdu fl-1844 imma Berlioz baqa' jtiha l-manteniment u jżurha sa mewtha fl-1854. Wara l-mewt ta' martu Berlioz iżżewweġ 'l Marie Recio, kantanta li kienet ivvjaġġjat u għexet miegħu għal tlettax-il sena qabel. Hu kien jammetti li żżewwiġha iżjed bħala dmir milli għall-imħabba. </p>
<p>F'ħajtu, barra li kien famuż bħala kompożitur, Berlioz kien magħruf ukoll bħala surmast tal-orkestra. Għamel vjaġġi lejn il-<ref target="https://mt.wikipedia.org/wiki/Ġermanja">Ġermanja</ref>, l-<ref target="https://mt.wikipedia.org/wiki/Ingilterra">Ingilterra</ref> u r-<ref target="https://mt.wikipedia.org/wiki/Russja">Russja</ref>, fejn mexxa opri u mużika sinfonika, tiegħu u ta' haddieħor. <ref target="https://mt.wikipedia.org/wiki/Niccolò_Paganini">Niccolò Paganini</ref>, il-'virtuoso' tal-vjolin u kompożitur, ta kommisjoni 'l Berlioz biex jikkomponi kunċert għall-vjola, li hu xtaq li jkun l-ewwel wieħed li jdoqqu bħala soloista. Ir-riżultat kien is-sinfonija għall-vjola u orkestra, <hi rend="italic">Harold en Italie</hi>. </p>
<figure><caption> Il-qabar ta' Berlioz</caption></figure>
<p>Meta Paganini ra l-ewwel abbozzi ta' dan ix-xogħol, biddel il-ħsieb u qal li xtaq idoqq il-ħin kollu matul is-sinfonija. Għalkemm Paganini ma ħax parti fil-premiere ta' dan ix-xogħol, fil-memoirs ta' Berlioz insibu li meta Paganini sema' s-sinfonija, intefa' għar-rkubtejh quddiem Berlioz, quddiem l-orkestra kollha u ddikjarah ġenju. L-għada tah rigal ta' 20,000 frank. B'din is-somma flus Berlioz seta' jħallas id-dejn ta' Harriet u tiegħu u jieqaf mix-xogħol ta' kritika biex jikkonċentra fuq il-kompożizzjoni tas-sinfonija drammatika, <hi rend="italic">Roméo et Juliette</hi> għall-vuċijiet, kor u orkestra. Iżjed tard f'ħajtu Berlioz kien jgħid li fost il-kompożizzjoniet tiegħu <hi rend="italic">Roméo et Juliette</hi> kienet waħda mill-favoriti. Imma kien jikkonsidra r-<hi rend="italic">Requiem</hi> bħala l-aħjar opra tiegħu. Din kienet suċċess kbir Franza u barra, mhux bħax-xogħol importanti vokali tiegħu ta' iżjed tard pereżempju <hi rend="italic">La Damnation de Faust</hi> u <hi rend="italic">Les Troyens</hi>, li kienu fjaski kommerċjali. </p>
<p>Berlioz immantena ż-żewġ familji li kellu bil-kitba ta' kritika mużikali f'publikazzjonijiet Pariġini, l-iżjed f'<hi rend="italic">Le Journal des Debats</hi>, għal fuq minn tletin sena. Ħareġ erba' kotba f'ħajtu u l-"Memoirs" tiegħu dehru wara mewtu. </p>
<p>Berlioz kien parti importanti mill-moviment Romantiku <ref target="https://mt.wikipedia.org/wiki/Franza">Franċiż</ref>. Fost ħbiebu kien hemm kittieba bħal <ref target="https://mt.wikipedia.org/wiki/Alexandre_Dumas,_père">Alexandre Dumas, père</ref>, <ref target="https://mt.wikipedia.org/wiki/Victor_Hugo">Victor Hugo</ref>, u <ref target="https://mt.wikipedia.org/wiki/Honoré_de_Balzac">Honoré de Balzac</ref>. Wara, <ref target="https://mt.wikipedia.org/wiki/Théophile_Gautier">Théophile Gautier</ref> kiteb, "Jidhirli li Hector Berlioz ma' Hugo u <ref target="https://mt.wikipedia.org/wiki/Eugène_Delacroix">Delacroix</ref>, jifforma it-Trinità tal-Arti Romantika."</p>
<p>Hector Berlioz hu midfun fis-Cimetiere de Montmartre maż-żewġ nisa tiegħu, Harriet (mietet 1854) u Marie (mietet 1862).</p>
Il-Legat
<figure><caption> Ritratt pittura ta' Émile Signol 1832</caption></figure>
<p>Għalkemm Franza il-mużika ta' Berlioz ma kinetx stmata matul parti kbira tas-seklu dsatax, hi meqjusa bħala influwenzja qawwija fl-iżvilupp tal-forma sinfonika, strumentazzjoni u d-deskrizzjoni bil-mużika ta' ideat programmatiċi, il-karatteristiċi ċentrali tar-romantiċiżmu mużikali. Fi żmienu kien meqjus modern ħafna u huwa, Wagner u Liszt huma meqjusa bħala t-trinità prinċipali tar-romantiċiżmu progressiv tas-seklu dsatax. Richard Pohl, il-kritiku Germaniż fin-<hi rend="italic">Neue Zeitschrift für Musik sejjaħ</hi> 'l Berlioz "pijunir tassew", Liszt kien jappoġġjah u jdoqq il-mużika tiegħu b'ħafna entużjażmu, u Wagner stess, wara li għall-ewwel kien esprima riżervazzjonijiet serji fuq Berlioz, kiteb 'l Liszt jgħidlu: "aħna, Liszt, Berlioz u Wagner, aħna tlieta ndaqs, imma rridu noqogħdu attenti li ma ngħidulux hekk." Kif jindika Wagner, Berlioz stess ma kinetx tinteressah l-idea ta' dik li kienu jsejħulha "La Musique du Passé", u jidher ċar li kien influwenza lil Liszt u 'l Wagner (u 'l-kompożituri li kienu jħarsu 'l quddiem) għalkemm qatt wera' ammirazzjoni għax-xogħol tagħhom. Ir-rimarka ta' Wagner tissuġġerixxi wkoll li kien hemm nazzjonaliżmu qawwi fost il-Kompożituri Ewropej ta' dak iż-żmien fuq iż-żewġ naħat tax-xmara Renu.</p>
Influenzi
<p>Berlioz kellu mħabba kbira għall-letteratura, u ħafna mill-aħjar kompożizzjonijiet tiegħu kienu ispirati minn xogħolijiet letterarji. Fis-<hi rend="italic">Symphonie Fantastique</hi>, Berlioz kien parzjalment ispirat mill-“Confessions of an English Opium-Eater” ta' Thomas de Quincey. Għal <hi rend="italic">La damnation de Faust</hi>, Berlioz ħa idejat mill-<hi rend="italic">Faust</hi> ta' <ref target="https://mt.wikipedia.org/wiki/Goethe">Goethe</ref>; għal <hi rend="italic">Harold in Italy</hi>, ħa idejat minn <hi rend="italic">Childe Harold</hi> ta' Byron; għal <hi rend="italic">Benvenuto Cellini</hi>, uża l-awtobijografija ta' Cellini stess. Għal <hi rend="italic">Roméo et Juliette</hi>, Berlioz naturalment uża <hi rend="italic"><ref target="https://mt.wikipedia.org/wiki/Romeo_u_Ġuljetta">Romeo u Ġuljetta</ref></hi> ta' <ref target="https://mt.wikipedia.org/wiki/Shakespeare">Shakespeare</ref>. Il-"magnum opus" tiegħu, l-opra monumentali <hi rend="italic">Les Troyens</hi>, Berlioz ibbażha fuq il-poema epiku ta' <ref target="https://mt.wikipedia.org/wiki/Virġilju">Virġilju</ref>, <hi rend="italic"><ref target="https://mt.wikipedia.org/wiki/Enejde">Enejdi</ref> (Aeneis)</hi>. Fl-aħħar opra, l-opra buffa <hi rend="italic">Béatrice et Bénédict</hi>, Berlioz kiteb librett ibbażat ftit jew wisq fuq <hi rend="italic">Much Ado About Nothing</hi> ta' <ref target="https://mt.wikipedia.org/wiki/Shakespeare">Shakespeare</ref>. Fil-kompożizzjoni <hi rend="italic">Tristia</hi> għall-orkestra u l-kor, ħa l-inspirazzjoni minn <hi rend="italic">Hamlet</hi> ta' <ref target="https://mt.wikipedia.org/wiki/Shakespeare">Shakespeare</ref>.</p>
<p>Fil-mużika l-ikbar influwenza fuq Berlioz kien <ref target="https://mt.wikipedia.org/wiki/Ludwig_van_Beethoven">Beethoven</ref> li dak iż-żmien ma kienx magħruf ħafna Franza u r-rappreżentazzjoni tas-sinfonija <hi rend="italic">Eroica</hi> Pariġi tidher li kienet punt kritiku fil-kompożizzjoni tiegħu. Wara Beethoven, Berlioz kellu rispett profond għax-xogħol ta' Gluck, <ref target="https://mt.wikipedia.org/wiki/Wolfgang_Amadeus_Mozart">Mozart</ref>, Étienne Méhul, Carl Maria von Weber u Gaspare Spontini, kif ukoll għal dak ta' Rossini, Meyerbeer u <ref target="https://mt.wikipedia.org/wiki/Giuseppe_Verdi">Verdi</ref>. Jidher stramb li l-avventuri tal-kontemporanji prominenti Frederic Chopin u Richard Wagner fil-kromatiżmu kellhom ftit effett fuq l-istil ta' Berlioz.</p>
Xogħlijiet mużikali u letterarji
<figure><caption> Il-dar ta'Berlioz f'Pariġi</caption></figure>
Xogħlijiet mużikali
<p>Is-<hi rend="italic">Symphonie Fantastique</hi> famuża għall-innovazzjoni tas-'sinfonija deskrittiva' hi meqjusa bħala l-kapolavur tiegħu. Din tikkonsisti f'ħames movimenti u bejn wieħed u ieħor tiddeskrivi l-istorja ta' Berlioz stess: "Mużiċista żagħżugħ malinkoniku u b'immaġinazzjoni qawwija, iddisprat bl-imħabba jieħu l-loppju biex jivvelena ruħu. Id-droga ma taħdimx imma titfgħu f'raqqda fil-fond fejn ikollu viżjonijiet strambi. Il-maħbuba tinbidel f'melodija rikorrenti jew 'leitmotiv' li tittormentah kull fejn imur".</p>
<p>Barra mis-<hi rend="italic">Symphonie Fantastique</hi> insemmu xi xogħolijiet oħra li daż-żmien jifformaw parti regulari mir-repertoire orkestrali: Il-"légende dramatique" <hi rend="italic">La damnation de Faust</hi> u s-"symphonie dramatique" <hi rend="italic">Roméo et Juliette</hi> (sinfonija) (it-tnejn xogħlijiet fuq skala kbira għall-vuċijiet u l-orkestra mħalltin), iċ-ċiklu ta' kanzunetti <hi rend="italic">Les nuits d'été</hi> (oriġinalment għall-vuċi u l-pjanu, u iżjed tard b'akkumpanjament orkestrali), is-sinfonija concertante (għall-vjola u l-orkestra) <hi rend="italic">Harold in Italy</hi>, it-<hi rend="italic">Te Deum</hi> kważi-liturġiku u l-oratorju <hi rend="italic">L'Enfance du Christ</hi>.</p>
<p>L-udjenzi stabiliti tal-opri u l-kunċerti ma kinetx togħġobhom il-mużika nonkonformista ta' Berlioz u għalhekk kellu jtella' l-mużika tiegħu stess u jħallas hu. Dan kien piż tqil għalih finanzjarjament u emozjonalment. Kellu qalba ta' xi 1200 persuna li kienu jattendu l-mużika tiegħu fidilment, imma billi xogħlu xi minn daqqiet kien jinvolvi mijiet ta' mużiċisti, kien diffiċli li qatt jagħmel suċċess finanzjarju. Kellu juża l-abbiltà ġurnalistika tiegħu biex jaqla' x'jiekol. Bħala kritiku spirituż kien jisħaq fuq id-drammatiċità u l-espressjoniżmu fil-mużika.</p>
Xogħlijiet letterarji
<figure><caption> Il-firma ta' Berlioz</caption></figure>
<p>Waqt li Berlioz kien magħruf l-iżjed bħala kompożitur, kien ukoll kittieb prolifiku u għex għal ħafna snin bil-kitba tal-kritika mużikali. Kellu stil awdaċi, vigoruż u xi mindaqqiet sarkastiku u awtoritarju. <hi rend="italic">Leljiet ma' l-Orkestra</hi> (1852) hija satira severa tal-ħajja mużikali fil-provinċji ta' <ref target="https://mt.wikipedia.org/wiki/Franza">Franza</ref> fis-seklu 19. Fil-<hi rend="italic">Memoirs</hi> (1870), Berlioz ipinġi ritratt awtorevoli tal-età Romantika mill-<hi rend="italic">punto di vista</hi> ta' wieħed mill-protagonisti prinċipali tagħha.</p>
<p>Ix-xogħol pedagoġiku ta' Berlioz, <hi rend="italic">Grand traité d'instrumentation et d'orchestration moderne</hi>, stabbilixxa l-fama tiegħu bħala mgħallem tal-orkestrazzjoni. Gustav Mahler u Richard Strauss studjaw dax-xogħol bir-reqqa u Nikolai Rimski-Korsakov, li meta kien student tal-mużika kien attenda l-kunċerti mmexxijin minn Berlioz f'Moska u f'San Pietruburgu, użah bħala bażi għall-ktieb tiegħu għall-istudenti tal-mużika. Berlioz kien magħruf bħala <hi rend="italic">l-bniedem li kkompona għal elf mużiċista</hi> għax kien l-ewwel li uża orkestri ta' forza ġganteska, għalkemm qatt ma pprova juża din il-qawwa għal effetti frivoli jew volum u kien l-ewwel li beda jittratta l-orkestra idjomatikament u sistematikament, għalkemm hu stess ma kien jaf idoqq l-ebda strument sewwa biżżejjed. Fil-ktieb <hi rend="italic">The Great Conductors</hi> (1967) Harold Schonberg jgħid: "L-ebda kompożitur qabel (Berlioz), u x'aktarx ħadd wara, lanqas Mahler stess, ma kellu daqshekk viżjoni tal-ħoss pur u kif joħorġu mill-orkestra. Kien jitpaxxa bil-kombinazzjonijiet tonali ġodda, bil-potenzjalità ta' kull strument, b'tip ta' super-mużika mdaqqa minn super-orkestra." </p>
<p>Ix-xogħol tiegħu bħala surmast kien ta' influwenza qawwija u bla dubju, iċ-ċarezza u l-preċiżjoni tiegħu għadhom s'issa jinfluwenzaw l-iSkola Franċiża għat-tmexxija tal-orkestra.</p>
Kompożizzjonijiet
<figure><caption> Ritratt disinn ta' Alphonse Legros</caption></figure>
Mużika sinfonika
<list type="unordered"><item><hi rend="italic">Waverley</hi> op. 1 (1826)</item>
<item><hi rend="italic">Francs-Juges</hi> op. 3 (1826)</item>
<item><hi rend="italic">Symphonie fantastique</hi> op. 14 (1830)</item>
<item><hi rend="italic">Le Roi Lear</hi> (1831)</item>
<item><hi rend="italic">Rob Roy</hi> (1832)</item>
<item><hi rend="italic">Harold en Italie</hi> op. 16 (1834)</item>
<item><hi rend="italic">Réverie et caprice</hi> op. 8 (1839)</item>
<item><hi rend="italic">Roméo et Juliette</hi> (1839)</item>
<item><hi rend="italic">Grande symphonie funèbre et triomphale</hi> op. 15 (1840)</item>
<item><hi rend="italic">Carnaval romain</hi> op. 9 (1843)</item>
<item><hi rend="italic">Le Corsaire</hi> op. 21 (1845)</item></list>
Opri teatrali
<figure><caption> Paġna titulari ta' edizzjoni antika ta' <hi rend="italic">La prise de Troye</hi></caption></figure>
<list type="unordered"><item><hi rend="italic">Les francs-juges</hi> (komposta bejn l-1826 u l-1833, mhux kompluta)</item>
<item><hi rend="italic">Lélio, ou le retour à la vie</hi>, melologu (1832)</item>
<item><hi rend="italic">Benvenuto Cellini</hi> (1838 – l-aħħar verżjoni 1856)</item>
<item><hi rend="italic">Les Troyens</hi> (1858) maqsuma f'żewġ partijiet li jkomplu:
<list type="unordered"><item><hi rend="italic">La prise de Troye</hi></item>
<item><hi rend="italic">Les Troyens à Carthage</hi></item></list></item>
<item><hi rend="italic">Béatrice et Bénédict</hi> (1862 - ibbażata fuq <hi rend="italic">Ħafna Storbju għal Xejn</hi> ta' <ref target="https://mt.wikipedia.org/wiki/William_Shakespeare">Shakespeare</ref>)</item></list>
Mużika vokali sagra
<list type="unordered"><item>Grande messe des morts (requiem)</item>
<item>L'enfance du Christ</item>
<item>Resurrexit</item>
<item>Tantum ergo</item>
<item>Te Deum</item>
<item>Veni Creator</item></list>
Mużika vokali profana
<figure></figure>
<list type="unordered"><item>Scène Héroique sur la révolution Grecque</item>
<item>La mort d'Orphée</item>
<item>Huit scènes de Faust</item>
<item>Meditation religieuse</item>
<item>Le cinq mai</item>
<item>Sara la baigneuse</item>
<item>Hymne à la France</item>
<item>Chants des chemins de Fer</item>
<item>L'impériale (Le dix décembre)</item>
<item>Herminie</item>
<item>La mort de Cléopatre</item>
<item>Le ballet des Ombres</item>
<item>Chant guerrier</item>
<item>Chanson à boire</item>
<item>Le chant des Bretons</item>
<item>la menace des Francs</item>
<item>Prière du matin</item>
<item>Hymne pour la consecration su noveau tavernacle</item>
<item>Le temple universel</item>
<item>Le dépit de la bergère</item>
<item>Le maure jaloux</item>
<item>Pleure pauvre Colette</item>
<item>Toi qui l'aimas verse des pleurs</item>
<item>Amitié, reprends ton empìre</item>
<item>Le montagnard exilé</item>
<item>Canon libre à la quinte, à deux voix</item>
<item>Hélène</item>
<item>Chant sacrée</item>
<item>La belle voyageuse</item>
<item>Le coucher du Soleil</item>
<item>L'origine de la Harpe</item>
<item>Adieu Bessy</item>
<item>Elégie en prose</item>
<item>La captive</item>
<item>Je crois en vous</item>
<item>Les champs</item>
<item>Nuits d'été</item>
<item>Premiers transports</item>
<item>La belle Isabeau</item>
<item>Zaide</item>
<item>Le chasseur danois</item>
<item>La mort d'Ophélie</item>
<item>Petit oiseau</item>
<item>Le trébuchet</item></list>
Oħrajn
<figure></figure>
<list type="unordered"><item>Irlanda (ġabra ta' melodiji għal vuċi waħda u żewġ vuċijiet)</item>
<item>Fleurs des Landes</item>
<item>Tristia</item>
<item>Trois morceaux pour l'orgue</item>
<item>Feulliets d'album</item>
<item>Vox Populi</item>
<item>La fuite en Égypte</item>
<item>L'invitation à la valse ta' Weber strumentata minn Berlioz</item>
<item>La marseillaise ta' Rouget de l'isle strumentata minn Berlioz</item>
<item>La marche marocaine ta' Leopold de Mayer strumentata minn Berlioz</item></list>
</text></body></html>