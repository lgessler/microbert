<html><body><text id="wikipedia_mt_wikipedia_org__13769.html" ns="0" revid="249243" sourceurl="https://mt.wikipedia.org/wiki/Slaten_Ma%C4%A1i" title="Slaten Maġi" type="wikipedia">Slaten Maġi<figure><caption><hi rend="italic">L-adorazzjoni mill-Maġi</hi> ta' <ref target="https://mt.wikipedia.org/wiki/Bartolomé_Esteban_Murillo">Bartolomé Esteban Murillo</ref></caption></figure>
<p>Skont it-tradizzjoni <ref target="https://mt.wikipedia.org/wiki/Kristjaneżmu">Nisranija</ref> is-<hi rend="bold">Slaten Maġi</hi> (mill-<ref target="https://mt.wikipedia.org/wiki/Grieg">Grieg</ref>: μάγοι, <hi rend="italic">magoi</hi>), żaru 'l <ref target="https://mt.wikipedia.org/wiki/Ġesù">Ġesù</ref> wara twelidu u ġabulu r-rigali. Huma msemmijin biss fl-<ref target="https://mt.wikipedia.org/wiki/Evanġelju_ta'_San_Mattew">Evanġelju ta' San Mattew</ref> li jgħid li ġew "mil-lvant" biex jaduraw 'l <ref target="https://mt.wikipedia.org/wiki/Kristu">Kristu</ref>, "li twieled sultan tal-Lhud ". Billi ssemmew tliet rigali, tradizzjonalment jingħad li kien hemm tliet Maġi, minkejja li Mattew ma speċifikax in-numru<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Is-slaten Maġi jidhru regolarment fir-rakkonti tat-<ref target="https://mt.wikipedia.org/wiki/Twelid_ta'_Kristu">twelid ta' Kristu</ref> u fil-festi tal-<ref target="https://mt.wikipedia.org/wiki/Milied">Milied</ref>.</p>
<p>L-identifikazzjoni tal-Maġi bħala slaten hi marbuta mal-profeziji tat-Testment l-Antik bħal dik f'<ref target="https://mt.wikipedia.org/wiki/Ktieb_ta'_Iżaija">Iżaija</ref> 60:3, li tiddeskrivi l-Messija meqjum mis-slaten<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. L-ewwel qarrejja interpretaw ir-rakkont ta' San Mattew fid-dawl ta' dawn il-profeziji u għamlu l-maġi rejiet. </p>
Rakkont oriġinali
<p>L-evanġelju ta' San Mattew 2:1-12 jirrakkonta l-miġja tal-Maġi:</p>
<p>Meta twieled Ġesù f'Betlehem tal-Lhudija, fi żmien is-sultan Erodi, xi maġi mil-lvant ġew Ġerusalemm jistaqsu: "Fejn hu dak li twieled sultan tal-Lhud? Għax rajna l-kewkba tiegħu tielgħa, u ġejna nqimuh."Is-sultan Erodi sama' bihom, u tħawwad hu u Ġerusalemm kollha miegħu. Ġabar flimkien il-qassisin il-kbar u l-kittieba kollha tal-poplu, u ried jaf mingħandhom fejn kellu jitwieled il-Messija. U huma qalulu: "F'Betlehem tal-Lhudija, għax hekk inkiteb mill-profeta: 'U int, Betlehem, art ta' Ġuda, le, m'intix l-iżgħar fost il-bliet il-kbar ta' Ġuda, għax minnek joħroġ mexxej li jirgħa l-poplu tiegħi Iżrael.' 

Erodi mbagħad sejjaħ lill-maġi bil-moħbi, u tkixxef bir-reqqa kollha mingħandhom iż-żmien li fih dehritilhom il-kewkba; bagħathom Betlehem u qalilhom: "Morru, staqsu sewwa għat-tifel, u meta ssibuh ejjew għiduli, ħalli jien ukoll niġi nqimu." Dawk, wara li semgħu lis-sultan, telqu, u ara, il-kewkba li kienu raw tielgħa bdiet miexja quddiemhom sakemm waslet u waqfet fuq il-post fejn kien hemm it-tifel. Kif raw il-kewkba mtlew b'ferħ kbir tassew. Meta mbagħad daħlu d-dar u raw lit-tifel ma' ommu Marija, nxteħtu fl-art iqimuh; fetħu t-teżori tagħhom u offrewlu rigali deheb, inċens u mirra. Mbagħad, billi kienu mwissijin f'ħolma biex ma jerġgħux imorru għand Erodi, telqu lura lejn arthom minn triq oħra. </p>
<p>Wara jissemmew darbtejn oħra meta jingħad kif evitaw lil Erodi wara li raw lil Ġesù u x'sar jaf Erodi fuqu mill-laqgħa li kellu magħhom qabel.</p>
Deskrizzjoni
<p>Il-kelma <hi rend="italic">Maġi</hi> hi forma Latina tal-plural tal-kelma Griega <hi rend="italic">magos</hi> (<hi rend="italic">μαγος</hi> pl. <hi rend="italic">μαγοι</hi>), li hi stess hi ġejja mill-Persjan Antik <hi rend="italic">maguŝ</hi> mill-Avestan <hi rend="italic">magâunô</hi>, jiġifieri l-kasta reliġjuża li twieled fiha Żoroastru. It-terminu jirreferi għall-kasta ta' qassisin taż-<ref target="https://mt.wikipedia.org/wiki/Żoroastriżmu">Żoroastriżmu</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Bħala parti mir-reliġjon tagħhom, dawn il-qassisin kienu jistudjaw b'mod speċjali l-kwiekeb,u kisbu fama internazzjonali għall-<ref target="https://mt.wikipedia.org/wiki/Astroloġija">astroloġija</ref>, li dak iż-żmien kienet meqjusa minn ħafna bħala xjenza. Minħabba l-użanzi reliġjużi tagħhom u l-użu tal-astroloġija xi kliem li ħarġu mill-kelma <hi rend="italic">Maġi</hi> ġew applikati għall-<ref target="https://mt.wikipedia.org/wiki/Okkult">okkult</ref> in ġenerali u wasslu għat-terminu <hi rend="italic"><ref target="https://mt.wikipedia.org/wiki/Maġija">Maġija</ref></hi>. Waqt li <ref target="https://mt.wikipedia.org/wiki/Pietru_Pawl_Saydon">Saydon</ref> u oħrajn jużaw il-kelma "maġi" fl-evanġelju ta' San Mattew, l-istess kelma ittraduċewha bħala <hi rend="italic"><ref target="https://mt.wikipedia.org/wiki/Saħħar">saħħar</ref></hi> meta iddeskrivew lil "<ref target="https://mt.wikipedia.org/wiki/Elima">Elima</ref> s-saħħar" fl-Atti 13:6-11, u 'l Xmun il-Magu li kien meqjus bħala <ref target="https://mt.wikipedia.org/wiki/Ereżija">eretku</ref> mill-Knisja bikrija, fl-Atti 8:9-13.</p>
Ismijiet
<p>It-tradizzjonijiet differenti jagħtu ismijiet diversi lill-Maġi. Fil-Knisja Nisranija tal-Punent mit-tmien seklu kienu magħrufin bħala Kaspar, Melkjor u Baltasar. Dawn ġejjin minn manuskritt Grieg tas-sitt seklu minn <ref target="https://mt.wikipedia.org/wiki/Lixandra">Lixandra</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. It-test bil-Latin <hi rend="italic">Collectanea et Flores</hi><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> itenni t-tradizzjoni tat-tliet slaten u ismijiethom u jagħti iżjed dettalji. Maħsub li t-test hu ta' nisel Irlandiż u ġej mis-seklu tmienja.</p>
<p>Kaspar x'imdaqqiet jissejjaħ Gaspar jew Ġaspar<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>. Insibu kandidat għall-oriġni tal-isem Kaspar fl-<ref target="https://mt.wikipedia.org/wiki/Atti_ta'_Tumas">Atti ta' Tumas</ref> bħala <hi rend="italic"><ref target="https://mt.wikipedia.org/wiki/Gondofares">Gondofares</ref></hi> (AD 21 – c. AD 47), jew Gudafarasa (li 'Kaspar' forsi ġej minnu bħala korruzzjoni ta' 'Gaspar'). Dan Gondofares iddikjara l-indipendenza mill-Arsaċidi biex jilħaq l-ewwel re <ref target="https://mt.wikipedia.org/wiki/Indo-Partjan">Indo-Partjan</ref> u jingħad li żaru <ref target="https://mt.wikipedia.org/wiki/Tumas_l-Appostlu">Tumas l-Appostlu</ref>. Il-leġġenda nisranija forsi għażlet Gondofarr sempliċiment għax kien re tal-orjent fil-perjodu korrett ta' żmien.</p>
<p>Min-naħa l-oħra l-insara Sirjaċi lill-Maġi jsibuhom bl-ismijiet <hi rend="italic">Larvandad</hi>, <hi rend="italic">Guxnasaf</hi>, u <hi rend="italic">Ħormisdas</hi>. Dawn l-ismijiet għandhom probabbiltà ħafna ogħla li kienu oriġinalment Persjani, għalkemm naturalment dan ma jiżgurax l-awtentiċità tagħhom.</p>
<p>Fil-knejjes tal-Lvant, l-Etjopi pereżempju, isejħulhom <hi rend="italic">Ħor</hi>, <hi rend="italic">Karsudan</hi>, u <hi rend="italic">Basanater</hi>, waqt li l-Armeni jsejħulhom <hi rend="italic">Kagfa</hi>, <hi rend="italic">Badadakharida</hi> u <hi rend="italic">Badadilma</hi><ref target="https://mt.wikipedia.org/wiki/Il-Paġna_prinċipali#cite_note-Acta_Sanct-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-Carols-8">[8]</ref>.
Ħafna nsara Ċiniżi jemmnu li wieħed mill-Maġi ġie miċ-Ċina<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>.</p>
L-oriġni u l-vjaġġ
<figure><caption><hi rend="italic">Il-vjaġġ tal-Maġi</hi> ta' <ref target="https://mt.wikipedia.org/wiki/Benozzo_Gozzoli">Benozzo Gozzoli</ref> (1459–61), Palazzo Medici Riccardi, Firenze</caption></figure>
<p>Il-frażi <hi rend="italic">mil-lvant</hi> hi l-unika informazzjoni li jtina Mattew fuq minn fejn ġew. Tradizzjonalment żviluppat il-fehma li kienu Babilonjani jew Għarab jew Lhud mill-<ref target="https://mt.wikipedia.org/wiki/Jemen">Jemen</ref> billi s-slaten tal-Jemen dak iż-żmien kienu Lhud, fehma li kellu wkoll <ref target="https://mt.wikipedia.org/wiki/Ġwanni_Kriżostmu">Ġwanni Kriżostmu</ref>. Il-parti kbira kienu jemmnu li kienu mill-<ref target="https://mt.wikipedia.org/wiki/Babilonja">Babilonja</ref>, li kienet il-qalba taż-<ref target="https://mt.wikipedia.org/wiki/Żurvaniżmu">Żurvaniżmu</ref>, u għalhekk tal-astroloġija, dak iż-żmien. X'aktarx Mattew ma kienx qiegħed jaħseb f'post speċifiku u l-frażi <hi rend="italic">mil-Lvant</hi> qiegħda hemm għall-effett letterarju u biex iżid l-eżotiċiżmu.</p>
<p>Skont l-<ref target="https://mt.wikipedia.org/wiki/Evanġelju_ta'_San_Mattew">Evanġelju ta' San Mattew</ref>, il-Maġi sabu l-Ġesù billi mxew wara kewkba, li tradizzjonalment saret magħrufa bħala l-<ref target="https://mt.wikipedia.org/wiki/Kewkba_ta'_Betlehem">Kewkba ta' Betlehem</ref>. Ġew proposti ħafna teoriji fuq in-natura ta' din l-istilla.</p>
<p>Meta sabuh, tawh tliet rigali simboliċi: <ref target="https://mt.wikipedia.org/wiki/Deheb">deheb</ref>, <ref target="https://mt.wikipedia.org/wiki/Inċens">inċens</ref> u <ref target="https://mt.wikipedia.org/wiki/Mirra">mirra</ref>. </p>
<p>Billi kienu mwissija f'ħolma li r-re Erodi tal-Lhudija kien bi ħsibu joqtol it-tarbija, iddeċidew li jmorru lura lejn darhom bi triq differenti. Dan ħajjar lil Erodi biex joqtol it-trabi kollha ta' Betlehem, ġrajja msejħa il-<ref target="https://mt.wikipedia.org/wiki/Massakru_tal-Innoċenti">Massakru tal-Innoċenti</ref>, biex jipprova jeħles minn werriet rivali għat-tron tiegħu. Ġesù u l-familja tiegħu però kienu diġa ħarbu lejn l-Eġittu. Wara dawn il-ġrajjiet il-Maġi għebu mill-istorja<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>. Fl-istorja tat-twelid ta' Ġesù, Mattew jigglorifika 'l Ġesù, ixebbħu 'l Mosè, u juri li ħajtu twettaq il-profeziji. Xi kritiċi jqisu l-istorja tat-twelid ta' Ġesù bħala l-ħolqien ta' l-awtur ta' Mattew<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
<p>Wara ż-żjara l-Maġi jgħibu mir-rakkont billi <hi rend="italic">jmorru lura bi triq oħra</hi> biex jevitaw 'l
Erodi u ma jerġgħux jidhru. <ref target="https://mt.wikipedia.org/wiki/Gregorju_Manju">Gregorju Manju</ref> kiteb bl-elokwenza fuq dan is-suġġett u kummenta li <hi rend="italic">meta nsiru nafu 'l Ġesù ma nistgħux immorru lura bl-istess triq li nkunu ġejna biha</hi>. Hemm ħafna stejjer tradizzjonali dwar x'ġara lill-Maġi wara dan. Waħda minn dawn tgħid li San Tumas għammidhom fi triqtu lejn l-<ref target="https://mt.wikipedia.org/wiki/Indja">Indja</ref>. Oħra tgħid li l-fdalijiet tagħhom sabithom <ref target="https://mt.wikipedia.org/wiki/Santa_Liena">Santa Liena</ref> u ġabithom Kostantinopli, u fl-aħħar spiċċaw il-Ġermanja fir-relikwarju tat-tliet slaten f 'Kolonja.</p>
Ir-rigali
<figure><caption>Fl-arti Biżantina il-Maġi s-soltu jidhru b'ilbies Persjan, <ref target="https://mt.wikipedia.org/wiki/Mużajk">Mużajk</ref>, ca. 565
<ref target="https://mt.wikipedia.org/wiki/Bażilka_ta'_Sant'Apollinare_Nuovo">Bażilka ta' Sant'Apollinare Nuovo</ref>, <ref target="https://mt.wikipedia.org/wiki/Ravenna">Ravenna</ref>, l-<ref target="https://mt.wikipedia.org/wiki/Italja">Italja</ref> </caption></figure>
<p>Il-Maġi huma deskritti bħala "jintefgħu fl-art", "jinżlu għar-rkoptejhom" jew "jinklinaw" fil-qima quddiem <ref target="https://mt.wikipedia.org/wiki/Ġesù">Ġesù</ref>. Dawn il-ġesti kellhom effett importanti fuq l-użanzi reliġjużi Nsara. Juru rispett kbir, u kienu wżati tipikament għall-qima tar-re. Minħabba l-ispirazzjoni ta' dawn il-versi, l-inżul għar-rkoptejn u l-intfigħ fl-art ġew adotati fil-Knisja bikrija. Waqt li l-intfigħ fl-art rari jintuża fil-Punent, għadu komuni fil-Knejjes tal-Lvant, speċjalment matul ir-<ref target="https://mt.wikipedia.org/wiki/Randan">Randan</ref>. L-inżul għar-rkoptejn baqa' użanza importanti fil-qima Nisranija s'issa.</p>
<p>Mattew isemmi espliċitament tliet rigali: <ref target="https://mt.wikipedia.org/wiki/Deheb">deheb</ref>, <ref target="https://mt.wikipedia.org/wiki/Frankinċens">inċens</ref>, u <ref target="https://mt.wikipedia.org/wiki/Mirra">mirra</ref> li kienet tinstab biss fil-<ref target="https://mt.wikipedia.org/wiki/Jemen">Jemen</ref>. Ġew proposti ħafna teoriji differenti għat-tifsir u s-simboliżmu tar-rigali. Waqt li hu faċli li nispjegaw id-deheb, l-inċens, u l-iżjed il-mirra huma iżjed oskuri.</p>
<p>It-teoriji ġeneralment nistgħu naqsmuhom f'żewġ gruppi:</p>
<list type="ordered"><item>It-tliet rigali huma offerti u rigali li s-soltu jingħataw lil re. Il-Mirra kienet tintuża bħala balzmu, l-inċens bħala fwieħa u deheb bħala xi ħaġa prezzjuża.</item>
<item>It-tliet rigali kellhom tifsira spiritwali: id-deheb is-simbolu tar-regalità f-id-dinja, l-inċens l-għelm tas-saċerdozju, u l-Mirra (balżmu) s-simbolu tal-mewt. X'imdaqqiet dan jingħad b'mod ieħor: Id-deheb jissimbolizza l-virtù, l-inċens it-talb u l-mirra d-dbatija.</item></list>
<p>Sas-seklu 15, il-mirra kienet tintuża bħala balżmu u fl-inċens fil-funerali u l-kremazzjonijiet. Iż-"żejt imbierek" li jintuża tradizzjonalment fil-Knisja Ortodossa tal-Lvant fl-amministrazzjoni tas-sagramenti tal-griżma tal-isqof u l-griżma tal-morda hu mfewwaħ bil-mirra, u meta xi ħadd jirċievi wieħed minn dawn is-sagramenti jgħidu li "rrċieva l-mirra".</p>
<p>Xi studjużi ssuġġerew li r-"rigali" kienu aktarx <ref target="https://mt.wikipedia.org/wiki/Mediċinali">mediċinali</ref> milli ħwejjeġ prezzjużi għall-qima<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</p>
<p>Din il-ġrajja hi marbuta mal-ktieb tas-Salmi 72 u Iżaija 60 li jsemmu li rejiet taw rigali. Dan kien importanti biex il-Maġi jsiru meqjusin bħala slaten minflok astronomi-qassisin. F'innu tar-raba' seklu miktub mill-poeta Ruman, it-tliet rigali kienu diġà kisbu it-tifsiriet ta' għeliem profetiċi tal-identità ta' Ġesù.</p>
<figure><caption>Sarkofagu tar-raba' seklu, <ref target="https://mt.wikipedia.org/wiki/Mużew_tal-Vatikan">Mużew tal-Vatikan</ref>, <ref target="https://mt.wikipedia.org/wiki/Ruma">Ruma</ref>, l-<ref target="https://mt.wikipedia.org/wiki/Italja">Italja</ref>.</caption></figure>
<p><ref target="https://mt.wikipedia.org/wiki/Ġwann_Kriżostmu">Ġwann Kriżostmu</ref> ssuġġerixxa li r-riġali kienu addatati mhux biss biex jingħataw lil re imma lill-Alla, u qabbilhom mal-offerti tradizzjonali tal-Lhud ta' nagħaġ u għoġiela, u għalhekk Kriżostmu sostna li l-Maġi qimu lil Ġesù bħala Alla.</p>
<p>X'ġara wara minn dawn ir-rigali l-iskrittura qatt ma' tgħid, imma żviluppaw bosta tradizzjonijiet<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>. Skont waħda minn dawn l-istejjer id-deheb insteraq miż-żewġ ħallelin li wara issallbu ma' ġenb Ġesù. Skont oħra kien fdat lil <ref target="https://mt.wikipedia.org/wiki/Ġuga_l-Iskarjota">Ġuda</ref> li ħadu għalih.</p>
<p>Fil-Monasteru ta' San Pawl ta' <ref target="https://mt.wikipedia.org/wiki/Athos">Athos</ref> hemm kaxxa tad-deheb tas-seklu 15 li suppost fiha r-rigali tal-Maġi. Ingħatat lill-monasteru fis-seklu 15 minn Mara Branković, bint ir-re tas-Serbja Đurađ Branković, mart is-Sultan Ottoman Murat II u l-parrina ta' <ref target="https://mt.wikipedia.org/wiki/Mehmet_II">Mehmet II</ref> li rebaħ <ref target="https://mt.wikipedia.org/wiki/Kostantinopli">Kostantinopli</ref>. Jidher li kienu parti mir-relikwi tal-Palazz Mqaddes ta' Kostantinopli u jgħidu li kienu jintwerew hemm sas-seklu 4 AD. Wara t-terremot ta' Ateni fid-9 ta' Settembru 1999, intwerew temporanjament f'<ref target="https://mt.wikipedia.org/wiki/Ateni">Ateni</ref> biex tissaħħaħ il-fidi u jinġabru l-flus għall-vittmi tat-terremot.</p>
Il-pertinenza għall-Milied
<p>Din iż-żjara li ġeneralment tissejjaħ <hi rend="italic">iż-żjara tal-Maġi</hi> żgur ġrat bosta xhur wara t-twelid ta' <ref target="https://mt.wikipedia.org/wiki/Ġesù">Ġesù</ref>. Ix-xhieda għal din il-konklużjoni nistgħu insibuha fl-<ref target="https://mt.wikipedia.org/wiki/Evanġelju_ta'_Mattew">Evanġelju ta' Mattew</ref> fit-tieni kapitlu. <hi rend="bold">“Meta mbagħad daħlu d-dar u raw lit-tifel ma' ommu Marija, nxteħtu fl-art iqimuh;…” (Mattew 2:11)</hi> Meta niflu dan il-vers bir-reqqa nindunaw b'żewġ affarijiet, l-ewwel, Ġesù Kristu ma kienx tarbija meta żaruh il-Maġi imma tifel ta' xi sentejn. It-tieni, iż-żjara ma saritx fil-maqjel fejn twieled imma f'dar li kienu marru joqgħodu fiha Ġużeppi (<ref target="https://mt.wikipedia.org/wiki/San_Ġużepp">San Ġużepp</ref>) u <ref target="https://mt.wikipedia.org/wiki/Marija_(omm_Ġesù)">Marija (omm Ġesù)</ref> wara li Ġesù kien twieled f'maqjel. L-aqwa indikazzjoni li Ġesù kellu xi sentejn meta ġrat iż-żjara tinsab fil-vers 16 tat-tieni kapitlu tal-evanġelju ta' Mattew, li jgħid hekk, <hi rend="bold"> Erodi ….. nkorla bis-sħiħ, u bagħat joqtol f'Betlehem u fl-inħawi kollha tagħha lit-tfal subien kollha ta' minn sentejn 'l isfel, skond iż-żmien li sar jaf mingħand il-maġi. (Mattew 2:16)</hi> Nistgħu nassumu bla biża' li Erodi ma kienx jordna l-qerda tas-subien li kellhom sentejn jew inqas kieku l-Maġi kienu tawh x'jaħseb li t-tifel li kienu qegħdin ifittxu kien twieled xi ftit jiem qabel. Nistgħu niddeduċu mill-aħħar vers ta' Mattew 2:16 li Erodi kien induna li l-Maġi kienu telqu minn pajjiżhom fil-jum meta twieled Ġesù, meta raw il-kewkba u waslu Betlehem sentejn wara. <hi rend="bold">“Għax rajna l-kewkba tiegħu tielgħa, u ġejna nqimuh.” (Matthew 2:2)</hi></p>
L-oqbra
<figure><caption><hi rend="italic">Il-vjaġġ tal-Maġi</hi> (wiċċ) u <hi rend="italic">L-adorazzjoni tal-Maġi</hi> (ġemb) fuq châsse ta' enamel champlevé ta' <ref target="https://mt.wikipedia.org/wiki/Limoges">Limoges</ref>, ca 1200 (<ref target="https://mt.wikipedia.org/wiki/Musée_de_Cluny">Musée de Cluny</ref>, Pariġi)</caption></figure>
<p><ref target="https://mt.wikipedia.org/wiki/Marco_Polo">Marco Polo</ref> sostna li kienu wreh it-tliet oqbra tal-Maġi f'<ref target="https://mt.wikipedia.org/wiki/Saveh">Saveh</ref> fin-nofsinhar ta' <ref target="https://mt.wikipedia.org/wiki/Tehran">Tehran</ref> madwar l-1270:</p>
<p>Fil-Persja hemm il-belt ta' Saba, minn fejn telqu t-tliet Maġi u fejn huma midfuna fi tliet monumenti kbar u sbiħ, ħdejn xulxin. Fuqhom kien hemm binja kwadra miżmuma bil-kura. L-iġsma għadhom talikwali, bid-daqna u x-xagħar b'kollox<ref target="https://mt.wikipedia.org/wiki/Il-Paġna_prinċipali#cite_note-Polo_I-16">[16]</ref>.</p>
<p>Ir-relikwarju tat-tliet Maġi fil-Katidral ta' Kolonja, skont it-tradizzjoni, fih l-għadam tagħhom. Suppost skopriethom <ref target="https://mt.wikipedia.org/wiki/Santa_Liena">Santa Liena</ref> matul il-pellegrinaġġ famuż tagħha fil-<ref target="https://mt.wikipedia.org/wiki/Palestina">Palestina</ref> u l-Art Imqaddsa. Il-fdalijiet ħadithom fil-knisja ta' <ref target="https://mt.wikipedia.org/wiki/Haġja_Sofija">Haġja Sofija</ref> (Αγία Σοφία) f'<ref target="https://mt.wikipedia.org/wiki/Kostantinopli">Kostantinopli</ref>; imbagħad ħaduhom <ref target="https://mt.wikipedia.org/wiki/Milan">Milan</ref> (xi sorsi jgħidu li ħadhom l-isqof tal-belt, Ewstorġju I<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>), qabel ma ħadhom fejn qegħdin issa l-<ref target="https://mt.wikipedia.org/wiki/Imqaddes_Imperu_Ruman">Imqaddes Imperatur Ruman</ref> Frederiku I fl-1164 AD. Il-Milaniżi jiċċelebraw il-parti tagħhom fit-tradizzjoni billi jagħmlu parata bi lbies medjovali kull 6 ta' Jannar.
Insibu verżjoni ta' din l-istorja miktuba mill-kjeriku Johannes von Hildesheim fis-seklu 14, <hi rend="italic">Historia Trium Regum</hi> ("Storja tat-Tliet Rejiet"). Ir-rakkont ta' kif l-iġsma tagħhom ibbalżmati spiċċaw f'Kolonja, jibda bil-vjaġġ ta' Elena (Santa Liena), omm Kostantinu I, lejn Ġerusalemm fejn sabet is-salib ta' Kristu u relikwi oħra:</p>
<p>Ir-Reġina Elena… bdiet taħseb bis-serjetà fuq l-iġsma ta' dawn it-tliet slaten u lestiet ruħha, u kkumpanjata minn ħafna qaddejja, marret fl-Art ta' Ind… wara li kienet sabet l-iġsma ta' Melkjor, Baltasar, u Gaspar, ir-Reġina Elena poġġiethom f'senduq li żejnet b'għana kbira u ġabithom f'Kostantinopli... u qegħdithom fi knisja li hi msejħa Santa Sofija.</p>
Sinjifikat Reliġjuż
<p>Skont il-parti l-kbira tal-insara, il-Maġi kienu l-ewwel figuri reliġjużi li qimu 'l Kristu, u għal din ir-raġuni l-istorja tal-Maġi hi rispettata u popolari fost l-Insara. Iż-żjara tal-Maġi hi kkomemorata fil-knejjes Insara tal-Punent (imma mhux mill-Ortodossi tal-Lvant) bil-festa tal-Epifanija, is-6 ta' Jannar. L-Ortodossi tal-Lvant jiċċelebrawha fil-25 ta' Diċembru. Iż-żjara sikwit tissemma <hi rend="italic">L-adorazzjoni tal- Maġi</hi> fl-arti u letteratura nsara.</p>
<p>Minkejja li l-<ref target="https://mt.wikipedia.org/wiki/Koran">Koran</ref> ma jsemmix l-istorja tal-Maġi, din kienet magħrufa sewwa fost l-Għarab. L-enċiklopedista <ref target="https://mt.wikipedia.org/wiki/Muħammad_ibn_Ġarir_al-Tabari">al-Tabari</ref>, fil-kitba tiegħu fis-seklu 9, jagħti s-simboliżmu tas-soltu tar-rigali tal-Maġi. Al-Tabari jgħid li ħa din l-informazzjoni mill-kittieb tat-tard fis-seklu 7, Waħb ibn Munabbiħ<ref target="https://mt.wikipedia.org/wiki/Il-Paġna_prinċipali#cite_note-Munabbih-18">[18]</ref>.</p>
<p>Xi tradizzjonijiet reliġjużi jagħtu interpretazzjoni negattiva lill-Maġi. Ix-<ref target="https://mt.wikipedia.org/wiki/Xhieda_ta'_Jeħova">Xhieda ta' Jeħova</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref> ma jqisux il-wasla tal-Maġi bħala xi ħaġa li għandha tiġi ċċelebrata, imma minflok jemfasizzaw il-kundanna mill-<ref target="https://mt.wikipedia.org/wiki/Bibbja">Bibbja</ref> tas-seħer u l-astroloġija f'testi bħad-<ref target="https://mt.wikipedia.org/wiki/Dewteronomju">Dewteronomju</ref> 18:10–11, <ref target="https://mt.wikipedia.org/wiki/Levitiku">Levitiku</ref> 19:26, u <ref target="https://mt.wikipedia.org/wiki/Iżaija">Iżaija</ref> 47:13–14. Dawn jgħidu li l-fatt l-kewkba li raw il-Maġi waslithom l-ewwel għand l-għadu ta' Ġesù li kien lest biex joqtlu, u mbagħad għal fejn kien hemm it-tifel ma jagħmilx sens bħala ġrajja li ġejja minn Alla<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>.</p>
It-tradizzjonijiet tal-Epifanija
<list type="unordered"><item>Il-festi li jiċċelebraw il-miġja tal-Maġi tradizzjonalment jagħrfu d-differenza bejn id-data tal-wasla tagħhom u data tat-twelid ta' Ġesù. Ir-rakkont ta' Mattew ma jgħidilniex li l-Maġi kienu hemm fil-lejl tat-twelid, anzi jgħid li waslu xi żmien <hi rend="italic">wara</hi> li twieled Ġesù u l-Maġi 'l Erodi tawh x'jaħseb li Ġesù kellu xi sena.</item></list>
<figure><caption>Is-slaten Maġi jilqgħu it-tfal f'ċentu kummerċjali fi Spanja. (L-ittri bit-talbiet għar-rigali jitħallew fil-kaxxa tal-ittri fuq ix-xellug.)</caption></figure>
<list type="unordered"><item>L-Insara tal-Punent jiċċelebraw il-festa tal-Maġi fl-<ref target="https://mt.wikipedia.org/wiki/Epifanija_(festa)">Epifanija</ref>, is-6 ta' Jannar, it-tnax il-jum wara l-Milied. Din hi festa importanti l-iżjed fil-pajjiżi fejn jitkellmu l-<ref target="https://mt.wikipedia.org/wiki/Spanjol">Ispanjol</ref>. F'dawn il-pajjiżi, it-tliet slaten (<hi rend="italic">Sp. "los Reyes Magos de Oriente"</hi>, jew "Los Tres Reyes Magos") jirċievu ittri mit-tfal li fihom dawn jgħidulhom x'jixtiequ bħala rigali u l-Maġi u jġibulhom dawn ir-rigali fil-għaxija lejliet l-Epifanija. Fi <ref target="https://mt.wikipedia.org/wiki/Spanja">Spanja</ref>, kull wieħed mill-maġi suppost jirrappreżenta kontinent differenti, l-Ewropa (Kaspar), l-Asja (Melkjor) u l-Afrika (Baltasar). Skont it-tradizzjoni, il-Maġi jiġu mill-<ref target="https://mt.wikipedia.org/wiki/Orjent">Orjent</ref> fuq l-<ref target="https://mt.wikipedia.org/wiki/Ġemal">iġmla</ref> tagħhom biex iżuru d-djar tat-tfal kollha matul lejl wieħed. F'xi postijiet it-tfal iħejjulhom xi ħaġa x'jixorbu u xi ikel u xorb għall-iġmla, għaliex dawn jieklu f'dak il-lejl biss fis-sena kollha.</item></list>
<list type="unordered"><item>Il-bliet Spanjoli jorganizzaw kavalkati (cabalgatas) fil-għaxija li fihom is-<hi rend="italic">slaten</hi> u l-<hi rend="italic">qaddejja</hi> jgħaddu mit-toroq u jitfgħu il-ħelu lit-tfal u l-ġenituri tagħhom li jkunu qegħdin jaraw il-parata. Il-<hi rend="italic">kavalkata tat-tliet slaten</hi> ta' <ref target="https://mt.wikipedia.org/wiki/Alcoi">Alcoi</ref> jgħidu li hi l-eqdem fid-dinja; dawk li jirrappreżentaw il-Maġi jgħaddu qalb il-folla u jagħtu r-rigali lit-tfal dak il-ħin stess.</item></list>
<figure><caption><hi rend="italic">Sternsinger</hi> fi <ref target="https://mt.wikipedia.org/wiki/Vjenna">Vjenna</ref>, l-<ref target="https://mt.wikipedia.org/wiki/Awstrija">Awstrija</ref>.</caption></figure>
<list type="unordered"><item>Hemm tradizzjoni fil-parti l-kbira tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> li jiktbu l-ittri inizjali tal-ismijiet tat-tliet Maġi fuq il-bieb ewlieni tad-dar biex iġibu l-barka fuq dawk li jgħixu fiha għas-Sena l-Ġdida. Pereżempju, 20 + C + M + B + 10. L-inizjali jirrappreżentaw ukoll il-kliem "Christus mansionem benedicat" (Kristu jbierek din id-Dar). Fil-partijiet Kattoliċi tal-Ġermanja u l-Awstrija dan jagħmluh <hi rend="italic">Sternsinger</hi> (kantanti stilel), tfal libsin ta' Maġi, iżommu stilla f'idejhom. Talli jiktbu dawn l-ittri, jagħtuhom il-flus għal proġetti tal-karità.</item></list>
<list type="unordered"><item>Fi <ref target="https://mt.wikipedia.org/wiki/Franza">Franza</ref> u l-Belġju, il-festa għandha tradizzjoni specjali: fil-familja jagħmlu kejk b'figura żgħira tal-bambin Ġesù, imsejħa l-fula. Min isib il-"fula" jiġi "nkoronat" re għall-bqija tal-jum u jilbes kuruna tal-kartun. L-użanza jsibuha <hi rend="italic">tirer les Rois</hi>: it-tlugħ tas-slaten. X'imdaqqiet tintgħażel ukoll reġina.</item></list>
<list type="unordered"><item>Din it-tradizzjoni tinstab ukoll <ref target="https://mt.wikipedia.org/wiki/Spanja">Spanja</ref>, imma b'differenza żgħira; minflok il-kejk, f'dal-każ jużaw qagħqa jew <hi rend="italic">Roscón de Reyes</hi>, li s-soltu tinxtara mhux tinħema d-dar, u jkun fiha figura żgħira tal-bambin Ġesù u fula niexfa. Min isib il-bambin jiġi nkurunat waqt li min isib il-fula jkollu jħallas għall-qagħqa.</item></list>
<list type="unordered"><item>Fil-<ref target="https://mt.wikipedia.org/wiki/Messiku">Messiku</ref> jagħmlu l-istess qagħqa jew <hi rend="italic">Rosca de Reyes</hi> (Kings Bagel or Thread), li jkun fiha figura tal-bambin Ġesù. Min isib il-bambin jieħdu l-knisja tal-post u jixtri t-<hi rend="italic">tamales</hi> għall-festa tal-<hi rend="italic">Gandlora</hi> fit-tieni ta' Frar, li l-festa tal-preżentazzjoni ta' Ġesù fit-tempju.</item></list>
<list type="unordered"><item>F'Puerto Rico t-tfal iqegħdu l-ħaxix f'kaxxa taħt is-sodda lejliet l-Epifanija għall-iġmla tal-Maġi.</item></list>
L-adorazzjoni tal-Maġi fil-pittura u r-rilievi
<p>Fl-iżjed xbihat bikrija, il-Maġi jidhru bi lbies Persjan, libsin il-qliezet u brieret Friġjani, is-soltu fil-profil, javvanzaw wieħed wara l-ieħor u jżommu r-riġali quddiemhom. Dawn ix-xbihat jużaw il-poża, meħuda mill-Antikità tat-Tard, tal-barbari qegħdin iċedu għall-Imperatur u joffrulu girlandi tad-deheb u l-poża ta' nies iġibu t-tribut, minn diversi kulturi Mediterranji li jmorru lura ħafna sekli. L-iżjed bikrija huma l-pitturi tal-<ref target="https://mt.wikipedia.org/wiki/Katakombi">Katakombi</ref> u rilievi fuq <ref target="https://mt.wikipedia.org/wiki/Sarkofagu">sarkofagi</ref> tar-raba' seklu. Il-kuruni dehru għall-ewwel darba fis-seklu 10, l-iżjed fil-Punent, fejn l-ilbies issa tilef ix-xaħta Orjentali tiegħu kważi fil-każi kollha<ref target="https://mt.wikipedia.org/wiki/Il-Paġna_prinċipali#cite_note-S-21">[21]</ref>.
Xbihat Biżantini tat-tard sikwit juru kaxxi ċilindiċi żgħar li m'hemmx qbil fuq it-tifsira tagħhom. Is-soltu sa dan iż-żmien il-Maġi kienu jintwerew tal-istess età imma mbagħad bdiet dieħla l-idea li jirrapreżentaw it-tliet etajiet tal-bniedem: eżempju mill-isbaħ ta' dan jinsab fir-riliev fuq il-faċċata tal-katidral ta' <ref target="https://mt.wikipedia.org/wiki/Orvieto">Orvieto</ref>. Din ix-xena kienet waħda minn dawk li dejjem jidhru fiċ-<hi rend="italic"><ref target="https://mt.wikipedia.org/wiki/Ċiklu_Marjan">Ċiklu Marjan</ref></hi> kif ukoll fiċ-ċiklu tal-<hi rend="italic"><ref target="https://mt.wikipedia.org/wiki/Ħajja_ta'_Kristu">Ħajja ta' Kristu</ref></hi>.</p>
<p>Xi drabi fis-seklu 12, u spiss ħafna fl-Ewropa ta' Fuq mis-seklu 15 'l hawn, il-Maġi saru jirrappreżentaw it-tliet kontinenti tad-dinja magħrufa dak iż-żmien: iż-żagħżugħ Baltasar is-soltu juruh bħala Afrikan jew Għarbi, ix-xiħ Kaspar jagħtuh fattizzi Orjentali jew, iżjed spiss ilbies Orjentali, Melkjor jirrappreżenta l-Ewropa u l-<ref target="https://mt.wikipedia.org/wiki/Età_medja">età medja</ref>. Mis-seklu 14 'l hawn il-Maġi jidhru kkumpanjati minn ħafna nies, ir-rigali qegħdin f'kaxxi tad-deheb b'lavuri spettakulari u żdied it-tiżjin fi lbies il-Maġi<ref target="https://mt.wikipedia.org/wiki/Il-Paġna_prinċipali#cite_note-S-21">[21]</ref>. Sa meta wasal I-seklu 15, l-adorazzjoni tal-Maġi spiss saret biċċa bravura li fiha l-artista juri s-sengħa tiegħu fit-tpinġija ta' xeni kompless u ffullati bin-nies, żwiemel u iġmla, imma juru wkoll id diversi tessuti bħal ħarir, pelliċji, ġojjelli u d-deheb tas-slaten meta jidhru kontra l-injam tal-istalla, it-tiben tal-maxtura ta' Ġesù u l-ilbies ħarex ta' Ġużeppi u r-rgħajja . </p>
<p>Ix-xena sikwit ikun fiha wkoll taħlita sewwa ta' annimali: is-soltu jkun hemm il-ħmara u l-baqra tax-xena tat-twelid ta' Kristu, imma jkun hemm ukoll żwiemel, iġmla, klieb u isqra tar-rejiet u ta' dawk ta' magħhom, u annimali oħra bħal għasafar fuq it-travi tal-istalla. Mis-seklu 15 'l hawn, l-Adorazzjoni tal-Maġi hi sikwit ikkombinata mal-Adorazzjoni tar-rgħajja mir-rakkont tal-<ref target="https://mt.wikipedia.org/wiki/Evanġelju_skont_Luqa">evanġelju skont Luqa</ref> (2:8-20), opportunità biex ikun hemm iżjed diversità ta' nies u annimali flimkien; f'xi kompożizzjonijiet (<ref target="https://mt.wikipedia.org/wiki/Triptiku">triptiċi</ref> pereżempju), iż-żewġ xeni huma mqegħda f'kull naħa tax-xena ċentrali, li s-soltu tkun it-twelid ta' Kristu, biex ikun hemm kuntrast bejniethom.</p>
<p>L-utilità tas-suġġett għall-Knisja u r-Rejiet u l-isfida għas-sengħa tal-pittur li tipprovdi għamlu l-Adorazzjoni tal-Maġi suġġett popolari ħafna fl-arti Nisranija, l-iżjed fil-pittura imma wkoll fl-iskultura.</p>
<p>Hawn taħt nagħtu ftit eżempji mill-mijiet ta' pitturi u rilievi li jirrappreżentaw l-adorazzjoni tal-Maġi.</p>
<list type="unordered">
<item><ref target="https://mt.wikipedia.org/wiki/Knisja_ta'_Saint-Thiébaut,_Thann">Knisja ta' Saint-Thiébaut, Thann</ref>, madwar l-1400</item>
<item><ref target="https://mt.wikipedia.org/wiki/Rembrandt">Rembrandt</ref>, 1632</item>
<item><ref target="https://mt.wikipedia.org/wiki/Rubens">Rubens</ref>, 1634</item>
<item><ref target="https://mt.wikipedia.org/wiki/Botticelli">Botticelli</ref>, 1475</item>
<item><ref target="https://mt.wikipedia.org/wiki/Bartolomé_Estéban_Murillo">Murillo</ref>, Seklu 17</item>
<item><ref target="https://mt.wikipedia.org/wiki/Gentile_da_Fabriano">Gentile da Fabriano</ref>, 1423</item>
<item><ref target="https://mt.wikipedia.org/wiki/Simone_Peterzano">Simone Peterzano</ref>, Seklu 16</item>
<item><ref target="https://mt.wikipedia.org/wiki/Jacopo_da_Ponte">Jacopo da Ponte</ref>, 1563-1564</item>
<item><ref target="https://mt.wikipedia.org/wiki/Diego_Velázquez">Diego Velázquez</ref>, 1619</item>
<item><ref target="https://mt.wikipedia.org/wiki/Rubens">Rubens</ref>, Seklu 17</item>
<item><ref target="https://mt.wikipedia.org/wiki/Dirk_Bouts">Dirk Bouts</ref> Seklu 15</item>
<item><ref target="https://mt.wikipedia.org/wiki/Fra_Angelico">Fra Angelico</ref> u <ref target="https://mt.wikipedia.org/wiki/Filippo_Lippi">Filippo Lippi</ref> Seklu 15</item>
<item>Andrea della Robbia, 1435-1525,<ref target="https://mt.wikipedia.org/wiki/Victoria_and_Albert_Museum">Victoria and Albert Museum</ref> Londra</item>
<item>Leonardo da Vinci, Uffizi, Firenze</item>
</list>


Ħoloq esterni

<list type="unordered"><item><hi rend="italic">Ingliż</hi>  Mark Rose, "The Three Kings &amp; the Star"</item>
<item><hi rend="italic">Ingliż</hi>  Ġwanni minn Hildesheim, "History of the three Kings" L-istorja tat-tliet slaten tradotta għall-Ingliż modern minn da H. S. Morris</item>
<item><hi rend="italic">Ingliż</hi>  Caroline Stone, "We Three Kings of Orient Were"</item></list>
</text></body></html>