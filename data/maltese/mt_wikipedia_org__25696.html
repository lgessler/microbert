<html><body><text id="wikipedia_mt_wikipedia_org__25696.html" ns="0" revid="261780" sourceurl="https://mt.wikipedia.org/wiki/Rewwixta_tal-Qassisin" title="Rewwixta tal-Qassisin" type="wikipedia">Rewwixta tal-Qassisin<figure><caption>Id-daħla tal-Forti Sant’Iermu fil-Belt Valletta</caption></figure>
<p>Ir-<hi rend="bold">Rewwixta tal-Qassisin</hi>, magħrufa wkoll bħala r-<hi rend="bold">Ribelljoni tal-Maltin tal-1775</hi> jew ir-<hi rend="bold">Ribelljoni ta’ Settembru 1775</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, kienet rewwixta mmexxija mill-kleru ta’ <ref target="https://mt.wikipedia.org/wiki/Malta">Malta</ref> kontra l-<ref target="https://mt.wikipedia.org/wiki/Ordni_ta’_San_Ġwann">Ordni ta’ San Ġwann</ref>, li kellha s-sovranità fuq il-Gżejjer Maltin. Ir-rewwixta seħħet fit-8 ta’ Settembru 1775, iżda l-Ordni sfaxxata fix-xejn fi ftit sigħat. Ir-ribelli nqabdu u wħud ġew ġustizzjati, eżiljati jew mitfugħa l-ħabs.</p>
Sfond
<p>Il-kawżi tar-rewwixta jmorru lura għall-1773, meta <ref target="https://mt.wikipedia.org/wiki/Francisco_Ximenes_de_Texada">Francisco Ximenes de Texada</ref> ġie elett Gran Mastru wara l-mewta ta’ <ref target="https://mt.wikipedia.org/wiki/Manuel_Pinto_da_Fonseca">Manuel Pinto da Fonseca</ref>. Malli ġie elett, Ximenes sab li s-senduq tat-Teżor kien tbattal mhux ħażin, u għaldaqstant daħħal miżuri ta’ awsterità, fosthom it-tnaqqis tal-infiq u ż-żieda tal-prezz tal-<ref target="https://mt.wikipedia.org/wiki/Qamħirrum">qamħirrum</ref>. B’hekk il-poplu Malti u <ref target="https://mt.wikipedia.org/wiki/Għawdex">Għawdxi</ref> ħadu fuq demm id-dars, u mhux biss il-popolin iżda anke l-kleru kien tal-istess fehma.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>
Ximenes ħareġ editt li jipprojbixxi l-<ref target="https://mt.wikipedia.org/wiki/Kaċċa">kaċċa</ref> tal-<ref target="https://mt.wikipedia.org/wiki/Liebru">liebri</ref> (jew iktar speċifikament tal-<ref target="https://mt.wikipedia.org/wiki/Fenek_Ewropew">fenek tax-xiber</ref>) mill-popolin<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, sabiex il-kaċċa tkun irriżervata għall-elit tas-soċjetà.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-projbizzjoni ġiet opposta mill-Isqof <ref target="https://mt.wikipedia.org/wiki/Giovanni_Carmine_Pellerano">Giovanni Carmine Pellerano</ref> u mill-kleru. Xi avvenimenti oħra komplew iżidu t-tensjoni bejn il-kleru u l-Ordni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Rewwixta
<p>Minħabba t-tensjoni li kienet inġemgħet bejn l-Ordni u l-kleru, u l-opinjoni pubblika negattiva rigward Ximenes, xi qassisin immexxija minn Dun <ref target="https://mt.wikipedia.org/wiki/Gaetano_Mannarino">Gaetano Mannarino</ref> bdew jikkonfoffaw kontra l-Ordni. Huma għażla t-8 ta’ Settembru bħala l-jum tar-ribelljoni, meta l-bastimenti tal-Ordni kienu qegħdin fuq il-baħar mal-Flotta Navali <ref target="https://mt.wikipedia.org/wiki/Spanja">Spanjola</ref> u l-<ref target="https://mt.wikipedia.org/wiki/Valletta">Belt Valletta</ref> ma kinitx difiża sew. 28 membru tal-kleru u għadd iktar ta’ individwi mill-popolin kienu involuti fl-ippjanar tar-rewwixta.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref></p>
<figure><caption>Il-fortifikazzjoni magħrufa bħala l-Kavallier ta’ San Ġakbu fil-Belt Valletta</caption></figure>
<p>Fit-8 ta’ Settembru 1775, jum ir-rewwixta, tfaċċaw biss 18 mit-28 membru tal-kleru. Minkejja dan, Mannarino xorta waħda ddeċieda li jkompli bir-rewwixta. Grupp ta’ 13-il ruħ ħadu f’idejhom il-<ref target="https://mt.wikipedia.org/wiki/Forti_Sant’Iermu">Forti Sant’Iermu</ref> fit-Tramuntana tal-Belt Valletta, filwaqt li l-bqija tar-ribelli ħatfu l-<ref target="https://mt.wikipedia.org/wiki/Fortifikazzjonijiet_ta'_Żmien_il-Kavallieri_f'Malta">fortifikazzjoni</ref> magħrufa bħala l-<ref target="https://mt.wikipedia.org/wiki/Kavallier_ta’_San_Ġakbu">Kavallier ta’ San Ġakbu</ref> fuq in-naħa l-oħra tal-belt. Fiż-żewġ każijiet, il-bandiera tal-Ordni ġiet imniżżla u minflok ittellgħet il-bandalora ta’ <ref target="https://mt.wikipedia.org/wiki/Pawlu_l-Appostlu">San Pawl</ref>.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref>
Meta faqqgħet ir-rewwixta, Ximenes laqqa’ l-Kunsill tal-Istat biex jara kif itemm ir-rewwixta. Il-Kunsill bagħat lill-Vikarju Ġenerali biex jitkexxef x’kienu t-talbiet tar-ribelli, li qablu li jinnegozjaw. Madankollu, kien hemm mument meta heddew li jisplodu l-maħżen tal-porvli tal-Forti Sant’Iermu, li kien jikkawża ħsarat estensivi lill-forti u lill-fortifikazzjonijiet tal-belt. Minħabba f’hekk, l-Ordni ddeċidiet li terġa’ tikseb il-kontroll tal-fortifikazzjonijiet okkupati bil-forza. Il-Forti Sant’Iermu reġa’ għadda taħt il-kontroll tal-Ordni wara skambju qasir ta’ tiri bl-armi tan-nar, filwaqt li l-Kavallier ta’ San Ġakbu ġie ċedut ftit wara. Mit-18-il qassis li kienu involuti fir-rewwixta, 12 biss baqgħu jissieltu sal-aħħar.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Wara r-rewwixta
<p>Wara li ċedew, ir-ribelli ntefgħu l-ħabs fil-Forti Sant’Iermu. L-ewwel proċessi quddiem il-liġi saru f’Ottubru 1775 u komplew wara l-<ref target="https://mt.wikipedia.org/wiki/Mewt">mewt</ref> ta’ Ximenes fl-4 ta’ Novembru. Tlieta mir-ribelli ġew ġustizzjati, filwaqt li l-oħrajn intefgħu l-ħabs, ġew eżiljati jew inħelsu.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>
Il-mexxej tar-rewwixta Mannarino kien wieħed minn dawk li ngħata sentenza ta’ ħabs għall-għomor. Eventwalment inħeles flimkien ma’ priġunieri politiċi oħra, wara iktar minn għoxrin sena ħabs, meta <ref target="https://mt.wikipedia.org/wiki/Malta_taħt_il-Franċiżi">Malta kienet taħt il-Franċiżi</ref> fl-1798. Mannarino miet fl-1814 meta kellu 81 sena.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
</text></body></html>