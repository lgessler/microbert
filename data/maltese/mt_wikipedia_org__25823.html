<html><body><text id="wikipedia_mt_wikipedia_org__25823.html" ns="0" revid="262022" sourceurl="https://mt.wikipedia.org/wiki/Johann_Strauss_I" title="Johann Strauss I" type="wikipedia">Johann Strauss I
<p><hi rend="bold">Johann Strauss I</hi> magħruf ukoll bħala <hi rend="bold">Johann Baptist Strauss</hi>, <hi rend="bold">Johann Strauss Sr.</hi>, <hi rend="bold">il-Kbir</hi>, <hi rend="bold">il-Missier</hi> (bil-Ġermaniż: <hi rend="italic">Johann Baptist Strauß, Johann Strauss (Vater)</hi>; 14 ta' Marzu 1804 - 25 ta' Settembru 1849) kien kompożitur romantiku Awstrijak. Huwa kien famuż għall-<ref target="https://mt.wikipedia.org/wiki/Waltz">valzi</ref> tiegħu, li popolarizza flimkien ma' Joseph Lanner, u b'hekk stabbilixxa l-pedamenti għal uliedu biex ikomplu d-dinastija mużikali tiegħu. Huwa magħruf l-iktar għall-kompożizzjoni tiegħu tal-<ref target="https://mt.wikipedia.org/wiki/Radetzky_March">Marċ Radetzky</ref> (imsemmi għal <ref target="https://mt.wikipedia.org/wiki/Joseph_Radetzky_von_Radetz">Joseph Radetzky von Radetz</ref>).</p>
Ħajja u xogħol
<p>Strauss twieled f'Leopoldstadt (issa fi <ref target="https://mt.wikipedia.org/wiki/Vjenna">Vjenna</ref>). Il-ġenituri tiegħu, <ref target="https://mt.wikipedia.org/wiki/Franz_Borgias_Strauss">Franz Borgias Strauss</ref> (10 ta' Ottubru 1764 - 5 ta' April 1816) u Barbara Dollmann (3 ta' Diċembru 1770 - 28 ta' Awissu 1811), kienu lukandiera (<hi rend="italic">Zum heiligen Florian</hi>). Huwa trabba bħala <ref target="https://mt.wikipedia.org/wiki/Knisja_Kattolika">Kattoliku Ruman</ref> minn twelidu.</p>
<p>Ommu mietet b'deni persistenti meta kellu seba' snin. Ħames snin wara, għereq missieru, possibilment b'każ ta' suwiċidju, fix-xmara <ref target="https://mt.wikipedia.org/wiki/Danubju">Danubju.</ref> Il-gwardjan ta' Strauss, il-<ref target="https://mt.wikipedia.org/wiki/Ħajjat">ħajjat</ref> Anton Müller, daħħlu apprendist tal-legatur tal-kotba, Johann Lichtscheidl; Strauss ħa lezzjonijiet tal-vjolin u l-vjola fl-istess waqt li kien fl-apprendistat tiegħu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Kuntrarjament għal storja li rrakkonta aktar tard ibnu Johann II, Strauss temm b'suċċess l-apprendistat tiegħu ta' legatur fl-1822. Huwa studja l-mużika wkoll ma' Johann Polischansky matul l-apprendistat tiegħu u eventwalment irnexxielu jassigura post f'orkestra lokali, immexxija minn Michael Pamer. Strauss ħalla l-orkestra biex jingħaqad ma' kwartett tal-kordi popolari magħruf bħala l-<hi rend="italic">Lanner Quartet</hi>, iffurmat mir-rivali tiegħu Joseph Lanner u l-aħwa Drahanek, Karl u Johann. Dan il-kwartett tal-kordi, li kien idoqq <ref target="https://mt.wikipedia.org/wiki/Waltz_Vjenniż">Valzi Vjenniżi</ref> u mużika taż-żfin tar-raħħala Ġermaniżi, espanda f'orkestra żgħira tal-kordi fl-1824. </p>
<p>Strauss sar viċi direttur tal-orkestra biex jassisti lil Lanner fil-kummissjonijiet wara li l-orkestra kisbet ċertu popolarità matul il-<ref target="https://mt.wikipedia.org/wiki/Karnival">Fasching</ref> tal-1824. Huwa ma damx ma tpoġġa fil-kmand tat-tieni orkestra iżgħar li ġiet iffurmata bħala riżultat tas-suċċess tal-orkestra ewlenija. Fl-1825, huwa ddeċieda li jifforma l-banda tiegħu stess u beda jikteb il-mużika (l-aktar, mużika taż-żfin) biex idoqqha wara li ntebaħ li possibbilment jista' jikseb suċċess bħal Lanner u jindirizza l-problemi finanzjarji li kellu. B'hekk, huwa għamel lil Lanner rivali serju anke jekk ir-rivalità ta' bejniethom ma kinetx ostili u l-kompetizzjoni mużikali ta' bejniethom kienet produttiva ħafna għall-iżvilupp tal-valz kif ukoll għal mużika oħra taż-żfin fi Vjenna.</p>
<p>Strauss ma damx ma sar wieħed mill-iktar kompożituri taż-żfin magħrufa u maħbuba fi Vjenna. Matul il-karnival tal-1826, Strauss beda sensiela twila ta' trijonfi meta introduċa l-banda tiegħu lill-pubbliku ta' Vjenna fix-Schwan fis-subborg ta' Roßau fejn it-Täuberln-Walzer (Op. 1) mill-ewwel kisbu fama sostanzjali. Mal-banda tiegħu, huwa dar il-<ref target="https://mt.wikipedia.org/wiki/Ġermanja">Ġermanja</ref>, l-<ref target="https://mt.wikipedia.org/wiki/Pajjiżi_l-Baxxi">Olanda</ref>, il-<ref target="https://mt.wikipedia.org/wiki/Belġju">Belġju</ref> u l-<ref target="https://mt.wikipedia.org/wiki/Gran_Brittanja">Gran Brittanja</ref>. Eventwalment din l-Orkestra ta' Strauss għaddiet f'idejn uliedu sakemm ġiet xolta minn Eduard Strauss fl-1901.</p>
<p>Waqt żjara fi Franza fl-1837 huwa sema' l-<ref target="https://mt.wikipedia.org/wiki/Kwadrilja">kwadrilja</ref> u beda jikkomponi f'din l-forma huwa wkoll. B'hekk daħħal dan l-istil ta' żfin fl-<ref target="https://mt.wikipedia.org/wiki/Awstrija">Awstrija</ref> waqt il-Fasching tal-1840, fejn kiseb popolarità kbira. Kien dan il-vjaġġ innifsu (fl-1837) li wera l-popolarità ta’ Strauss ma’ udjenzi minn sfondi soċjali differenti u dan wasslu għall-pjan ambizzjuż biex idoqq il-mużika tiegħu fl-Ingilterra waqt l-inkurunazzjoni tar-<ref target="https://mt.wikipedia.org/wiki/Queen_Victoria">Reġina Victoria</ref> fl-1838. Strauss adatta wkoll diversi melodiji popolari ta' żmienu u integrahom fix-xogħlijiet tiegħu biex jappella għal udjenza usa', kif jidher fil-inkorporazzjoni tal-overture mill-<hi rend="italic">Oberon</hi> fil-valz bikri tiegħu "Wiener Carneval", Op. 3, u wkoll l-innu nazzjonali Franċiż "<ref target="https://mt.wikipedia.org/wiki/La_Marseillaise">La Marseillaise</ref>" fil-"Paris-Walzer" tiegħu, Op. 101.</p>
<figure><caption> Johann Strauss I, 1837</caption></figure>
<p>Strauss iżżewweġ lil Maria Anna Streim fl-1825 fil-Knisja Parrokkjali Kattolika Lichtental fi Vjenna. Iż-żwieġ kien relattivament infeliċi minħabba l-assenzi mtawla tiegħu kkawżati mill-vjaġġi frekwenti barra l-pajjiż, li wasslu għal bruda gradwali bejniethom. Huma kellhom sebat itfal: <ref target="https://mt.wikipedia.org/wiki/Johann_Strauss_II">Johann</ref> (imwieled fl-1825), <ref target="https://mt.wikipedia.org/wiki/Josef_Strauss">Josef</ref> (imwieled fl-1827), Anna (imwielda fl-1829), Therese (imwielda fl-1831), Ferdinand (imwieled fl-1834 u għex biss għaxar xhur) u <ref target="https://mt.wikipedia.org/wiki/Eduard_Strauss">Eduard</ref> (imwieled fl-1835). L-ewwel tifel ta' Eduard kien <ref target="https://mt.wikipedia.org/wiki/Johann_Strauss_III">Johann Strauss III</ref>.</p>
<p>Sal-1834 Strauss kellu sieħba ġdida, Emilie Trampusch, li magħha kellu tmint<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> itfal. Meta Strauss irrikonoxxa bil-miftuħ il-paternità tiegħu ta’ tifla mwielda minn Emilie fl-1844, Maria Anna applikat għad-divorzju. Bit-tmiem taż-żwieġ, Anna Strauss iddeċidiet li tkompli l-karriera mużikali ta' Johann Strauss II, li jippermettilu jiżviluppa l-ħiliet tiegħu bħala kompożitur, kontra x-xewqa ta' missieru.</p>
<p>Minkejja problemi tal-familja, Strauss il-Missier kompla jivvjaġġa regolarment u jikteb biċċiet mużikali ġodda għal bosta organizzazzjonijiet tal-karità. Il-valzi tiegħu ġew żviluppati gradwalment minn żfin rustiku tal-bdiewa f'dak li biż-żmien sar rikonoxxut bħala l-<ref target="https://mt.wikipedia.org/wiki/Valz_Vjenniż">Valz Vjenniż</ref>. </p>
<p>Filwaqt li ma kellux talent mużikali prolifiku daqs dak ta’ ibnu l-kbir, u lanqas sens ta’ negozju daqstant għaqli, Strauss il-Kbir kien fost numru żgħir ta’ kompożituri tal-valzi bikrin flimkien ma’ Joseph Lanner. Huma taw spinta lill-bejgħ tal-mużika tagħhom - li ppermetta lid-dilettanti tal-mużika jsiru jafu aktar dawk il-biċċiet mużikali. Waqt id-dehriet tiegħu fis-Sala tal-Balli Sperl fi Vjenna, fejn stabbilixxa ismu, huwa daħħal il-kunċett ta' ħlas fiss għad-dħul, mingħand l-udjenza tas-Sala tal-Balli minflok il-prattika preċedenti li jdawwar plattina għall-ġbir, fejn id-dħul kien jiddependi fuq ir-rieda tajba tal-udjenza.</p>
<figure><caption> Il-qabar ta' Johann Strauss I, Zentralfriedhof, Vjenna, l-Awstrija</caption></figure>
<p>Johann Strauss II spiss kien idoqq ix-xogħlijiet ta’ missieru u ddikjara bil-miftuħ l-ammirazzjoni tiegħu lejhom, għalkemm ma kienx sigriet għall-Vjenniżi li r-rivalità tagħhom kienet intensa, xi ħaġa li gazzetti ta' dak iż-żmien ukoll kienu jqanqlu. Johann Strauss I innifsu rrifjuta li jerġa' jdoqq fil-Casino ta' Dommayer, li offra lil ibnu d-debutt tiegħu bħala direttur tal-orkestra. Għalkemm huwa avvanza fil-karriera aktar minn ibnu matul ħajtu, Strauss II kiseb suċċess akbar f'dik li hija popolarità fir-repertorju klassiku fis-snin ta' wara. Fl-1846, Johann Strauss I ingħata t-titlu onorarju ta' <hi rend="italic">KK Hofballmusikdirektor</hi> (Direttur tal-Mużika għall-Balli tal-Qorti Imperjali u Rjali) mill-Imperatur <ref target="https://mt.wikipedia.org/wiki/Ferdinand_I_tal-Awstrija">Ferdinand I.</ref></p>
Mewt u legat
<p>Strauss miet fi Vjenna fil-25 ta' Settembru 1849 ta' 45 sena bl-<ref target="https://mt.wikipedia.org/wiki/Skarlatina">iskarlatina</ref> li qabditu minn wieħed mit-tfal illeġittimi tiegħu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Huwa ġie midfun fiċ-ċimiterju ta' Döblinger ħdejn il-ħabib tiegħu Joseph Lanner. Fl-1904, il-fdalijiet tagħhom ġew trasferiti għall-oqbra tal-unur fiż-<ref target="https://mt.wikipedia.org/wiki/Ċimiterju_Ċentrali_ta'_Vjenna">Zentralfriedhof</ref>. L-eks ċimiterju ta’ Döbling issa huwa Strauss-Lanner Park. </p>
<p><ref target="https://mt.wikipedia.org/wiki/Hector_Berlioz">Hector Berlioz</ref> ta ġieħ lill-"Missier il-Valtz Vjenniż" meta qal li "Vjenna mingħajr Strauss hija bħall-Awstrija mingħajr id-Danubju".</p>
<p><ref target="https://mt.wikipedia.org/wiki/Nita_Strauss">Nita Strauss</ref>, kitarrista ma' <ref target="https://mt.wikipedia.org/wiki/Alice_Cooper">Alice Cooper</ref> u oħrajn, hija dixxendenta ta' Johann Strauss.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Xogħlijiet
Valzi
<figure><caption> Qoxra ta' <hi rend="italic">Loreley-Rhein-Klänge</hi> .</caption></figure>
<list type="unordered"><item>Täuberln-Walzer, Op. 1 <hi rend="italic">Ħamiem Żgħir</hi> (1827)</item>
<item>Döblinger Réunion-Walzer, Op. 2 <hi rend="italic">Dobling Reunion Waltz</hi></item>
<item>Wiener Carneval, Op. 3 <hi rend="italic">Karnival Vjenniż</hi> (1828)</item>
<item>Kettenbrücke-Walzer, Op. 4 <hi rend="italic">Pont Sospiż</hi> (1828)</item>
<item>Gesellschafts-Walzer, Op. 5 <hi rend="italic">Waltz tal-Assoċjazzjoni</hi></item>
<item>Wiener Launen-Walzer, Op. 6 <hi rend="italic">Vienna Fancy Waltz</hi></item>
<item>Tivoli-Rutsch Walzer, Op. 39 <hi rend="italic">Tivoli-Slide</hi> (1830)</item>
<item>Das Leben ein Tanz oder Der Tanz ein Leben! Walzer, Op. 49 Il-Ħ<hi rend="italic">ajja Hija Żfin</hi></item>
<item>Elisabethen-Walzer, Op. 71</item>
<item>Philomelen-Walzer, Op. 82</item>
<item>Paris-Walzer, Op. 101 (1838)</item>
<item>Huldigung der Königin Victoria von Grossbritannien, Op. 103 <hi rend="italic">Ġieħ lir-Reġina Victoria tal-Gran Brittanja</hi></item>
<item>Wiener Gemüths-Walzer, Op. 116 <hi rend="italic">Sentimenti Vjenniżi</hi> (1840)</item>
<item>Loreley-Rhein-Klänge, Op. 154 <hi rend="italic">Echoes of the Rhine Loreley</hi> (1843)</item></list>
Galoppi u polkas
<p>Il-galoppi u l-polkas ta' Strauss jinkludu:</p>
<list type="unordered"><item>Champagner-Galopp, op. 8</item>
<item>Seufzer-Galopp, Op. 9 <hi rend="italic">Tnehid</hi></item>
<item>Chineser Galopp, Op. 20 <hi rend="italic">Ċiniż</hi></item>
<item>Einzugs-Galopp, Op. 35 <hi rend="italic">Entratura Galopp</hi></item>
<item>Sperl-Galopp, Op. 42</item>
<item>Fortuna-Galopp, Op. 69</item>
<item>Jugendfeuer-Galopp, Op. 90 <hi rend="italic">Spirtu Żagħżugħ</hi></item>
<item>Cachucha-Galopp, Op. 97</item>
<item>Carneval f'Pariġi, Op.100</item>
<item>Indianer-Galopp, Op. 111 <hi rend="italic">Galopp ta' Indjan Aħmar</hi></item>
<item>Sperl-Polka, Op. 133</item>
<item>Annen-Polka, Op. 137 (m'għandhiex tiġi konfuża ma' Annen-Polka ta' ibnu, Op. 117, 1852)</item>
<item>Wiener Kreutzer Polka, Op. 220</item>
<item>Piefke und Pufke Polka, Op. 235</item></list>
Marċi
<list type="unordered"><item>Radetzky-Marsch, Op. 228 (1848)</item>
<item>Jelačić-Marsch, Op. 244</item></list>
Ħoloq esterni
<list type="unordered"><item>Norbert Rubey, <ref target="https://web.archive.org/web/20120425153302/http://www.straussusa.org/JSSNY/Miscellaneous/JS%20I%20bio.pdf">"Johann Strauss Sr. -" Mużiċist għall-Grazzja ta 'Alla "?"</ref>, tr. Jeroen HC Tempelman, <hi rend="italic">Vienna Music</hi>, nru. 100 (rebbiegħa 2011), pp.16-19</item>
<item><ref target="https://web.archive.org/web/20110722100308/http://www.johann-strauss.org.uk/composers/index.php3?content=Johann1list">Lista kompluta tax-Xogħlijiet ta 'Johann Strauss</ref> </item>
<item><ref target="https://imslp.org/wiki/Category:Strauss%20Sr.,%20Johann">Partituri b'xejn ta' Il-Paġna prinċipali</ref> fuq l-<ref target="https://mt.wikipedia.org/wiki/International_Music_Score_Library_Project">International Music Score Library Project</ref></item></list>
</text></body></html>