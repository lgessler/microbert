<html><body><text id="wikipedia_mt_wikipedia_org__27291.html" ns="0" revid="271141" sourceurl="https://mt.wikipedia.org/wiki/Grupp_ta%27_Monumenti_ta%27_Khajuraho" title="Grupp ta' Monumenti ta' Khajuraho" type="wikipedia">Grupp ta' Monumenti ta' Khajuraho<figure><caption>It-Tempju ta' Lakshman mill-Grupp ta' Monumenti ta' Khajuraho</caption></figure>
<p>Il-<hi rend="bold">Grupp ta' Monumenti ta' Khajuraho</hi> huma grupp ta' tempji tal-<ref target="https://mt.wikipedia.org/wiki/Ħinduiżmu">Induiżmu</ref> u tal-<ref target="https://mt.wikipedia.org/wiki/Ġainiżmu">Ġainiżmu</ref> fid-distrett ta' Chhatarpur, Madhya Pradesh, l-<ref target="https://mt.wikipedia.org/wiki/Indja">Indja</ref>, madwar 175 kilometru fix-Xlokk ta' Jhansi, li tniżżlu fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-unesco-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> It-tempji huma famużi għas-simboliżmu arkitettoniku bl-istil <hi rend="italic">nagara</hi> u għall-<ref target="https://mt.wikipedia.org/wiki/Skultura">iskulturi</ref> <ref target="https://mt.wikipedia.org/wiki/Erotiżmu">erotiċi</ref> tagħhom.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-biċċa l-kbira tat-tempji ta' Khajuraho nbnew bejn it-885 W.K. u l-1050 mid-dinastija Chandela.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Skont dokumenti storiċi, is-sit tat-tempji ta' Khajuraho kellu 85 tempju sas-seklu 12, li kienu mifruxa fuq 20 kilometru kwadru. Minnhom, baqgħu jeżistu biss xi 25 tempju, mifruxa fuq sitt kilometri kwadri. Minn dawn it-tempji eżistenti, it-Tempju ta' Kandariya Mahadeva huwa mżejjen b'bosta skulturi mimlija dettalji, simboliżmu u espressività ta<ref target="https://mt.wikipedia.org/wiki/L-Arti">l-arti</ref> Indjana tal-qedem.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Meta nbnew dawn il-<ref target="https://mt.wikipedia.org/wiki/Monument">monumenti</ref>, is-subien lokali kienu jgħixu bħala għożżieba eremiti jew <hi rend="italic">brahmcharis</hi> sakemm isiru adulti, u dawn l-iskulturi kienu jgħinuhom jitgħallmu dwar ir-rwol materjali tagħhom bħala kapijiet tal-familja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-grupp ta' tempji ta' Khajuraho nbnew f'daqqa iżda ġew iddedikati lil żewġ <ref target="https://mt.wikipedia.org/wiki/Reliġjon">reliġjonijiet</ref>, l-Induiżmu u l-Ġainiżmu, u b'hekk irnexxielhom jissuġġerixxu tradizzjoni ta' aċċettazzjoni u ta' rispett għal fehmiet reliġjużi differenti fir-reġjun.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Pożizzjoni
<p>Il-monumenti ta' Khajuraho jinsabu fl-istat Indjan ta' Madhya Pradesh, fid-distrett ta' Chatarpur, madwar 620 kilometru (385 mil) fix-Xlokk ta' <ref target="https://mt.wikipedia.org/wiki/New_Delhi">New Delhi</ref>. It-tempji jinsabu ħdejn raħal żgħir magħruf ukoll bħala Khajuraho, b'popolazzjoni ta' madwar 24,481 ruħ skont iċ-ċensiment tal-2011.</p>
<p>Ir-raħal ta' Khajuraho huwa moqdi mill-Ajrudrom Ċivili ta' Khajuraho (kodiċi IATA: HJR), b'servizzi lejn New Delhi, <ref target="https://mt.wikipedia.org/wiki/Agra">Agra</ref>, <ref target="https://mt.wikipedia.org/wiki/Varanasi">Varanasi</ref> u <ref target="https://mt.wikipedia.org/wiki/Mumbai">Mumbai</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Is-sit huwa kkollegat ukoll mas-servizz ferrovjarju Indjan, u l-istazzjon ferrovjarju jinsab bejn wieħed u ieħor xi sitt kilometri mid-daħla tal-monumenti.</p>
<p>Il-monumenti jinsabu xi għaxar kilometri lil hinn mill-Awtostrada Nazzjonali 75 mil-Lvant għall-Punent tal-pajjiż, u madwar 50 kilometru mill-belt ta' Chhatarpur, li hija kkollegata mal-<ref target="https://mt.wikipedia.org/wiki/Belt_kapitali">belt kapitali</ref> tal-istat <ref target="https://mt.wikipedia.org/wiki/Bhopal">Bhopal</ref> permezz tal-Awtostrada Nazzjonali 86 mil-Lbiċ għall-Grigal tal-pajjiż.</p>
<p>It-Tempju ta' Bhand Deva tas-seklu 10 fir-Rajasthan inbena bl-istil tal-monumenti ta' Khajuraho u sikwit jissejjaħ "Khajuraho ż-Żgħir".</p>
Storja
<p>Il-Grupp ta' Monumenti ta' Khajuraho nbena matul it-tmexxija tad-dinastija Chandela. L-attività tal-kostruzzjoni bdiet kważi minnufih malli kisbu l-poter fir-renju tagħhom kollu, li mbagħad sar magħruf bħala Bundelkhand.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Il-biċċa l-kbira tat-tempji nbnew matul ir-renji tar-rejiet Induisti <ref target="https://mt.wikipedia.org/wiki/Yashovarman">Yashovarman</ref> u <ref target="https://mt.wikipedia.org/wiki/Dhanga">Dhanga</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> L-aqwa eżempju tal-legat ta' Yashovarman huwa t-Tempju ta' Lakshmana, filwaqt li l-aqwa eżempju tal-legat ta' Dhanga huwa t-Tempju ta' Vishvanatha. L-ikbar u l-iktar tempju famuż attwalment huwa t-tempju ta' Kandariya Mahadeva li nbena fir-renju tar-re <ref target="https://mt.wikipedia.org/wiki/Vidyadhara">Vidyadhara</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> L-iskrizzjonijiet tat-tempju jissuġġerixxu li ħafna mit-tempji li għadhom eżistenti tlestew bejn id-970 u l-1030 W.K., filwaqt li iktar tempji tlestew matul id-deċennji ta' wara.</p>
<figure><caption>Sas-seklu 12, Khajuraho kienet taħt it-tmexxija tar-rejiet Induisti u kellha 85 tempju. L-Indja Ċentrali nħatfet mis-Sultanat ta' Delhi fis-seklu 13. Taħt it-tmexxija Musulmana, ħafna tempji nqerdu u l-kumplament ġew mitluqa. Il-fdalijiet ta' xi tempji antiki (pereżempju t-Tempju ta' Ghantai fl-istampa) għadhom viżibbli.</caption></figure>
<p>It-tempji ta' Khajuraho nbnew madwar 35 mil mill-belt <ref target="https://mt.wikipedia.org/wiki/Medjuevu">Medjevali</ref> ta' <ref target="https://mt.wikipedia.org/wiki/Mahoba">Mahoba</ref>, il-kapitali tad-dinastija Chandela, fir-reġjun ta' Kalinjar. Fil-letteratura antika u Medjevali, ir-renju tagħhom ġie msemmi bħala Jijhoti, Jejahoti, Chih-chi-to u Jejakabhukti.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>L-ewwel tismija ddokumentata ta' Khajuraho saret fis-641 minn <ref target="https://mt.wikipedia.org/wiki/Xuanzang">Xuanzang</ref>, pellegrin <ref target="https://mt.wikipedia.org/wiki/Ċina">Ċiniż</ref> li ddeskriva li għadda qrib diversi tużżani ta' monasteri <ref target="https://mt.wikipedia.org/wiki/Buddiżmu">Buddisti</ref> mhux attivi u xi tużżana tempji b'elf Braħmin iqumu l-allat tagħhom.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Fl-1022, Khajuraho ssemmiet minn <ref target="https://mt.wikipedia.org/wiki/Abu_Rihan-al-Biruni">Abu Rihan-al-Biruni</ref>, l-istoriku <ref target="https://mt.wikipedia.org/wiki/Iran">Persjan</ref> li akkumpanja lil <ref target="https://mt.wikipedia.org/wiki/Mahmud_ta'_Ghazni">Mahmud ta' Ghazni</ref> fl-assedju tiegħu ta' Kalinjar; huwa jsemmi lil Khajuraho bħala l-kapitali ta' Jajahuti. L-assedju ma rnexxiex, u ntlaħaq ftehim ta' paċi meta r-re Induista qabel li jħallas rahan lil Mahmud ta' Ghazni sabiex itemm l-attakk u jitlaq.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p><p>

It-tempji ta' Khajuraho kienu jintużaw b'mod attiv sal-aħħar tas-seklu 12. Dan inbidel fis-seklu 13; wara li l-armata tas-Sultanat ta' Delhi, taħt il-kmand tas-Sultan <ref target="https://mt.wikipedia.org/wiki/Iżlam">Musulman</ref> <ref target="https://mt.wikipedia.org/wiki/Qutb-ud-din_Aibak">Qutb-ud-din Aibak</ref>, attakkat u ħatfet lir-renju Chandela. Xi seklu wara, <ref target="https://mt.wikipedia.org/wiki/Ibn_Battuta">Ibn Battuta</ref>, il-vjaġġatur <ref target="https://mt.wikipedia.org/wiki/Marokk">Marokkin</ref> fil-memorji dwar is-soġġorn tiegħu fl-Indja mill-1335 sal-1342, semma li żar it-tempji ta' Khajuraho, u sejħilhom "Kajarra"<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> kif ġej:</p><p>...ħdejn it-tempji (ta' Khajuraho), li fihom idoli li ġew mutilati mill-Musulmani, jgħixu għadd ta' yogis li x-xagħar innukklat partikolari tagħhom kiber twil daqs ġisimhom. U skont il-prassi tal-axxetiżmu estrem kollha jilbsu bl-isfar. Bosta Musulmani jattendu l-prietki ta' dawn l-irġiel biex jieħdu tagħlimiet (yoga) minnhom.

— Ibn Battuta, għall-ħabta tal-1335, f'Riḥlat Ibn Baṭūṭah<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<figure><caption>Statwa ta' divinità Induista fit-Tempju ta' Varaha</caption></figure>
<p>Ir-reġjun tal-Indja Ċentrali, fejn jinsabu t-tempji ta' Khajuraho, kien ikkontrollat minn diversi dinastiji Musulmani mis-seklu 13 sas-seklu 18. F'dan il-perjodu, xi tempji ġew ipprofanati, filwaqt li wara kien hemm perjodu twil fejn ġew mitluqa. Fl-1495, pereżempju, il-kampanja ta' qerda tat-tempji ta' Sikandar Lodi kienet tinkludi lil dawk ta' Khajuraho. Il-fatt li t-tempji ta' Khajuraho kienu remoti u iżolati pproteġa lit-tempji Induisti u Ġainisti mill-qerda kontinwa li ġabu magħhom il-Musulmani.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Tul is-sekli, il-veġetazzjoni u l-foresti ħakmu t-tempji.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Fis-snin 30 tas-seklu 19, xi Induisti lokali ggwidaw lill-<ref target="https://mt.wikipedia.org/wiki/Renju_Unit">Brittaniku</ref> <ref target="https://mt.wikipedia.org/wiki/T._S._Burt">T. S. Burt</ref> sat-tempji u b'hekk reġgħu ġew skoperti mill-pubbliku globali.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> <ref target="https://mt.wikipedia.org/wiki/Alexander_Cunningham">Alexander Cunningham</ref> iktar 'il quddiem irrapporta, ftit snin wara l-iskoperta mill-ġdid, li t-tempji kienu jintużaw b'mod sigriet mill-<hi rend="italic">yogis</hi> u minn eluf ta' Induisti li kienu jaslu għal pellegrinaġġ matul ix-Shivaratri li tiġi ċċelebrata kull sena fi Frar jew f'Marzu abbażi ta' kalendarju tal-<ref target="https://mt.wikipedia.org/wiki/Qamar">qamar</ref>. Fl-1852, <ref target="https://mt.wikipedia.org/wiki/F._C._Maisey">F. C. Maisey</ref> ħejja l-iktar tpinġijiet bikrin tat-tempji ta' Khajuraho.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
Isem
<p>L-isem "Khajuraho" jew <hi rend="italic">Kharjuravāhaka</hi> ġej mis-Sanskritu tal-qedem (<hi rend="italic">kharjura</hi>, खर्जूर tfisser siġra tal-palm tat-tamal<ref target="https://mt.wikipedia.org/wiki/Il-Paġna_prinċipali#cite_note-23">[23]</ref>, u <hi rend="italic">vāhaka</hi>, वाहक tfisser "wieħed li jġorr").<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Skont leġġendi lokali jingħad li t-tempji kellhom żewġ siġriet tal-palm tat-tamal tad-deheb fid-daħla tagħhom (li ma nstabux meta t-tempji ġew skoperti mill-ġdid). Desai jiddikjara li <hi rend="italic">Kharjuravāhaka</hi> tfisser ukoll "wieħed li jġorr l-<ref target="https://mt.wikipedia.org/wiki/Skorpjun">iskorpjuni</ref>", li huwa isem simboliku ieħor għall-alla Shiva (li fl-għamla kiefra tiegħu jilbes girlandi magħmulin mis-<ref target="https://mt.wikipedia.org/wiki/Serp">sriep</ref> u mill-iskorpjuni).<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p>Ix-xogħol ta' tismija u ta' dokumentazzjoni sistematika fis-snin 50 u 60 tas-seklu 19 ġie adottat b'mod wiesa' u għadu jintuża. Huwa ġabar flimkien it-tempji fi tliet gruppi: il-grupp tal-Punent madwar <hi rend="italic">Lakshmana</hi>, il-grupp tal-Lvant madwar <hi rend="italic">Javeri</hi>, u l-grupp tan-Nofsinhar madwar <hi rend="italic">Duladeva</hi>.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Sit ta' Wirt Dinji
<p>Il-Grupp ta' Monumenti ta' Khajuraho ġew iddeżinjati bħala Sit ta' Wirt Dinji tal-UNESCO fl-1986.<ref target="https://mt.wikipedia.org/wiki/Il-Paġna_prinċipali#cite_note-unesco-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; u l-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet".<ref target="https://mt.wikipedia.org/wiki/Il-Paġna_prinċipali#cite_note-unesco-1">[1]</ref></p>


Arti u skultura
L-arti erotika ta' Khajuraho
<figure><caption>Skulturi erotiċi</caption></figure><p>
It-tempji ta' Khajuraho fihom varjetà ta' opri tal-arti, li minnhom 10% ġewwa u barra t-tempji huma arti erotika sexual. Uħud mit-tempji li għandhom żewġ saffi ta' ħitan għandhom tinqix erotiku żgħir fuq in-naħa ta' barra tal-ħajt intern. Xi studjużi jissuġġerixxu li dawn huma rappreżentazzjoni ta' prattiki sesswali tantriċi.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Studjużi oħra jsostnu li l-arti erotika hija parti mit-tradizzjoni Induista tat-trattament tal-<hi rend="italic">kama</hi> bħala parti essenzjali u proprja tal-ħajja tal-<ref target="https://mt.wikipedia.org/wiki/Bniedem">bniedem</ref>, u t-turija simbolika jew espliċita tagħha hija komuni fit-tempji tal-Induiżmu.<ref target="https://mt.wikipedia.org/wiki/Il-Paġna_prinċipali#cite_note-ddesai-29">[29]</ref><ref target="https://mt.wikipedia.org/wiki/Il-Paġna_prinċipali#cite_note-30">[30]</ref> <ref target="https://mt.wikipedia.org/wiki/James_McConnachie">James McConnachie</ref>, fl-istorja tiegħu dwar il-<hi rend="italic">Kamasutra</hi>, jiddeskrivi l-iskulturi erotiċi ta' Khajuraho bħala "il-quċċata tal-arti erotika":</p><p>Il-panewijiet tal-ħitan esterni mnaqqxa u mirquma b'<ref target="https://mt.wikipedia.org/wiki/Sengħa">sengħa</ref> tal-għaġeb huma miksija b'ninfi f'kull tip ta' poża jew pożizzjoni, b'qadd wiesa' u b'sidirhom ippoppat li juru ġisimhom fis-sbuħija kollha tiegħu mżejjen bil-ġojjelli. Iż-żina ta' dawn l-<hi rend="italic">apsari</hi> tintwera fuq il-ġebel, u jintwerew ukoll jużaw il-kożmetiċi, jaħslu xagħarhom, jilagħbu l-logħob, jiżfnu u jaqflu u jħollu l-panċieri tagħhom.... Maġenb in-ninfi spiss hemm sensiela ta' griffins, allat gwardjani u, l-iktar famużi, <hi rend="italic">maithunas</hi> f'pożizzjonijiet sesswali jew erotiċi stravaganti.</p>Iktar minn 90% tal-opri tal-arti tat-tempji ta' Khajuraho jirrappreżentaw il-ħajja ta' kuljum u l-valuri simboliċi tal-kultura Indjana tal-qedem.<p>It-tempji fihom diversi eluf ta' <ref target="https://mt.wikipedia.org/wiki/Statwa">statwi</ref> u opri tal-arti. It-Tempju ta' Kandarya Mahadeva waħdu huwa mżejjen b'iktar minn 870 statwa jew opra tal-arti. Xi 10% minn dan it-tinqix ikonografiku fih temi sesswali u diversi pożi sesswali. Ħsieb żbaljat komuni hu li ladarba dawn l-istrutturi antiki bit-tinqix f'Khajuraho huma tempji, it-tinqix jirrappreżenta xeni sesswali bejn l-allat jew id-divinitajiet;<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> madankollu, l-arti tal-<hi rend="italic">kama</hi> jirrappreżentaw diversi espressjonijiet sesswali ta' bnedmin differenti.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Il-maġġoranza l-kbira tal-opri tal-arti jirrappreżentaw bosta aspetti tal-ħajja ta' kuljum, ġrajjiet mitiċi kif ukoll it-turija simbolika ta' diversi valuri lajċi u spiritwali importanti fit-tradizzjoni Induista.<ref target="https://mt.wikipedia.org/wiki/Il-Paġna_prinċipali#cite_note-ddesai-29">[29]</ref> Pereżempju, hemm rappreżentazzjonijiet li juru nisa jużaw il-kożmetiċi, mużiċisti jdoqqu l-<ref target="https://mt.wikipedia.org/wiki/Mużika">mużika</ref>, ħaddiema jaħdmu ċ-ċeramika, <ref target="https://mt.wikipedia.org/wiki/Bidwi">bdiewa</ref>, u oħrajn fil-ħajja ta' kuljum tagħhom fil-Medjuevu.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Dawn ix-xeni jinsabu fuq il-ħitan esterni, li hija xi ħaġa tipika tat-tempji Induisti.</p>
<p>Fl-opri tal-arti tat-tempji ta' Khajuraho hemm simboliżmu ikonografiku.<ref target="https://mt.wikipedia.org/wiki/Il-Paġna_prinċipali#cite_note-ddesai-29">[29]</ref> Il-qofol tal-valuri Induisti jiġu espressi b'diversi modi. Anke x-xeni tal-<hi rend="italic">kama</hi>, meta jitqiesu flimkien mal-iskulturi ta' qabilhom u ta' warajhom, jirrappreżentaw temi spiritwali bħall-<hi rend="italic">moksha</hi>. Skont <ref target="https://mt.wikipedia.org/wiki/Stella_Kramrisch">Stella Kramrisch</ref>:</p>
<p><hi rend="bold">“</hi>Dan l-istat li huwa "bħal raġel u mara jħaddnu lil xulxin mill-qrib" huwa simbolu tal-moksha, ir-rilaxx jew ir-riunjoni finali ta' żewġ prinċipji, l-essenza (Purusha) u n-natura (Prakriti).<hi rend="bold">”</hi></p>
—Stella Kramrisch,1976
<p>It-tempji ta' Khajuraho jirrappreżentaw espressjoni waħda tal-bosta forom ta' arti li tkattru fir-renji Rajput tal-Indja mis-seklu 8 sas-seklu 10 W.K. Pereżempju, fl-istess żmien ta' Khajuraho nħarġu l-pubblikazzjonijiet ta' <ref target="https://mt.wikipedia.org/wiki/Poeżija">poeżiji</ref> u ta' drammi, fosthom <hi rend="italic">Prabodhacandrodaya</hi>, <hi rend="italic">Karpuramanjari</hi>, <hi rend="italic">Viddhasalabhanjika</hi> u <hi rend="italic">Kavyamimansa</hi>.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Uħud mit-temi espressi f'dawn ix-xogħlijiet letterarji huma mnaqqxin bħala skulturi fit-tempji ta' Khajuraho.<ref target="https://mt.wikipedia.org/wiki/Il-Paġna_prinċipali#cite_note-ddesai7-35">[35]</ref><ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Xi skulturi tal-monumenti ta' Khajuraho ddedikati lil Vishnu jinkludu l-<hi rend="italic">Vyalas</hi>, li huma <ref target="https://mt.wikipedia.org/wiki/Annimal">annimali</ref> ibridi immaġinarji b'iġsma ta' <ref target="https://mt.wikipedia.org/wiki/Iljun">iljuni</ref>, u jinstabu wkoll f'tempji Indjani oħra. Uħud minn dawn l-opri tal-arti mitiċi ibridi jinkludu l-<hi rend="italic">Vrik Vyala</hi> (annimal ibridu nofsu <ref target="https://mt.wikipedia.org/wiki/Lupu">lupu</ref> u nofsu iljun) u l-<hi rend="italic">Gaja Vyala</hi> (annimal ibridu nofsu <ref target="https://mt.wikipedia.org/wiki/Iljunfant">iljunfant</ref> u nofsu iljun). Dawn il-<hi rend="italic">Vyalas</hi> jaf jirrappreżentaw kombinament sinkretiku kreattiv ta' setgħat fi ħdan it-tnejn.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
Turiżmu u avvenimenti kulturali
<figure><caption>Mappa tat-tempji tal-Grupp ta' Monumenti ta' Khajuraho.</caption></figure>
<p>It-tempji ta' Khajuraho huma maqsuma fi tliet gruppi: il-grupp tal-Lvant, il-grupp tan-Nofsinhar u l-grupp tal-Punent, li minnhom dan tal-aħħar biss għandu l-faċilità ta' żjara ggwidata bl-awdjo fejn it-turisti jiġu ggwidati biex iżuru xi seba'-tmien tempji. Hemm ukoll żjara ggwidata bl-awdjo li ġiet żviluppata mill-Istħarriġ Arkeoloġiku tal-Indja li tinkludi n-narrazzjoni tal-istorja u tal-arkitettura tat-tempji.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
<p>Il-Festival taż-<ref target="https://mt.wikipedia.org/wiki/Żfin">Żfin</ref> ta' Khajuraho jsir kull sena fi Frar.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Jinkludi diversi tipi ta' żifniet Indjani klassiċi li jsiru fl-isfond tat-Tempji ta' Chitragupta jew ta' Vishwanath.</p>
<p>Fil-kumpless tat-tempji ta' Khajuraho jsir spettaklu bid-dwal u bl-awdjo kuljum filgħaxija. L-ewwel spettaklu kuljum isir bl-<ref target="https://mt.wikipedia.org/wiki/Lingwa_Ingliża">Ingliż</ref> u t-tieni wieħed bl-Indù. L-ispettakli jsiru fil-beraħ fuq il-ħaxix fil-kumpless tat-tempji.</p>
</text></body></html>