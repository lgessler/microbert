<html><body><text id="wikipedia_mt_wikipedia_org__27592.html" ns="0" revid="273386" sourceurl="https://mt.wikipedia.org/wiki/Anna_Seghers" title="Anna Seghers" type="wikipedia">Anna Seghers
<p><hi rend="bold">Anna Seghers</hi> ([ˈana ˈzeːɡɛʁs]; imwielda <hi rend="bold">Anna Reiling</hi><hi rend="italic">,</hi> twieldet fid-19 ta' Novembru 1900 – mietet fl-1 ta' Ġunju 1983), huwa l-psewdonimu ta' <ref target="https://mt.wikipedia.org/wiki/Kittieb">kittieba</ref> <ref target="https://mt.wikipedia.org/wiki/Ġermanja">Ġermaniża</ref> magħrufa għall-esplorazzjoni u għar-rakkonti tal-esperjenza morali ta<ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>. Anna Seghers twieldet f'familja <ref target="https://mt.wikipedia.org/wiki/Ġudaiżmu">Lhudija</ref> u żżewġet lil <ref target="https://mt.wikipedia.org/wiki/Komuniżmu">Komunista</ref> <ref target="https://mt.wikipedia.org/wiki/Ungerija">Ungeriż</ref>, u ħarbet mit-territorju kkontrollat min-<ref target="https://mt.wikipedia.org/wiki/Nażiżmu">Nażisti</ref> fi Franza fi żmien il-gwerra. Hija ngħatat viża u kisbet il-permess li tirkeb fuq vapur sal-<ref target="https://mt.wikipedia.org/wiki/Messiku">Messiku</ref>, fejn għexet fil-<ref target="https://mt.wikipedia.org/wiki/Belt_tal-Messiku">Belt tal-Messiku</ref> mill-1941 sal-1947.</p>
<p>Seghers reġgħet lura fl-<ref target="https://mt.wikipedia.org/wiki/Ewropa">Ewropa</ref> wara l-gwerra, u għexet fil-Punent ta' <ref target="https://mt.wikipedia.org/wiki/Berlin">Berlin</ref> mill-1947 sal-1950, li dak iż-żmien kienet okkupat mill-Forzi Alleati. Eventwalment baqgħet tgħix fir-Repubblika Demokratika Ġermaniża, fejn ħadmet fl-oqsma kulturali u tal-paċi. Hija rċeviet bosta premjijiet u fl-1967 ġiet innominata għall-<ref target="https://mt.wikipedia.org/wiki/Premju_Nobel">Premju Nobel</ref> mir-Repubblika Demokratika Ġermaniża. Hija mietet u ndifnet fl-1983 f'Berlin.</p>
<p>Jingħad li bbażat il-psewdonimu tagħha, Anna Seghers, fuq il-kunjom tal-pittur u l-litografu <ref target="https://mt.wikipedia.org/wiki/Pajjiżi_l-Baxxi">Olandiż</ref> <ref target="https://mt.wikipedia.org/wiki/Hercules_Pieterszoon_Seghers">Hercules Pieterszoon Seghers</ref> jew Segers (1589–1638).</p>
Bijografija
<p>Seghers ġiet imwielda bħala <hi rend="bold">Anna Reiling</hi> f'<ref target="https://mt.wikipedia.org/wiki/Mainz">Mainz</ref> fl-1900 f'familja Lhudija. Hija kienet tissejjaħ "Netty". Missierha, <ref target="https://mt.wikipedia.org/wiki/Isidor_Reiling">Isidor Reiling</ref>, kien negozjant tal-antikitajiet u tal-artefatti kulturali. F'<ref target="https://mt.wikipedia.org/wiki/Köln">Köln</ref> u f'<ref target="https://mt.wikipedia.org/wiki/Heidelberg">Heidelberg</ref> studjat l-<ref target="https://mt.wikipedia.org/wiki/Storja">istorja</ref>, l-istorja ta<ref target="https://mt.wikipedia.org/wiki/L-Arti">l-arti</ref>, u ċ-<ref target="https://mt.wikipedia.org/wiki/Lingwa_Ċiniża">Ċiniż</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fl-1925 iżżewġet lil <ref target="https://mt.wikipedia.org/wiki/László_Radványi">László Radványi</ref>, magħruf ukoll bħala <ref target="https://mt.wikipedia.org/wiki/Johann_Lorenz_Schmidt">Johann Lorenz Schmidt</ref>, Komunista Ungeriż, u b'hekk kisbet iċ-ċittadinanza Ungeriża.</p>
<p>Hija ssieħbet fil-Partit Komunista tal-Ġermanja fl-1928, fi żmien meta r-Repubblika ta' <ref target="https://mt.wikipedia.org/wiki/Weimar">Weimar</ref> kienet waslet fl-aħħar u kienet waslet biex tiġi ssostitwita. Ir-rumanz tagħha tal-1932, <hi rend="italic">Die Gefährten,</hi> kien twissija profetika tal-perikli tan-Nażiżmu, u minħabba fih ġiet arrestata mill-<ref target="https://mt.wikipedia.org/wiki/Gestapo">Gestapo</ref>. Fl-1932, hija telqet formalment mill-komunità Lhudija.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>
Sal-1934 kienet emigrat, minn <ref target="https://mt.wikipedia.org/wiki/Zurich">Zurich</ref>, sa <ref target="https://mt.wikipedia.org/wiki/Pariġi">Pariġi</ref>. Wara li t-truppi Ġermaniżi invadew it-Tielet Repubblika Franċiża fl-1940, ħarbet lejn <ref target="https://mt.wikipedia.org/wiki/Marsilja">Marsilja</ref>, biex tipprova taħrab mill-Ewropa.</p>
<p>Sena wara, hija ngħatat viża biex tidħol fil-Messiku bil-baħar. Hija marret tgħix fil-Belt tal-Messiku, u stabbiliet il-Klabb ta' <ref target="https://mt.wikipedia.org/wiki/Heinrich_Heine">Heinrich Heine</ref> li kien kontra l-Faxxiżmu, u li ssemma għall-poeta Lhudi Ġermaniż Heinrich Heine. Hija waqqfet ukoll il-<hi rend="italic">Freies Deutschland</hi> (Ġermanja Ħielsa), li kien ġurnal akkademiku.</p>
<p>Meta kienet għadha f'Pariġi, fl-1939, hija kienet kitbet <hi rend="italic">The Seventh Cross</hi>. Ir-rumanz huwa stabbilit fl-1936 u jiddeskrievi l-ħarba ta' seba' priġunieri minn kamp ta' konċentrament. Ġie ppubblikat bl-<ref target="https://mt.wikipedia.org/wiki/Lingwa_Ingliża">Ingliż</ref> fl-<ref target="https://mt.wikipedia.org/wiki/Stati_Uniti">Istati Uniti</ref> fl-1942 u malajr ġie adattat għal film Amerikan bl-istess isem. Dan ġie maħruġ fl-1944 minn MGM u fih ħadem <ref target="https://mt.wikipedia.org/wiki/Spencer_Tracy">Spencer Tracy</ref>. <hi rend="italic">The Seventh Cross</hi> kien wieħed mill-ftit rumanzi dwar kampijiet ta' konċentrament Nażisti, kemm fil-letteratura kif ukoll fiċ-ċinema, matul it-Tieni Gwerra Dinjija. Fl-1947 Seghers ingħatat il-Premju <ref target="https://mt.wikipedia.org/wiki/Georg_Büchner">Georg Büchner</ref> għal dan ir-rumanz.</p>
<p>L-iktar novella magħrufa ta' Seghers, <hi rend="italic">The Outing of the Dead Girls</hi> (1946), inkitbet fil-Messiku. Kienet parzjalment awtobijografika, u ġiet imsawra mill-esperjenza u mill-immaġinazzjoni tagħha ta' ġita tal-klassi fuq ix-xmara <ref target="https://mt.wikipedia.org/wiki/Renu">Renu</ref> qabel <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>. Fiha tesplora l-azzjonijiet tal-membri tal-klassi tal-protagonista fid-dawl tad-deċiżjonijiet tagħhom u d-destin aħħari tagħhom matul iż-żewġ gwerer dinjin. Fid-deskrizzjoni tal-kampanja Ġermaniża u ta' raħal twelida Mainz, li ħesrem ġew meqruda fit-Tieni Gwerra Dinjija, Seghers tesprimi l-innoċenza mitlufa u tixtarr kemm huma bla sens l-inġustizzji tal-gwerra. Hija turi li ma hemmx mod kif wieħed jaħrab minn tali telf, kemm jekk ikun issimpatizza mal-NSDAP u kif ukoll jekk le. Rumanzi notevoli oħra ta' Seghers jinkludu <hi rend="italic">Sagen von Artemis</hi> (1938) u <hi rend="italic">The Ship of the Argonauts</hi> (1953), it-tnejn li huma bbażati fuq ħrejjef.</p>
<p>Fl-1947, Seghers reġgħet lura l-Ġermanja, u marret tgħix fil-Punent ta' Berlin, ġo insedjament interkjuż fi ħdan il-Lvant tal-Ġermanja kkontrollat mis-<ref target="https://mt.wikipedia.org/wiki/Unjoni_Sovjetika">Sovjetiċi</ref> (ir-Repubblika Demokratika Ġermaniża). Hija ssieħbet mal-Partit tal-Unità Soċjalista tal-Ġermanja (SED) fiż-żona okkupata mis-Sovjetiċi. Dik is-sena ngħatat ukoll il-Premju Georg Büchner għar-rumanz tagħha <hi rend="italic">Transit</hi>, miktub bil-Ġermaniż, u li ġie ppubblikat bl-Ingliż fl-1944.</p>
<p>Fl-1950, Seghers marret tgħix fil-Lvant ta' Berlin, fejn waqqfet b'mod konġunt l-Akkademja tal-Arti tar-Repubblika Demokratika Ġermaniża, u saret membru tal-Kunsill Dinji għall-Paċi.</p>
Unuri u premjijiet
<p>Fl-1951, Seghers irċeviet l-ewwel Nationalpreis der DDR u l-Premju Stalin għall-Paċi. Hija ngħatat dottorat onorarju mill-Università ta' Jena fl-1959. Seghers ġiet innominata għall-Premju Nobel għal-Letteratura tal-1967 mill-Akkademja Ġermaniża tal-Arti.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-1981, saret ċittadina onorarja ta' raħal twelida Mainz. Hija mietet u ndifnet f'Berlin fl-1 ta' Ġunju 1983.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Rappreżentazzjoni f'midja oħra
<list type="unordered"><item>The Seventh Cross (1944) adattat bl-Ingliż mir-rumanz tagħha tal-1942 bl-istess isem u nħareġ minn MGM, u fih ħadem ukoll Spencer Tracy.</item>
<item>Anna Seghers tissemma fil-film Ġermaniż <hi rend="italic">Good Bye Lenin!</hi> (2003), dirett minn <ref target="https://mt.wikipedia.org/wiki/Wolfgang_Becker">Wolfgang Becker</ref>.</item>
<item>Ir-rumanz tagħha ppubblikat bħala <hi rend="italic">Transit</hi> (1944) bl-Ingliż, u stabbilit f'Marsilja, ġie adattat għal film tal-2018 bl-istess isem mid-direttur Ġermaniż <ref target="https://mt.wikipedia.org/wiki/Christian_Petzold">Christian Petzold</ref>. Ġie stabbilit f'Marsilja kontemporanja, mill-ġdid ċentru tar-refuġjati.</item></list>
Għażla ta' xogħlijiet
<p>Ix-xogħlijiet bikrin ta' Anna Seghers tipikament jiġu attribwiti lill-moviment tal-Oġġettività l-Ġdida. Hija għamlet ukoll għadd ta' kontributi importanti għall-Exilliteratur, inkluż ir-rumanzi tagħha <hi rend="italic">Transit</hi> u <hi rend="italic">The Seventh Cross</hi>. Ir-rumanzi tagħha li kitbet iktar 'il quddiem, li ġew ippubblikati fir-Repubblika Demokratika Ġermaniża, spiss jiġu assoċjati mar-Realiżmu Soċjali. Għadd ta' rumanzi tagħha ġew adattati f'films fil-Ġermanja.</p>
<list type="unordered"><item>1928 – Aufstand der Fischer von St. Barbara – <hi rend="italic">Revolt of the Fishermen of Santa Barbara</hi> (rumanz)</item>
<item>1933 – Der Kopflohn – <hi rend="italic">A Price on His Head</hi> (rumanz)</item>
<item>1939 – Das siebte Kreuz – <hi rend="italic">The Seventh Cross</hi> (rumanz)</item>
<item>1943 – Der Ausflug der toten Mädchen – "The Excursion of the Dead Girls" (storja) (f'<hi rend="italic">German Women Writers of the Twentieth Century</hi>, Pergamon Press, 1978)</item>
<item>1944 - Transit – <hi rend="italic">Transit Visa</hi> (rumanz)</item>
<item>1946 - Die Saboteure – The Saboteurs (1946)<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item>1949 - Die Toten bleiben jung – <hi rend="italic">The Dead Stay Young</hi> (rumanz)</item>
<item>1949 - "Die Hochzeit von Haiti" (novella) "The Wedding from Haiti"</item>
<item>1950 - Die Linie</item>
<item>1950 - Der Kesselflicker – "The Tinker" (novella)</item>
<item>1951 - Crisanta (novella)</item>
<item>1951 - Die Kinder</item>
<item>1952 - Der Mann und sein Name (novella)</item>
<item>1953 - Der Bienenstock "The Beehive" (novella)</item>
<item>1954 - Gedanken zur DDR. In Aufsätze ... 1980, estratt minn Andreas Lixl-Purcell (ed.): Erinnerungen deutsch-jüdischer Frauen 1900–1990.</item>
<item>1958 - Brot und Salz – "Bread and Salt" (novella)</item>
<item>1959 - Die Entscheidung – "The Decision" (rumanz)</item>
<item>1961 - Das Licht auf dem Galgen "The Light on the Gallows" (novella)</item>
<item>1963 - Über Tolstoi. Über Dostojewski.</item>
<item>1965 - Die Kraft der Schwachen – <hi rend="italic">The Power of the Weak</hi> (rumanz)</item>
<item>1967 - Das wirkliche Blau. Eine Geschichte aus Mexiko. – "The Real Blue" (novella)</item>
<item>1968 - Das Vertrauen <hi rend="italic">Trust</hi> (rumanz)</item>
<item>1969 - Glauben an Irdisches (saġġi)</item>
<item>1970 - Briefe an Leser</item>
<item>1970 - Über Kunstwerk und Wirklichkeit</item>
<item>1971 - Überfahrt. Eine Liebesgeschichte. – "Crossing: A Love Story" (Diálogos Books, 2016)</item>
<item>1972 - Sonderbare Begegnungen <hi rend="italic">Strange Encounters</hi> (novelli)</item>
<item>1973 - Der proceß der Jeanne d'Arc zu Rouen 1431 <hi rend="italic">The Trial of Joan of Arc in Rouen</hi> (radjudramm, adattat iktar 'il quddiem minn <ref target="https://mt.wikipedia.org/wiki/Berthold_Brecht">Berthold Brecht</ref>)</item>
<item>1973 – <hi rend="italic">Benito's Blue and Nine Other Stories</hi></item>
<item>1977 - Steinzeit. "Stone Age" – Wiederbegegnung "Reencounter" (novelli)</item>
<item>1980 - Drei Frauen aus Haiti – <hi rend="italic">Three Women from Haiti</hi> (novelli)</item>
<item>1990 - Der gerechte Richter – <hi rend="italic">The Righteous Judge</hi> (novelli)</item></list>
Iktar qari
<list type="unordered"><item><hi rend="italic">Anna Seghers: Eine Biographie in Bildern</hi>, editjat minn Frank Wagner, Ursula Emmerich, Ruth Radvanyi; b'saġġ ta' Christa Wolf, Berlin: Aufbau, 2000</item>
<item>Helen Fehervary, <hi rend="italic">Anna Seghers: The Mythic Dimension</hi>. Ann Arbor: University of Michigan Press, 2001.</item>
<item><hi rend="italic">Anna Seghers: The Challenge of History</hi>, edited by Helen Fehervary, Christiane Zehl Romero, Amy Kepple Strawser. Boston: Brill, 2020.</item>
<item><hi rend="italic">Writers on the Left in an Age of Extremes: Edgell Rickword, Anna Seghers, Carlo Levo</hi>, ta' Greta Sykes u David Morgan. <ref target="https://mt.wikipedia.org/wiki/Londra">Londra</ref>: Socialist History Society, 2021.</item></list>
</text></body></html>