<html><body><text id="wikipedia_mt_wikipedia_org__25938.html" ns="0" revid="266399" sourceurl="https://mt.wikipedia.org/wiki/Kutn%C3%A1_Hora" title="Kutná Hora" type="wikipedia">Kutná Hora<figure><caption>Il-Knisja ta’ Santa Barbara billejl</caption></figure>
<p><hi rend="bold">Kutná Hora</hi> (pronunzja Ċeka: [ˈkutnaː ˈɦora]; biċ-Ċek <ref target="https://mt.wikipedia.org/wiki/Medjuevu">Medjevali</ref>: <hi rend="italic">Hory Kutné</hi>; bil-Ġermaniż: <hi rend="italic">Kuttenberg</hi>) huwa raħal fir-Reġjun tal-<ref target="https://mt.wikipedia.org/wiki/Boemja">Boemja</ref> Ċentrali tar-<ref target="https://mt.wikipedia.org/wiki/Ċekja">Repubblika Ċeka</ref>, b’popolazzjoni ta’ madwar 21,000 ruħ.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Iċ-ċentru storiku tar-raħal, flimkien mal-Knisja ta’ Santa Barbara u l-<ref target="https://mt.wikipedia.org/wiki/Katidral">Katidral</ref> tal-Madonna ta’ Sedlec, tniżżel fil-lista tas-Siti ta’ Wirt Dinji tal-UNESCO fl-1995.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja
Twaqqif
<figure><caption><ref target="https://mt.wikipedia.org/wiki/Pittura">Pittura</ref> tax-xogħol fil-minjieri ta’ Kutná Hora fis-snin 90 tas-seklu 15</caption></figure>
<p>L-iktar traċċi bikrin tal-<ref target="https://mt.wikipedia.org/wiki/Fidda">fidda</ref> li nstabu jmorru lura għas-seklu 10, meta l-Boemja kienet diġà ilha f’salib it-toroq tar-rotot kummerċjali fuq distanzi twal għal bosta sekli. Id-dinari tal-fidda li nstabu f’Kutná Hora jmorru lura għal bejn id-982 u d-995 u kienu jintużaw fl-insedjament ta’ Malín, li issa huwa parti mir-raħal ta’ Kutná Hora.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Ir-raħal twaqqaf fl-1142 bl-insedjament tal-Abbazija ta’ Sedlec, l-ewwel monasteru Ċisterċens fil-Boemja. L-Ordni taċ-Ċisterċensi bbażata fil-monasteru ta’ Sedlec oriġinat mill-Abbazija Imperjali ta’ Waldsassen fil-<ref target="https://mt.wikipedia.org/wiki/Bavarja">Bavarja</ref>, il-<ref target="https://mt.wikipedia.org/wiki/Ġermanja">Ġermanja</ref>, qrib il-fruntiera mar-Repubblika Ċeka. Fl-1260, minaturi Ġermaniżi bdew jagħmlu xogħol fil-minjieri għall-estrazzjoni tal-fidda mir-reġjun muntanjuż, li huma sejħu Kuttenberg, u li kien parti mill-proprjetà tal-monasteru. L-isem tar-reġjun muntanjuż jingħad li ġej mill-kapoċċi tal-patrijiet (<hi rend="italic">Kutten</hi> bil-Ġermaniż) jew minn <hi rend="italic">kutání</hi> biċ-Ċek antik li tfisser xogħol fil-minjieri.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Medju Evu
<p>Bejn is-sekli 13 u 16, ir-raħal kien jikkompeti mal-<ref target="https://mt.wikipedia.org/wiki/Belt_kapitali">belt kapitali</ref> <ref target="https://mt.wikipedia.org/wiki/Praga">Praga</ref> ekonomikament, kulturalment u politikament.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Taħt is-Superjur tal-patrijiet <ref target="https://mt.wikipedia.org/wiki/Heinrich_Heidenreich">Heinrich Heidenreich</ref>, it-territorju tar-raħal mar tajjeb ħafna permezz tal-minjieri tal-fidda li kisbu importanza sinifikanti matul it-tkabbir ekonomiku tas-seklu 13.</p>
<p>Fis-sena 1300, ir-re <ref target="https://mt.wikipedia.org/wiki/Wenceslaus_II">Wenceslaus II</ref> tal-Boemja ħareġ kodiċi rjali ġdid dwar ix-xogħol fil-minjieri msejjaħ <hi rend="italic">Ius regale montanorum</hi> (magħruf ukoll bħala <hi rend="italic">Constitutiones Iuris Metallici Wenceslai II</hi>). Dan kien dokument ġuridiku li kien jispeċifika t-termini u l-kundizzjonijiet amministrattivi kif ukoll tekniċi li kienu meħtieġa għat-tħaddim tal-minjieri. Il-muniti tal-fidda magħrufa bħala <hi rend="italic">groschen</hi> ta’ Praga ġew izzekkati bejn l-1300 u l-1547/48.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<figure><caption>Veduta ta’ Kutná Hora</caption></figure>
<p>F’Diċembru 1402, ir-rikkezzi tar-raħal insterqu mill-<ref target="https://mt.wikipedia.org/wiki/Imperatur_Sigismundu">Imperatur Sigismundu</ref> wara li <ref target="https://mt.wikipedia.org/wiki/Wenceslaus_IV">Wenceslaus IV</ref> intefa’ l-ħabs. Minkejja dan, ir-raħal ġie difiż bil-qawwa mir-residenti tiegħu. Fil-fatt, minkejja li l-Imperatur Sigismundu rnexxa fil-konkwista tiegħu, l-uffiċjal militari tiegħu <ref target="https://mt.wikipedia.org/wiki/Markvart_von_Aulitz">Markvart von Aulitz</ref> inqatel bi vleġġa matul l-assedju tas-27 ta’ Diċembru 1402.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-2018, fl-immaġinazzjoni tal-logħba elettronika <hi rend="italic">Kingdom Come: Deliverance</hi>, Markvart huwa rrappreżentat bħala l-antagonista.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Ir-raħal ta’ Kutná Hora żviluppa malajr ħafna, u fiż-żmien meta faqqgħu l-<ref target="https://mt.wikipedia.org/wiki/Gwerer_Ħussiti">Gwerer Ħussiti</ref> fl-1419, ir-raħal kien it-tieni l-iktar raħal importanti fil-Boemja wara Praga. Ir-raħal sar ir-residenza ppreferuta ta’ diversi rejiet tal-Boemja. Fit-18 ta’ Jannar 1409, Wenceslaus IV iffirma d-Digriet famuż ta’ Kutná Hora proprju fir-raħal. Permezz ta’ dan id-digriet, l-università Ċeka ngħatat tliet voti fl-elezzjonijiet tal-fakultà tal-Università ta’ Praga minflok vot wieħed bħall-universitajiet ta’ nazzjonijiet oħra.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fl-1420, l-Imperatur Sigismundu stabbilixxa r-raħal bħala l-bażi tiegħu għall-attakk kontra t-<ref target="https://mt.wikipedia.org/wiki/Taboriti">Taboriti</ref> li ma rnexxiex matul il-Gwerer Ħussiti, qabel il-Battalja ta’ Kutná Hora. Ir-raħal ta’ Kuttenberg (Kutná Hora) ittieħed minn <ref target="https://mt.wikipedia.org/wiki/Jan_Žižka">Jan Žižka</ref>, u wara rikonċiljazzjoni temporanja bejn il-partijiet li ħadu sehem fil-battalja ngħata n-nar mit-truppi imperjali fl-1422, biex jipprevjenu li terġa’ tispiċċa f’idejn it-Taboriti. Madankollu, Žižka ħataf ir-raħal u taħt il-patroċinju tal-Boemja reġgħet gawdiet perjodu ta’ prosperità.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Era moderna
<figure><caption>Il-Kulleġġ tal-Ġiżwiti bil-Knisja ta’ Santa Barbara fl-isfond</caption></figure>
<p>Flimkien mal-bqija tal-Boemja, Kuttenberg (Kutná Hora) għadda għand il-monarkija tal-<ref target="https://mt.wikipedia.org/wiki/Asburgi">Asburgi</ref> tal-<ref target="https://mt.wikipedia.org/wiki/Awstrija">Awstrija</ref> fl-1526. Fl-1546, l-iktar minjiera rikka bil-fidda ġarrbet għargħar gravi. Fir-rewwixta tal-Boemja kontra <ref target="https://mt.wikipedia.org/wiki/Ferdinandu_I">Ferdinandu I</ref>, ir-raħal tilef il-privileġġi kollha li kellu. Barra minn hekk, l-imxija ripetuta tal-<ref target="https://mt.wikipedia.org/wiki/Pesta_s-sewda">pesta</ref> u l-ħerba tal-<ref target="https://mt.wikipedia.org/wiki/Gwerra_tat-Tletin_Sena">Gwerra tat-Tletin Sena</ref> kienu d-daqqa tal-<ref target="https://mt.wikipedia.org/wiki/Mewt">mewt</ref> tar-raħal. It-tentattivi ta’ nofs kedda li kien hemm fil-perjodu ta’ paċi biex il-minjieri rvinati jiġu rkuprati fallew; ir-raħal tfaqqar, u fl-1770 ġie devastat min-nirien. Il-minjieri ġew abbandunati lejn l-aħħar tas-seklu 18.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>F’Mejju 1742, matul <ref target="https://mt.wikipedia.org/wiki/L-Ewwel_Gwerra_tas-Silesja">l-Ewwel Gwerra tas-Silesja</ref>, forza tal-<ref target="https://mt.wikipedia.org/wiki/Prussja">Prussja</ref> mmexxija minn <ref target="https://mt.wikipedia.org/wiki/Federiku_l-Kbir">Federiku l-Kbir</ref> waqqfet fir-raħal qabel il-<ref target="https://mt.wikipedia.org/wiki/Battalja_ta’_Chotusitz">Battalja ta’ Chotusitz</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Il-Boemja kienet l-art prinċipali tal-<ref target="https://mt.wikipedia.org/wiki/Imperu_Awstrijaku">Imperu Awstrijaku</ref> fl-1806, u baqgħet ikkontrollata mill-monarkija Awstrijaka wara li kompromess li ntlaħaq fl-1867. Sal-1918, Kuttenberg kien il-kapitali tad-distrett ta’ Kuttenberg, wieħed minn 94 <hi rend="italic">Bezirkshauptmannschaften</hi> (lokalitajiet distrettwali) fil-Boemja.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Flimkien mal-bqija tal-Boemja, ir-raħal sar parti miċ-<ref target="https://mt.wikipedia.org/wiki/Ċekoslovakkja">Ċekoslovakkja</ref> li twaqqfet wara <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref> u l-isfaxxar tal-<ref target="https://mt.wikipedia.org/wiki/Imperu_Awstro-Ungariku">Imperu Awstro-Ungariku</ref>.</p>
<p>Kutná Hora ġie inkorporat fil-Protettorat tal-Boemja u tal-Moravja mill-Ġermanja Nażista fil-perjodu bejn l-1939 u l-1945, iżda reġa’ ngħadda liċ-Ċekoslovakkja wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>. Ir-raħal sar parti mir-Repubblika Ċekja fl-1993, wara li ċ-Ċekoslovakkja nqasmet f’żewġ pajjiżi.</p>
Arkitettura
<p>Mill-1995, iċ-ċentru storiku tar-raħal tniżżel fil-lista tas-Siti ta’ Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Fin-nominazzjoni tas-sit u sussegwentement fit-titlu tiegħu ssir enfasi b’mod ewlieni fuq il-Knisja ta’ Santa Barbara u l-Abbazija u l-Knisja tal-Għadam ta’ Sedlec. Huwa stmat li l-Knisja tal-Għadam ta’ Sedlec hija ddekorata bl-għadam ta’ iktar minn 40,000 skeletru.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Fost l-iżjed binjiet importanti tar-raħal hemm il-Knisja ta’ Santa Barbara, b’ħames navati, li nbniet fl-1388, u l-Palazz Taljan, li qabel kien residenza rjali u zekka, li nbena lejn l-aħħar tas-seklu 13. Id-Dar Gotika, li mill-1902 intużat bħala mużew, fiha wieħed mill-iktar arkivji rikki fil-pajjiż. Il-Knisja Gotika ta’ San Ġakbu, bit-torri tal-kampnar tagħha għoli 86 metru, hija binja prominenti oħra f’Kutná Hora.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Attrazzjonijiet
<list type="unordered"><item>Il-Knisja ta’ Santa Barbara</item>
<item>Il-Knisja tat-Tlugħ is-Sema tal-Madonna u ta’ <ref target="https://mt.wikipedia.org/wiki/San_Ġwann_Battista">San Ġwann Battista</ref></item>
<item>Il-Katidral u l-Knisja tal-Għadam tal-Madonna ta’ Sedlec</item>
<item>Il-Knisja ta’ San Ġakbu</item>
<item>Il-Knisja ta’ San Ġwann ta’ Nepomuk</item>
<item>Il-Knisja tal-Kunvent tal-Ursolini</item>
<item>Il-Kulleġġ tal-Ġiżwiti</item>
<item>Il-Palazz Taljan</item>
<item>Il-Kolonna ddedikata lill-Madonna</item></list>
Sit ta’ Wirt Dinji
<figure><caption>Kandilabru tal-għadam tal-Katidral tal-Madonna ta’ Sedlec</caption></figure>
<p>Iċ-ċentru storiku tar-raħal ta’ Kutná Hora, flimkien mal-Knisja ta’ Santa Barbara u l-Katidral tal-Madonna ta’ Sedlec, ġie ddeżinjat bħala Sit ta’ Wirt Dinji tal-UNESCO fl-1995.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba n-nisġa urbana ta’ Kutná Hora fiha bosta binjiet ta’ kwalità arkitettonika u artistika għolja, b’mod partikolari l-Knisja ta’ Santa Barbara, li kellhom influwenza kbira fuq l-iżviluppi sussegwenti fl-arkitettura tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba s-sit huwa eżempju straordinarju ta’ raħal Medjevali li kien kiseb il-ġid u l-prosperità tiegħu permezz tal-minjieri tal-fidda.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Nies notevoli
<list type="unordered"><item><ref target="https://mt.wikipedia.org/wiki/Jakob_Jakobeus">Jakob Jakobeus</ref> (1591-1645), kittieb Slovakk</item>
<item><ref target="https://mt.wikipedia.org/wiki/Michal_Lesák">Michal Lesák</ref>, plejer tal-futbol</item>
<item><ref target="https://mt.wikipedia.org/wiki/Jan_Erazim_Vocel">Jan Erazim Vocel</ref> (1803-1871), poeta, arkeologu, storiku u mexxej tal-laqgħat tat-tħeġġiġ tal-ispirtu reliġjuż</item>
<item><ref target="https://mt.wikipedia.org/wiki/František_Zelenka">František Zelenka</ref> (1904-1944), arkitett, grafiku, u disinjatur tal-palk u tal-kostumi</item></list>
Ġemellaġġ
<p>Kutná Hora huwa ġemellat ma’:<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<list type="unordered"><item><ref target="https://mt.wikipedia.org/wiki/Bingen_am_Rhein">Bingen am Rhein</ref>, il-Ġermanja</item>
<item><ref target="https://mt.wikipedia.org/wiki/Eger">Eger</ref>, l-<ref target="https://mt.wikipedia.org/wiki/Ungerija">Ungerija</ref></item>
<item><ref target="https://mt.wikipedia.org/wiki/Fidenza">Fidenza</ref>, l-<ref target="https://mt.wikipedia.org/wiki/Italja">Italja</ref></item>
<item><ref target="https://mt.wikipedia.org/wiki/Jajce">Jajce</ref>, il-<ref target="https://mt.wikipedia.org/wiki/Bożnja-Ħerzegovina">Bożnja-Ħerzegovina</ref></item>
<item><ref target="https://mt.wikipedia.org/wiki/Kamianets-Podilskyi">Kamianets-Podilskyi</ref>, l-<ref target="https://mt.wikipedia.org/wiki/Ukrajna">Ukrajna</ref></item>
<item><ref target="https://mt.wikipedia.org/wiki/Kremnica">Kremnica</ref>, is-<ref target="https://mt.wikipedia.org/wiki/Slovakkja">Slovakkja</ref></item>
<item><ref target="https://mt.wikipedia.org/wiki/Reims">Reims</ref>, <ref target="https://mt.wikipedia.org/wiki/Franza">Franza</ref></item>
<item><ref target="https://mt.wikipedia.org/wiki/Ringsted">Ringsted</ref>, id-<ref target="https://mt.wikipedia.org/wiki/Danimarka">Danimarka</ref></item>
<item><ref target="https://mt.wikipedia.org/wiki/Stamford">Stamford</ref>, l-Ingilterra, ir-<ref target="https://mt.wikipedia.org/wiki/Renju_Unit">Renju Unit</ref></item>
<item><ref target="https://mt.wikipedia.org/wiki/Tarnowskie_Góry">Tarnowskie Góry</ref>, il-<ref target="https://mt.wikipedia.org/wiki/Polonja">Polonja</ref></item></list>
</text></body></html>