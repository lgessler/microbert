<html><body><text id="wikipedia_mt_wikipedia_org__27483.html" ns="0" revid="272494" sourceurl="https://mt.wikipedia.org/wiki/Lapponja_%C5%BBvedi%C5%BCa" title="Lapponja Żvediża" type="wikipedia">Lapponja Żvediża<figure><caption>Kamajokk, f'Kvikkjokk</caption></figure>
<p>Il-<hi rend="bold">Lapponja Żvediża</hi> hija żona selvaġġa muntanjuża kbira fil-provinċja ta' <ref target="https://mt.wikipedia.org/wiki/Lapland">Lapland</ref> fit-Tramuntana tal-<ref target="https://mt.wikipedia.org/wiki/Żvezja">Iżvezja</ref>, preċiżament fil-muniċipalità ta' <ref target="https://mt.wikipedia.org/wiki/Gällivare">Gällivare</ref>, fil-muniċipalità ta' <ref target="https://mt.wikipedia.org/wiki/Arjeplog">Arjeplog</ref> u fil-muniċipalità ta' <ref target="https://mt.wikipedia.org/wiki/Jokkmokk">Jokkmokk</ref>. Hija parti mil-<ref target="https://mt.wikipedia.org/wiki/Lapponja">Lapponja</ref>, magħrufa wkoll bħala <hi rend="italic">Lappland</hi> jew <hi rend="italic">Sapmi</hi>, li hija estiża min-<ref target="https://mt.wikipedia.org/wiki/Norveġja">Norveġja</ref> sar-<ref target="https://mt.wikipedia.org/wiki/Russja">Russja</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Iż-żona saret <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1996 kemm għal raġunijiet kulturali kif ukoll għal raġunijiet naturali (sit imħallat).<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Deskrizzjoni
<figure><caption>Id-delta tal-Wied ta' Sarek Rapa mill-quċċata ta' Skierffe</caption></figure>
<p>L-erja totali tal-Lapponja Żvediża hija madwar 9,400 kilometru kwadru, u b'hekk hija l-ikbar żona naturali mhux modifikata fid-dinja li għadha ġestita minn abitanti nativi — f'dan il-każ l-abitanti nativi huma l-poplu <ref target="https://mt.wikipedia.org/wiki/Sami">Sami</ref> nomadiku li jieħu ħsieb il-merħliet tar-renni.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Partijiet biss tal-Lapponja Żvediża jintużaw tabilħaqq għar-ragħa tar-renni. Bi spazju daqshekk kbir, il-<ref target="https://mt.wikipedia.org/wiki/Ġeografija">ġeografija</ref> taż-żona tvarja ferm; hija dominata mill-muntanji, mix-xmajjar u mil-lagi. Kull riżerva naturali u park nazzjonali tal-Lapponja Żvediża għandha/għandu karatteristiċi distinti. L-ammont ta' borra li tinżel fix-xitwa hija konsiderevoli u daqstant ieħor l-ammont ta' xita li tinżel fis-sajf hija konsiderevoli.</p>
<p>95% tal-erja tal-Lapponja Żvediża hija protetta bħala park nazzjonali jew riżerva naturali. Il-Lapponja Żvediża hija magħmula mill-parks nazzjonali ta' Muddus, ta' Sarek, ta' Padjelanta u ta' Stora Sjöfallet, u mir-riżervi naturali ta' Sjaunja u ta' Stubba.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-5% l-oħra tal-erja tal-Lapponja Żvediża tinsab fiż-żoni ta' Sulitelma, ta' Tjuoltadalen, u ta' Rapadalen (parti minn din iż-żona tal-aħħar fil-park nazzjonali ta' Sarek).</p>
<p>Il-villaġġ ta' Porjus huwa l-punt naturali ta' dħul għal-Lapponja Żvediża u dan l-aħħar fetaħ ukoll ċentru ta' informazzjoni. Hemm xmajjar, foresti boreali jew <hi rend="italic">taiga</hi> vasti, glaċjieri, u ktajjen muntanjużi protetti.</p>
<figure><caption>Knisja tas-Saami fi Staloluokta</caption></figure>
<p>Stora Sjofallet ġie ddeżinjat bħala park nazzjonali fl-1909; wieħed mill-ewwel parks nazzjonali fl-<ref target="https://mt.wikipedia.org/wiki/Ewropa">Ewropa</ref>. Hemm muntanji, glaċjieri, boskijiet muntanjużi tas-siġar tal-fagu u foresti verġni mhux mimsusa tas-siġar taż-żnuber. Il-park nazzjonali huwa wieħed mill-postijiet fejn jirgħu r-renni tal-komunitajiet Saami ta' Sirges u ta' Urina Tjerusj. Il-Kaskata l-Kbira li għaliha ssemma dan il-park nazzjonali kważi ntilfet għalkollox minħabba l-kostruzzjoni ta' diga għall-impjant idroelettriku ta' Vietas, minkejja li din l-art kienet ilha ddeżinjata bħala park nazzjonali. Illum il-ġurnata, fiċ-ċentru ta' informazzjoni, din il-kaskata sservi ta' tbeżbiża għall-<ref target="https://mt.wikipedia.org/wiki/Bniedem">bniedem</ref> ta' kemm l-attività antropoloġika jista' jkollha impatt devastanti fuq in-natura.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fil-Lapponja Żvediża hemm ukoll tliet impjanti idroelettriċi kbar li jużaw il-baċiri taż-żona. Barra minn hekk, hemm biċċa art kbira fejn huma ppjanati 100 impjant tal-enerġija tar-riħ fi ħdan iż-żona tas-Sit ta' Wirt Dinji tal-UNESCO.</p>
<p>L-ogħla muntanja tal-Lapponja Żvediża hija Sarektjåhkkå, li tlaħħaq l-2,089 metru.</p>
Sit ta' Wirt Dinji
<figure><caption>Renna tal-Lapponja Żvediża</caption></figure>
<p>Il-Lapponja Żvediża ġiet iddeżinjata bħala Sit ta' Wirt Dinji tal-UNESCO fl-1996 kemm għal raġunijiet kulturali kif ukoll għal raġunijiet naturali.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' ħames kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; il-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli"; il-<hi rend="bold">kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali"; il-<hi rend="bold">kriterju (viii)</hi> "Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta' art, jew il-karatteristiċi ġeomorfiċi jew fiżjografiċi sinifikanti"; u l-<hi rend="bold">kriterju (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>