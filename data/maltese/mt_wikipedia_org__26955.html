<html><body><text id="wikipedia_mt_wikipedia_org__26955.html" ns="0" revid="268485" sourceurl="https://mt.wikipedia.org/wiki/Gianni_Vella" title="Gianni Vella" type="wikipedia">Gianni Vella
<p><hi rend="bold">Gianni Vella</hi> (twieled fid-9 ta' Mejju 1885 – miet fit-3 ta' Settembru 1977) kien artist <ref target="https://mt.wikipedia.org/wiki/Maltin">Malti</ref>. Wara li studja f'<ref target="https://mt.wikipedia.org/wiki/Ruma">Ruma</ref>, huwa wettaq bosta xogħlijiet <ref target="https://mt.wikipedia.org/wiki/Reliġjon">reliġjużi</ref> li jistgħu jinsabu f'bosta knejjes fil-<ref target="https://mt.wikipedia.org/wiki/Malta">Gżejjer Maltin</ref>, iżda pproduċa wkoll xi xogħlijiet lajċi inkluż pitturi tal-pajsaġġi, cartoons u disinn ta' <ref target="https://mt.wikipedia.org/wiki/Bolla_postali">bolla postali</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Bijografija
<p>Gianni Vella twieled f'<ref target="https://mt.wikipedia.org/wiki/Bormla">Bormla</ref> fid-9 ta' Mejju 1885. Huwa beda jpitter ta' età żgħira, u wettaq <ref target="https://mt.wikipedia.org/wiki/Pittura">pitturi</ref> u dekorazzjonijiet oħra għall-festa ta' Bormla ddedikata lill-<ref target="https://mt.wikipedia.org/wiki/Immakulata_Kunċizzjoni">Immakulata Kunċiżzjoni</ref>. Huwa kien apprendist mal-artist <ref target="https://mt.wikipedia.org/wiki/Taljan">Taljan</ref> <ref target="https://mt.wikipedia.org/wiki/Attilo_Palombi">Attilo Palombi</ref> għal seba' snin, u matul dak iż-żmien huwa ħadem fuq affreski f'diversi knejjes.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Vella eventwalment ġie impjegat mid-dipartiment tal-<ref target="https://mt.wikipedia.org/wiki/Edukazzjoni">edukazzjoni</ref> bħala <ref target="https://mt.wikipedia.org/wiki/Għalliem">għalliem</ref> tat-tpinġija, u wettaq l-illustrazzjonijiet tal-ktieb ta' <ref target="https://mt.wikipedia.org/wiki/Albert_Laferla">Albert Laferla</ref>, <hi rend="italic">The Story of Man in Malta</hi>. Fl-1907, wara li ġie rrakkomandat minn Palombi, huwa mar f'Ruma biex jistudja fl-Akkademja Brittanika u fl-Akkademja tal-Belle Arti ta' Ruma. Fiż-żmien li kien hemm, huwa rebaħ għadd ta' premjijiet għall-pitturi tiegħu u x-xogħol tiegħu ntwera f'diversi bliet Taljani.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Gianni Vella reġa' lura lejn Malta fl-1912 u fetaħ studjo tal-<ref target="https://mt.wikipedia.org/wiki/Arti">arti</ref> fil-<ref target="https://mt.wikipedia.org/wiki/Belt_kapitali">belt kapitali</ref> <ref target="https://mt.wikipedia.org/wiki/Valletta">Valletta</ref>. Huwa pproduċa ħafna pitturi u affreski reliġjużi, u dawn ix-xogħlijiet jistgħu jinstabu f'bosta knejjes u <ref target="https://mt.wikipedia.org/wiki/Kappella">kappelli</ref> madwar Malta u <ref target="https://mt.wikipedia.org/wiki/Għawdex">Għawdex</ref>. Huwa ngħata wkoll kummissjonijiet għal vilel u djar privati. Tul il-karriera tiegħu li damet iżjed minn ħames deċennji, Vella ħadem b'diversi mezzi, fosthom iż-żjut, l-akkwarelli u l-pastelli.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>
Fl-1921, Vella ħa sehem f'kompetizzjoni ta' disinn ta' bolla postali, u d-disinn li bagħat kien wieħed minn tnejn li ntgħażlu għad-disinn ta' ħames bolol postali, filwaqt li l-kumplament tas-sett ġie ddisinjat minn <ref target="https://mt.wikipedia.org/wiki/Edward_Caruana_Dingli">Edward Caruana Dingli</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Huwa pproduċa wkoll cartoons għall-kitba satirika <hi rend="italic">Il-Ħmara</hi>, u ddisinja xi maskri għall-<ref target="https://mt.wikipedia.org/wiki/Karnival_ta'_Malta">karnival</ref> tal-1927. Huwa kien parteċipant regolari fil-wirja annwali ta<ref target="https://mt.wikipedia.org/wiki/L-Arti">l-arti</ref> li kienet issir fin-<ref target="https://mt.wikipedia.org/wiki/Naxxar">Naxxar</ref>, fejn kienu jsiru l-fieri. Fl-1976, huwa ngħata medalja tad-deheb mis-Soċjetà tal-Arti, tal-Manifatturi u tal-Kummerċ ta' Malta.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Vella żżewweġ lil <ref target="https://mt.wikipedia.org/wiki/Mary_Chretien">Mary Chretien</ref>, u magħha kellu tlett itfal: Maria, Aldo u Beppe. Huwa miet f'<ref target="https://mt.wikipedia.org/wiki/Buġibba">Buġibba</ref> fit-3 ta' Settembru 1977 meta kellu 92 sena. F'dik l-istess sena xxandar dokumentarju fuq ħajtu f'xandira fuq it-televiżjoni lokali. Wirja tax-xogħlijiet tiegħu saret fil-Mużew Nazzjonali tal-Arkeoloġija fil-Belt Valletta fl-1983.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Xogħlijiet
<figure><caption>Bolla postali bis-disinn ta' Vella maħsub għad-denominazzjonijiet tax-xelini maħruħa f'Malta</caption></figure>
<p>Wieħed mix-xogħlijiet bikrin ta' Vella huwa ta' <hi rend="italic">Villa Borghese sotto Neve</hi>, pittura biż-żejt li rebħitu premju meta kien f'Ruma.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fost ix-xogħlijiet reliġjużi notevoli ta' Vella hemm il-<hi rend="italic">Qalb Imqaddsa ta' Ġesù</hi> fil-knisja tal-Karmlitani f'<ref target="https://mt.wikipedia.org/wiki/Birkirkara">Birkirkara</ref>, xi affreski fil-Knisja parrokkjali ta' San Publiju fil-<ref target="https://mt.wikipedia.org/wiki/Furjana">Furjana</ref>, u dekorazzjonijiet fil-volta u bl-apsidi tal-<ref target="https://mt.wikipedia.org/wiki/Katidral">Katidral</ref> tal-Assunta, Għawdex. Fost knejjes oħra li fihom xi xogħlijiet ta' Vella nsibu l-knejjes ta' <ref target="https://mt.wikipedia.org/wiki/Santu_Wistin">Santu Wistin</ref> u ta' <ref target="https://mt.wikipedia.org/wiki/San_Franġisk_t'Assisi">San Franġisk</ref> fil-Belt Valletta, il-knejjes parrokkjali tal-<ref target="https://mt.wikipedia.org/wiki/Il-Marsa">Marsa</ref>, ta' <ref target="https://mt.wikipedia.org/wiki/Ħal_Tarxien">Ħal Tarxien</ref>, ta' <ref target="https://mt.wikipedia.org/wiki/Ħal_Għaxaq">Ħal Għaxaq</ref>, ta' <ref target="https://mt.wikipedia.org/wiki/Ħal_Safi">Ħal Safi</ref>, tal-<ref target="https://mt.wikipedia.org/wiki/Gżira_(lokalità)">Gżira</ref>, tan-Naxxar, ta' Birkirkara, ta' <ref target="https://mt.wikipedia.org/wiki/Ħal_Lija">Ħal Lija</ref>, tal-<ref target="https://mt.wikipedia.org/wiki/Mellieħa">Mellieħa</ref>, taż-<ref target="https://mt.wikipedia.org/wiki/Iż-Żurrieq">Żurrieq</ref>, tal-<ref target="https://mt.wikipedia.org/wiki/Qala">Qala</ref>, tan-<ref target="https://mt.wikipedia.org/wiki/Nadur">Nadur</ref>, tax-<ref target="https://mt.wikipedia.org/wiki/Xagħra">Xagħra</ref>, tas-<ref target="https://mt.wikipedia.org/wiki/Sannat">Sannat</ref>, tal-<ref target="https://mt.wikipedia.org/wiki/Munxar">Munxar</ref> u ta' <ref target="https://mt.wikipedia.org/wiki/San_Lawrenz">San Lawrenz</ref>, kif ukoll diversi knejjes u kappelli oħra madwar Malta u Għawdex.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Uħud mix-xogħlijiet tiegħu jistgħu jinstabu wkoll fil-<ref target="https://mt.wikipedia.org/wiki/Kulleġġ_ta'_San_Alwiġi">Kulleġġ ta' San Alwiġi</ref> f'Birkirkara u fil-Mużew ta' Wignacourt fir-Rabat.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Qari ulterjuri
<list type="unordered"><item>Attard, Christian (2013). Gianni Vella: The life and works of a twentieth-century Maltese artist. Malta: Midsea Books. ISBN 978-99932-7-444-5.</item></list>
</text></body></html>