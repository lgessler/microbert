<html><body><text id="wikipedia_mt_wikipedia_org__26783.html" ns="0" revid="269647" sourceurl="https://mt.wikipedia.org/wiki/Ar%C4%A1entier" title="Arġentier" type="wikipedia">Arġentier<figure><caption><ref target="https://mt.wikipedia.org/wiki/Paul_Revere">Paul Revere</ref> b'kitla tal-fidda u wħud mill-għodod tal-inċiżjoni tiegħu</caption></figure>
<p><hi rend="bold">Arġentier</hi> huwa ħaddiem tal-metall li jaħdem l-oġġetti mill-<ref target="https://mt.wikipedia.org/wiki/Fidda">fidda</ref>. It-terminu “arġentier” jintuża spiss bħala sinonimu għall-ħaddiema li jaħdmu l-oġġetti mid-deheb peress li t-tekniki, it-taħriġ, l-istorja u x-xirkiet tagħhom huma simili għal dawk tal-<hi rend="bold">arġentier (tal-fidda)</hi>, għalkemm il-prodott aħħari mhuwiex l-istess, tant li spiss dan jiġi speċifikat, eż. <ref target="https://mt.wikipedia.org/wiki/Arġentier_(tad-deheb)">arġentier (tad-deheb)</ref>.</p>
Storja
<p>Fil-Lvant Qarib tal-qedem, peress li l-valur tal-fidda meta mqabbel mad-deheb kien inferjuri, l-arġentiera setgħu jipproduċu l-oġġetti u jaħżnuhom bħala stokk. Ogden jiddikjara li skont editt miktub minn <ref target="https://mt.wikipedia.org/wiki/Djoklezjanu">Djoklezjanu</ref> fit-301 W.K., arġentier seta' jimponi miżata ta' 75, 100, 150, 200, 250, jew 300 <hi rend="italic">denari</hi> għall-materjal (għal kull libbra <ref target="https://mt.wikipedia.org/wiki/Imperu_Ruman">Rumana</ref>). Dak iż-żmien, ix-xirkiet tal-arġentiera kienu jinġabru għall-arbitraġġ tat-tilwim, jipproteġu l-benesseri tal-membri u jedukaw lill-pubbliku tas-sengħa.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<figure><caption>Sarkofagu tal-fidda mbuzzat tal-Qaddis Stanislaus fil-Katidral ta' Wawel li nħadem miċ-ċentri ewlenin tal-arġentiera Ewropej tas-seklu 17 jiġifieri <ref target="https://mt.wikipedia.org/wiki/Augsburg">Augsburg</ref> u <ref target="https://mt.wikipedia.org/wiki/Gdańsk">Gdańsk</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></caption></figure>
<p>L-arġentiera fl-<ref target="https://mt.wikipedia.org/wiki/Ewropa">Ewropa</ref> u fl-<ref target="https://mt.wikipedia.org/wiki/Renju_Unit">Ingilterra</ref> <ref target="https://mt.wikipedia.org/wiki/Medjuevu">Medjevali</ref> kienu jiffurmaw xirkiet u kienu jgħaddu l-għodod u t-tekniki tagħhom lil ġenerazzjonijiet ġodda permezz tat-tradizzjoni tal-apprendistati. Ix-xirkiet tax-xogħol fil-fidda spiss kienu jżommu mal-konsistenza u mal-istandards għas-skapitu tal-innovazzjoni. Mill-bidu tas-<ref target="https://mt.wikipedia.org/wiki/Seklu_XVII">seklu 17</ref>, l-artiġjani emigraw lejn l-Amerka u esperjenzaw inqas restrizzjonijiet. B'riżultat ta' dan, ix-xogħol fil-fidda kien wieħed mis-snajja' li għenu biex jinawguraw l-istorja teknoloġika u industrijali tal-bidla fl-Istati Uniti mix-xogħol fil-fidda għall-industrijalizzazzjoni.</p>
<p>Diversi oġġetti tal-fidda mill-ifjen u b'disinn mill-isbaħ, magħrufa bħala l-Fidda ta' Swami, ġew prodotti mill-istalla tal-arloġġara li saru arġentiera P Orr and Sons fil-belt ta' Madras (issa Chennai) fin-Nofsinhar tal-<ref target="https://mt.wikipedia.org/wiki/Indja">Indja</ref> matul it-tmexxija Brittanika fl-1875.</p>
<p>Il-Beta Israel, magħrufa iktar bħala l-Falasha tal-<ref target="https://mt.wikipedia.org/wiki/Etjopja">Etjopja</ref>, kienu magħrufa għall-ħiliet tagħhom fix-xogħol bil-fidda.</p>
Għodod, materjali u tekniki
<list type="unordered"><item>sega (sega tal-ġojjelliera)</item>
<item>imqass</item>
<item>lima ċatta</item>
<item>lima tal-ġojjelliera</item>
<item>martell li jintuża bħala varloppa</item>
<item>martell għall-olzar</item>
<item>martell b'għamla ta' salib</item>
<item>martell b'ras b'għamla ta' boċċa</item>
<item>inkwina</item>
<item>lasti</item>
<item>blokok bil-forom</item>
<item>imsiemer irbattuti (bl-<ref target="https://mt.wikipedia.org/wiki/Lingwa_Ingliża">Ingliż</ref>: rivets)</item>
<item>stann tal-fidda</item>
<item>fluss; sustanza li sservi biex il-metalli jagħqdu flimkien
<list type="unordered"><item>borat</item>
<item>aċidu boriku</item></list></item>
<item>torċa</item>
<item>aċidu tal-kubrit dilwit jew aċidi organiċi li jintużaw għat-tneħħija tat-tebgħat mill-fidda<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></item>
<item>roti tal-ibbuffjar</item>
<item>komposti għall-illostrar</item>
<item>ċiżellatur</item>
<item>inċiżur</item>
<item>intaljatur</item></list>
<figure><caption>Platt tal-fidda msammar bl-idejn</caption></figure>
<p>L-arġentiera jissegaw jew jaqtgħu għamliet speċifiċi minn folji jew minn vireg tal-fidda pura u fina. Imbagħad jużaw l-imrietel biex jagħtu forma lill-metall fuq l-inkwina u fuq lasti. Il-fidda tingħata l-forma bl-imrietel meta tkun kiesħa (temperatura ambjentali). Meta l-metall jingħata l-forma bl-imrietel, jiġi mgħawweġ, u jinħadem, imbagħad jitħalla jibbies. Ir-rikottura hija t-trattament bis-sħana li jintuża biex il-metall jerġa' jirtab. Jekk il-metall jitħalla jibbies, u ma jsirlux trattament tar-rikottura minn żmien għal żmien, il-metall jibda jipproduċi x-xquq u x-xogħol jiddgħajjef.</p>
<p>L-arġentiera jistgħu jużaw tekniki tal-ikkastjar (u tal-għoti tal-forma) biex joħolqu pumijiet, manki u saqajn għall-oġġetti li jkunu qed jipproduċu.</p>
<p>Wara l-għoti tal-forma u l-ikkastjar, id-diversi biċċiet jistgħu jiġu assemblati bl-imsiemer irbattuti jew bl-issaldjar.</p>
<p>Matul il-biċċa l-kbira tal-istorja tagħhom, l-arġentiera użaw forġa li kienet taħdem bil-karbonju jew bil-kokk, u pajpijiet tal-infiħ għall-issaldjar u għar-rikottura. L-arġentiera moderni s-soltu jużaw torċa bil-gass bħala sorsi tas-sħana. Metodu iktar ġdid huwa l-iwweldjar bir-raġġi tal-laser.</p>
<p>L-arġentiera jistgħu jaħdmu ukoll bir-ram u bir-ram isfar, speċjalment meta jipproduċu biċċiet biex jipprattikaw, ladarba dawk il-materjali għandhom proprjetajiet simili biex jinħadmu u jiswew ferm inqas mill-fidda.</p>
Kummerċ simili u relatat
<figure><caption>Plattin tal-fidda mżejjen bil-<ref target="https://mt.wikipedia.org/wiki/Filugranu">filugranu</ref></caption></figure>
<p>Għalkemm il-ġojjelliera jaħdmu wkoll il-fidda u d-deheb, u bosta tekniki li jintużaw biex jinħadmu l-metalli prezzjużi huma simili, is-snajja' tal-ġojjelliera u tal-arġentiera għandhom storja distinta. Il-produzzjoni ta' ktajjeb u l-ingastar tal-ħaġar prezzjuż huma prattiki komuni tal-ġojjelliera li s-soltu ma jiġux ikkunsidrati bħala parti mix-xogħol tal-arġentiera.</p>
<p>It-tradizzjoni tal-produzzjoni tal-armaturi (tal-<ref target="https://mt.wikipedia.org/wiki/Ħadid">ħadid</ref>/tal-pjanċi) ġiet interrotta għal xi żmioen wara s-seklu 17. Ix-xogħol tal-arġentiera tal-fidda u tal-arġentiera tad-deheb, b'kuntrast ma' dan, għandhom tradizzjoni kostanti li tmur lura millenji sħaħ. It-tekniki li jintużaw għall-produzzjoni tal-armaturi llum (kemm jekk għall-films jew għal gruppi li jwettqu rikostruzzjonijiet storiċi) huma amalgamazzjoni tat-tekniki tal-għoti tal-forom tal-arġentiera u tat-tekniki tal-għoti tal-forom u taż-żamma tal-ħadid mill-<ref target="https://mt.wikipedia.org/wiki/Ħaddied">ħaddieda</ref>.</p>
Arġentiera notevoli u storiċi
Kumpaniji
<list type="unordered"><item>Garrard &amp; Co*</item>
<item>Reid &amp; Sons**</item></list>
Nies
<list type="unordered"><item><ref target="https://mt.wikipedia.org/wiki/Agostino_Matrenza">Agostino Matrenza</ref>, arġentier <ref target="https://mt.wikipedia.org/wiki/Malti">Malti</ref> u wieħed mill-fundaturi tal-<ref target="https://mt.wikipedia.org/wiki/Partit_Laburista_(Malta)">Partit Laburista</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item>Acragas</item>
<item>Kurt Aepli</item>
<item>Hester Bateman</item>
<item>Jocelyn Burton</item>
<item>Benvenuto Cellini</item>
<item>Stephen Emery, arġentier <ref target="https://mt.wikipedia.org/wiki/Stati_Uniti">Amerikan</ref> bikri</item>
<item>Thomas Germain</item>
<item>François-Thomas Germain</item>
<item>John Hull - it-Teżorier tal-Massachusetts Bay Colony</item>
<item>Isaac Hutton</item>
<item>Georg Jensen</item>
<item>Sampson Mordan</item>
<item>Jean-Valentin Morel, ġojjellier u ħaddiem tas-<ref target="https://mt.wikipedia.org/wiki/Sengħa">sengħa</ref> <ref target="https://mt.wikipedia.org/wiki/Franza">Franċiż</ref></item>
<item>Henry Petzal</item>
<item>Paul Revere, arġentier, manifattur u patrijott Amerikan</item>
<item>Atsidi Sani, l-ewwel arġentier magħruf ta' Navajo</item>
<item>Alfredo Sciarrotta</item>
<item>Sequoyah, arġentier ta' Cherokee, inventur tas-sillabarju ta' Cherokee</item>
<item>Alice Sheene</item>
<item>Robert Welch</item>
<item>Edward Winlsow, arġentier Amerikan bikri</item></list>
<p><hi rend="bold">*</hi> Garrad &amp; Co. ġiet stabbilita minn <ref target="https://mt.wikipedia.org/wiki/George_Wickes">George Wickes</ref> f'<ref target="https://mt.wikipedia.org/wiki/Londra">Londra</ref> fl-1722 u għadha qed topera.</p>
<p><hi rend="bold">**</hi> Reid &amp; Sons ġiet stabbilita fl-1788 f'<ref target="https://mt.wikipedia.org/wiki/Newcastle">Newcastle</ref> u għadha qed topera.</p>
Ara ukoll
<list type="unordered"><item><ref target="https://mt.wikipedia.org/wiki/Arġentier_(tad-deheb)">Arġentier (tad-deheb)</ref></item></list>
</text></body></html>