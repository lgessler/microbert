<html><body><text id="wikipedia_mt_wikipedia_org__15257.html" ns="0" revid="262952" sourceurl="https://mt.wikipedia.org/wiki/Joseph_Muscat" title="Joseph Muscat" type="wikipedia">Joseph Muscat

<p><hi rend="bold">“</hi>… Joseph Muscat għandu futur hu personali bħala politiku f'Malta...Mhemmx dubbju li l-pajjiż qiegħed miexi, il-pajjiż ma waqafx, il-pajjiż għandu futur quddiemu,u d-deċiżjonijiet li jieħu jkunu dawk li fil-fehma tiegħu ikunu fl-aqwa ġid tal-pajjiż...<hi rend="bold">”</hi></p>
— <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, eks-Priministru

<p><hi rend="bold">“</hi>…Joseph Muscat għandu s-saħħa tal-konvinzjoni, jaf jitkellem tajjeb ħafna u eċċellenti kif jikkomunika messaġġi diversi lil udjenzi diversi bla ma jinsa li l-elettorat huwa wieħed. Jasal bħala frisk u modern u bl-għeruq tiegħu fit-tradizzjoni kif għandu jkun...<hi rend="bold">”</hi></p>
— <ref target="https://mt.wikipedia.org/wiki/Oliver_Friggieri">Oliver Friggieri</ref>, awtur u ħassieb

<p><hi rend="bold">“</hi>…Joseph Muscat bħala MEP wera li kapaċi jieħu deċiżjoni politika u li kapaċi jġib interessi differenti madwar il-mejda għall-pożizzjoni komuni. U dan grazzi għall-karattru moderat tiegħu mexxi minn determinazzjoni qawwija. Bħala Prim Ministru naħseb li Muscat se jkun bniedem li jaf jisma' u jkollu relazzjoni kontinwa mal-elettorat. Naħseb ukoll li Muscat huwa kapaċi li jogħla 'l fuq mill-politika partiġġjana...<hi rend="bold">”</hi></p>
— <ref target="https://mt.wikipedia.org/wiki/Martin_Schulz">Martin Schulz</ref>, President tal-Parlament Ewropew 

<p>
<hi rend="bold">Joseph Muscat</hi> (<ref target="https://mt.wikipedia.org/wiki/Burmarrad">Burmarrad</ref>, <ref target="https://mt.wikipedia.org/wiki/22_ta'_Jannar">22 ta' Jannar</ref> <ref target="https://mt.wikipedia.org/wiki/1974">1974</ref>) kien is-seba' Prim Ministru ta' Malta indipendenti (2013-2020) u s-seba' mexxej tal-<ref target="https://mt.wikipedia.org/wiki/Partit_Laburista_(Malta)">Partit Laburista Malti</ref> 2008-2020). Huwa ħa l-ġurament ta' Prim Ministru nhar il-11 ta' Marzu 2013, wara li l-Partit Laburista għamel waħda mill-akbar rebħiet elettorali fl-istorja politika ta' Malta, meta rebaħ l-<ref target="https://mt.wikipedia.org/wiki/Elezzjonijiet_Ġenerali_2013">Elezzjonijiet Ġenerali 2013</ref> b'maġġoranza ta' 55% jew 36,000 vot b'vantaġġ inizjali ta' disa' siġġijiet fil-Parlament. Muscat ġab l-ikbar ammont ta' voti li qatt seta' jikseb kandidat fl-Elezzjonijiet Ġenerali kollha li saru f'Malta, 26,000 vot minn fuq żewġ distretti. Wara <ref target="https://mt.wikipedia.org/wiki/Elezzjonijiet_Ġenerali_2017_(Malta)">elezzjoni bikrija</ref> fit-3 ta' Ġunju 2017, huwa kien ikkonfermat fil-kariga wara rebħa oħra storika kważi bl-istess numri. </p>
<p>Huwa rriżenja minn Prim Ministru nhar it-13 ta' Jannar 2020.</p>
Edukazzjoni
<p>Bin Salvu, negozjant, u Grace, ħajjata, Joseph Muscat irċieva l-edukazzjoni tiegħu fl-Iskola ta' St Francis, l-Iskola Primarja ta' San Pawl il-Baħar, l-Iskola Stella Maris, fil-Kulleġġ San Alwigi, u fl-<ref target="https://mt.wikipedia.org/wiki/Università_ta'_Malta">Università ta' Malta</ref>. Fl-1995, huwa ggradwa bil-Baċellerat tal-Kummerċ, bi speċjalizzazzjoni fil-<hi rend="italic">Management</hi> u <hi rend="italic">Public Policy</hi>. Fl-1996 iggradwa fil-Baċellerat tal-Arti bl-Unuri fil-Public Policy. Fl-1997 ġab il-<hi rend="italic">Masters</hi> tal-Arti fl-Istudji Ewropej u d-Dottorat fil-<hi rend="italic">Management Research</hi> mill-Università ta' Bristol, b'teżi dwar riċerka innovattiva fuq intrapriżi żgħar u l-multinazzjonali, fl-2007.</p>
Fil-Politika
<p>Fl-1992, meta Muscat kien għad kellu 18-il sena, ngħaqad ma' ONE Radio, l-istazzjon tar-radju tal-<ref target="https://mt.wikipedia.org/wiki/Partit_Laburista_(Malta)">Partit Laburista</ref>, li dak iż-żmien kien jismu Super One Radio. Fl-1994 daħal fil-Forum Żgħażagħ Laburisti (FŻL) u nħatar Segretarju Finanzjarju, Deputat Chairperson u Aġent Chairperson. Fl-1995, kien elett fl-Eżekuttiv Nazzjonali tal-Partit Laburista, fejn dam sal-2001 meta nħatar Segretarju Edukattiv tal-Partit Laburista, kariga li żamm sal-2004.</p>
<p>Bejn l-1997 u 1998 huwa ta sehem fl-implimentazzjoni tal-istrateġija industrijali tal-Gvern Laburista ta' <ref target="https://mt.wikipedia.org/wiki/Alfred_Sant">Alfred Sant</ref>. Kien parti mill-grupp li waqqaf l-Istitut għall-Promozzjoni tal-Intrapriżi ż-Żghar (IPSE), li ngħata fondi Ewropej għar-ristrutturar tal-industrija.</p>
<p>Muscat kien membru tal-Kunsill Nazzjonali taż-Żgħażagħ, membru tal-Kummissjoni Nazzjonali għall-Moralità Fiskali u membru tad-Djalogu Ewro-Għarbi tal-Kunsill tal-Ewropa. Kien iċ-Chairperson tal-Kumitat tal-Mediterran tal-International Union of Socialist Youth (IUSY) waqt il-laqgha ta' Malta fl-1999, u attenda bosta laqgħat tal-European Young Socialists (ECOSY) f'isem il-Forum Żgħażagħ Laburisti.</p>
<p>Fl-2001, Muscat tqabbad mill-Partit Laburista biex jagħmel sit elettroniku tal-aħbarijiet bl-Ingliż, <hi rend="italic">maltastar.com</hi>.</p>
<p>Fl-2003, Joseph Muscat inħatar membru fi grupp ta' ħidma, immexxi minn George Vella u Evarist Bartolo, li fassal il-politika Laburista dwar l-Unjoni Ewropea, li ħareġ id-dokument <hi rend="italic">Il-Partit Laburista u l-Unjoni Ewropea: Għall-Ġid tal-Maltin u l-Għawdxin</hi> li f'Novembru ta' dik is-sena kien aċċettat mill-Konferenza Ġenerali. Fl-istess konferenza, Muscat kien approvat bħala kandidat tal-Partit Laburista għall-Elezzjonijiet tal-Parlament Ewropew.</p>
Membru tal-Parlament Ewropew
<p>Muscat ġie elett fil-<ref target="https://mt.wikipedia.org/wiki/Parlament_Ewropew">Parlament Ewropew</ref> f'Ġunju 2004 bi kważi 37,000 vot, l-iktar kandidat li ġab voti għall-Partit Laburista. Fil-Parlament Ewropew, Muscat kien membru tal-Kumitat għall-Ekonomija u Affarijiet Monetarji, il-Kumitat għas-Suq Intern u Protezzjoni tal-Konsumatur. Fl-2007, kien elett Viċi President tal-Kumitat għall-Ekonomija u Affarijiet Monetarji tal-Parlament Ewropew. Muscat tqabbad ukoll jagħmel rapporti fuq il-kontijiet tat-telefonija ċellulari (Roaming) u rapport fuq il-bejgħ u xiri tal-banek. Ħadem fuq it-tneħħija tat-taxxa fuq id-dixxijiet tas-satelliti, d-dritt li konsumaturi jaraw avvenimenti sportivi ewlenin mingħajr ħlas, u l-kwistjoni tar-reġistrazzjoni tal-mediċini.</p>
<p>Muscat irriżenja mill-Parlament Ewropew fil-25 ta' Settembru 2008 biex jieħu postu fil-Parlament Malti u jassumi l-irwol ta' Kap tal-Oppożizzjoni wara li kien elett Mexxej tal-Partit Laburista. </p>
Mexxej tal-Partit Laburista
<p>Nhar l-24 ta' Marzu 2008 Muscat ħabbar il-kandidatura tiegħu għal Mexxej tal-Partit Laburista, wara r-riżenja ta' Alfred Sant. Nhar il-5 ta' Ġunju 435 minn 879 delegat ivvutaw għal Joseph Muscat, 3 voti biss inqas mill-kwota meħtieġa, jiġifieri 50% u wieħed tal-voti validi mitfugħin. It-tieni l-eqreb kontestant lejn Joseph Muscat kien <ref target="https://mt.wikipedia.org/wiki/George_Abela">George Abela</ref>, li kiseb 200 vot. It-tliet kontestanti l-oħra li kienu eliminati mit-tiġrija għall-ħatra ta' Mexxej Laburista - <ref target="https://mt.wikipedia.org/wiki/Michael_Falzon">Michael Falzon</ref>, <ref target="https://mt.wikipedia.org/wiki/Evarist_Bartolo">Evarist Bartolo</ref> u <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref> kisbu 181 vot, 32 vot u 26 vot rispettivament. L-għada 865 delegat reġgħu vvutaw f'votazzjoni oħra bejn Joseph Muscat u George Abela biss, li fiha Muscat kiseb 574 vot, 66%. George Abela kiseb 291 vot, 34%. Dan kien żieda ta' 139 vot fuq l-ammont tal-jum ta' qabel fil-każ ta' Joseph Muscat u żieda ta' 91 vot fil-każ ta' George Abela. Mat-tħabbira tar-rebħa tiegħu, Muscat talab lil dawk kollha li kienu fis-sala biex jagħtu applaws kbir lil George Abela. B'messaġġ dirett lejn Abela, Muscat qallu li dik hija daru u li fil-Partit Laburista hemm post għalih.</p>
<p>Nhar it-8 ta' Ġunju 2008, Muscat għamel <hi rend="italic">mass rally</hi> fil-Kwartieri tal-Partit fil-Ħamrun li fih dehru eks-Membri Parlamentari Laburisti u eks-Ministri Laburisti li kienu ilhom ma jidhru fil-Partit Laburista bħal John Dalli, Salvu Sant, Lino Debono, Bertu Pace, Joe Abela, Joe Brincat, Maria Camilleri, <ref target="https://mt.wikipedia.org/wiki/Joe_Micallef_Stafrace">Joe Micallef Stafrace</ref>, <ref target="https://mt.wikipedia.org/wiki/Joe_Grima">Joe Grima</ref>, <ref target="https://mt.wikipedia.org/wiki/Reno_Calleja">Reno Calleja</ref>, Louis Buhagiar, Philip Muscat, Joseph Saliba, Carmelo Brincat u Paul Chetcuti Caruana. Bagħtu t-tislijiet tagħhom, imma minħabba impenji oħrajn ma setgħux jiġu Carmen Sant, Carmelo Borg, Daniel <ref target="https://mt.wikipedia.org/wiki/Piscopo">Piscopo</ref>, Cettina Darmenia Brincat, <ref target="https://mt.wikipedia.org/wiki/Alex_Sciberras_Trigona">Alex Sciberras Trigona</ref> u Carmelo Buttigieg. Muscat qal li hu kien stieden b'mod personali lil dawk kollha li kienu jirrappreżentaw lil Partit Laburista fil-Parlament tul iż-żmien kollu u lil dawn qalilhom li: </p>
<p><hi rend="bold">“</hi>Intom postkom magħna, kollha kemm intkom. Stedint ukoll lil dawk li huma membri Parlamentari tal-lum - it-tim tal-azzar – għax il-Partit Laburista, bl-għażla tiegħi bħala mexxej, qiegħed jiftaħ staġun politiku ġdid. Għalhekk mal-poplu Malti rridu nkunu onesti miegħu u ngħidulu li fejn fil-passat żbaljajna jiddispjaċina, imma fil-passat għamilna ħafna affarijiet tajbin u se nfakkruhom.<hi rend="bold">”</hi></p>
<p>Joseph Muscat, għamel diskors li baqa' magħruf, meta qal lil dawk preżenti:</p>
<p><hi rend="bold">“</hi>Inħobbkom u ejjew inħobbu lil xulxin. Ir-reposnsabbilità li fdajtuli jumejn ilu hija unur, piż u privileġġ għax naf li qabli kien hemm nies ta' stoffa enormi. Bl-għażla tiegħi qed jiftaħ bil-fatt staġun politiku ġdid.<hi rend="bold">”</hi></p>
<p>Muscat semma l-mexxejja tal-Partit Laburista, lil <ref target="https://mt.wikipedia.org/wiki/William_Savona">Willie Savona</ref> li ħoloq u mexxa lill-Partit Laburista fi żmien meta l-ħsibijiet tiegħu ma kinux jiġu milqugħin. Semma li qed jimla l-post ta' <ref target="https://mt.wikipedia.org/wiki/Pawlu_Boffa">Pawlu Boffa</ref> li kien il-bniedem li ta tifsira lid-demokrazija soċjali bil-fatti. Qal li huwa ġej wara dak li kien, għadu, u jibqa' Missier il-Partit Laburista, <ref target="https://mt.wikipedia.org/wiki/Dom_Mintoff">Dom Mintoff</ref>, liema isem ħadd mhu se jħassru minn qalbu. Semma li dieħel fl-istess post tal-bniedem li żamm flimkien lill-Partit Laburista fi żmien tant delikat, <ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref> u finalment qal li huwa qiegħed jiġi fdat bil-fiduċja biex jimla l-post tal-bnidem li għaqqad lill-Partit Laburista, <ref target="https://mt.wikipedia.org/wiki/Alfred_Sant">Alfred Sant</ref>. Iżda qal li</p>
<p><hi rend="bold">“</hi>Iż-żmien ta' qabel, fejn kien hemm xi ħadd minna li kellu jagħmel għażla jekk hux ta Mintoff, ta' Sant jew ta' ħaddieħor spiċċa. Aħna kollha tal-Labour. Irridu nħarsu 'l quddiem... </p>
<p>It-terrimot intern li se nwettaq forsi mhux se jogħġob lil kulħadd u se jdarras lil min qiegħed hawn ġew. Imma huma bidliet bżonnjużi. L-istaġun politiku ġdid ifisser ukoll li l-Gvern se jsib quddiemu oppożizzjoni soda li mhix se ċċedi. Imma n-nies tal-età tiegħi, jien inkluż, għax irrid inbiddel l-affarijiet, se mmexxi lill-Partit fl-interess nazzjonali, naħdmu id f'id mal-Gvern. Dan huwa stil ta' politika li hawn għatx għalih f'Malta u f'Għawdex.<hi rend="bold">”</hi></p>
<p>Muscat kien ko-optjat fil-Parlament Malti nhar l-1 ta' Ottubru 2008 biex jimla s-siġġu tad-Deputat Laburista Joseph Cuschieri.</p>
<p>Ġimgħa wara l-ħatra tiegħu bħala Mexxej, Muscat stieden lil Dom Mintoff iżur il-Kwartieri Ġenerali tal-Partit. Nhar il-31 ta' Marzu 2009, Mintoff attenda għaċ-ċele­b­razzjonijiet tat-30 sena ta' Jum il-Ħel­sien organizzati mill-Partit Laburista fil-Birgu. Nhar il-5 ta' Dicembru, 2009, Dom Mintoff għamel żjara fiċ-Ċentru Naz­zjonali Laburista l-Ħamrun, l-ewwel darba li Mintoff daħal f'dan il-bini li ilu jservi ta' kwartieri tal-Partit Laburista sa mill-1995. Mintoff intlaqa' fiċ-Ċentru minn Muscat li mbagħad kellhom laqgħa privata flimkien fl-uffiċċju tiegħu.</p>
Uċuh ġodda fil-Partit Laburista
<p>Fl-ewwel tliet snin tat-tmexxija ta' Joseph Muscat ingħaqdu mal-Partit Laburista persuni li qabel kienu jaħdmu fil-kamp Nazzjonalista bħal <ref target="https://mt.wikipedia.org/wiki/Manuel_Mallia">Manuel Mallia</ref> (li fl-2013 sar il-Ministru tal-Intern u Sigurtà Nazzjonali)<ref target="https://mt.wikipedia.org/wiki/Marisa_Micallef_Leyson">Marisa Micallef Leyson</ref>, <ref target="https://mt.wikipedia.org/wiki/Mario_Farrugia_Borg">Mario Farrugia Borg</ref>, <ref target="https://mt.wikipedia.org/wiki/Deborah_Schembri">Deborah Schembri</ref> (li fl-2013 telgħet fil-Parlament) u <ref target="https://mt.wikipedia.org/wiki/Cyrus_Engerer">Cyrus Engerer</ref> (li ħiereġ għall-Elezzjonijiet Ewropej tal-2014). Ħareġ ukoll mal-Partit Laburista għall-elezzjonijiet Ewropej il-Professur <ref target="https://mt.wikipedia.org/wiki/Edward_Scicluna">Edward Scicluna</ref>, li qabel ma kienx fil-politika u li fl-2013 sar Ministru tal-Finanzi, u Dr. <ref target="https://mt.wikipedia.org/wiki/Konrad_Mizzi">Konrad Mizzi</ref> (li fl-2013 sar Ministru għall-Enerġija u wara Ministru għall-Enerġija u s-Saħħa, qabel ma tneħħielu l-portafoll minħabba li ismu deher fil-Panama Papers, bħala azzjonist ewlieni ta' kumpanija sigrieta fil-Panama). <ref target="https://mt.wikipedia.org/wiki/Lydia_Abela">Lydia Abela</ref>, mart iben il-President <ref target="https://mt.wikipedia.org/wiki/George_Abela">George Abela</ref> saret is-segretarju eżekuttiv tal-Partit Laburista. <ref target="https://mt.wikipedia.org/wiki/Robert_Abela">Robert Abela</ref>, bin il-President, ikkampanja fl-elezzjoni ġenerali favur il-Partit Laburista. <ref target="https://mt.wikipedia.org/wiki/John_Bundy">John Bundy</ref>, eks-kandidat tal-PN, beda jippreżenta programm fuq ONE TV. Fil-Konferenza Ġenerali tal-2011, ħabbru li se joħorġu għall-ewwel darba għall-elezzjoni mal-Partit il-mużiċista Sigmund Mifsud, l-avukat tal-General Workers' Union Joanne Vella Cuschieri, u t-tobba Deo Debattista (li fl-2013 tela' fil-Parlament) u Silvio Grixti.</p>
L-Elezzjonijiet Ewropej tal-2009
<p>Nhar is-6 ta' Ġunju 2009, Muscat iffaċċja l-ewwel elezzjoni tiegħu bħala Mexxej tal-Partit Laburista, sena wara l-ħatra tiegħu. Il-Partit Laburista rebaħ l-Elezzjonijiet Ewropej b'55% tal-voti, 35,600 vot iktar mill-<ref target="https://mt.wikipedia.org/wiki/Partit_Nazzjonalista">Partit Nazzjonalista</ref>, li ġab 40% tal-voti. Il-Partit Laburista ġab 7% aktar minn kemm kien ġab fl-2004. Reġa' ġab 3 siġġijiet minn 5, u jieħu anke s-sitt siġġu meta dan jiġi approvat it-Trattat ta' Lisbona.</p>
<p>Il-kandidat minn fost it-tnax li kienu qegħdin jikkontestaw f’isem il-Partit Laburista bl-akbar għadd ta’ voti fl-ewwel għadd kien Louis Grech, il-Kap tad-Delegazzjoni Maltija għall-Parlament Ewropew li kiseb 27,753 vot, 20% tal-voti li kiseb il-Partit Laburista jew 11% tal-voti kollha miftugħin f’din l-elezzjoni; żieda ta’ 12,382 vot fuq kemm kien ġab fl-ewwel Elezzjoni tal-Parlament Ewropew tal-2004.</p>
<p>Il-Professur Edward Scicluna li kkontesta l-ewwel darba f'isem il-Partit Laburista, ġab 24,574 vot (9.7% tal-voti mitfugħin u 18% tal-voti Laburisti). </p>
<p>John Attard Montalto naqqas 12,407 vot u ġab 12,880 jew 9.5% tal-voti kollha li nkisbu mill-Partit Laburista, imma xorta kien elett bil-voti li wiret. </p>
<p>Joseph Cuschieri ġab 19,672 vot (7.7% tal-voti miftugħin u 14.5% tal-voti tal-Partit Laburista.</p>
<p>Glenn Bedingfield ġab 4,982 vot u ma kienx elett, 8,453 inqas mill-voti li kien kiseb fl-ewwel għadd ta’ ħames snin ilu meta dakinhar huwa kiseb 13,435 vot.</p>
<p>Marlene Mizzi li ukoll ikkontestat għall-ewwel darba f'isem il-Partit Laburista, ġabet 17,724 vot (7% tal-voti mitfugħin jew 13% tal-voti Laburisti) imma ma kinitx eletta.</p>
Il-Liġi tad-Divorzju (2011)
<p>Sa minn qabel il-ħatra tiegħu bħala mexxej tal-Partit Laburista f'Ġunju 2008, Joseph Muscat wiegħed kemm-il darba li fl-ewwel darba li jkun hemm Gvern Laburista hu personalment (<hi rend="italic">Private Member’s Bill</hi>) kien se jressaq liġi tad-<ref target="https://mt.wikipedia.org/wiki/Divorzju">divorzju</ref> għall-approvazzjoni tal-Parlament. Nhar is-6 ta' Lulju 2010, id-Deputat Nazzjonalista Jeffrey Pullicino Orlando ressaq <hi rend="italic">Private Member’s Bill</hi> fil-Parlament biex jiġi introdott id-divorzju. F'Novembru 2010 twaqqaf il-Moviment Iva għad-Divorzju, b'Deborah Schembri, ċerpersin tal-moviment, u b'membri prominenti bħall-Membru Parlamentari u eks-Ministru Laburista Evarist Bartolo, u Jeffrey Pulli­cino Orlando, iċ-Ċerpersin tal-Alternattiva Michael Briguglio, l-eks Ministru Nazzjonalista Michael Falzon u Marlene Mizzi. </p>
<p>Nhar is-16 ta' Marzu 2011 tressqet mozzjoni tal-Oppożizzjoni quddiem il-Parlament dwar kif għandha tkun il-mistoqsija tar-referendum li se jsir fit-28 ta' Mejju 2011, jiġifieri “Taqbel mal-introduzzjoni tal-għażla tad-divorzju f’każ ta’ koppja miż­żewġa li tkun ilha sseparata jew tkun ilha ma tgħix flimkien għal mill-inqas erba’ snin u meta ma jkun hemm l-ebda tama raġjonevoli ta’ rikonċiljazzjoni bejn il-miżżewġin, fil-waqt li jkun garantit manteniment adegwat u jkunu mħarsa t-tfal?” Din għaddiet għax ivvutat għaliha l-Oppożizzjoni kollha u żewġ Membri Parlamentari Nazzjonalisti, Jeffrey Pullicino Orlando u Jesmond Mugliett. Għar-Referendum tat-28 ta' Mejju ħarġu jivvutaw 232,691 persuna jew 73% ta' dawk li kellhom dritt jivvutaw, u dan għadda b’maġġoranza ta’ 53.2%, b'distakk ta' 14,576 vot. L-għada, Muscat sejjaħ konferenza tal-aħbarijiet li fiha ddikjara li b’dan ir-riżultat, bdiet titwieled Malta differenti, Malta ġdida.  </p>
<p>Nhar it-2 ta' Ġunju 2011, id-deputata Laburista <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref> ħabbret li fiċ-ċirkostanzi kif żviluppaw mhux se tkun qed tikkontesta l-elezzjoni ġenerali li jmiss bħala kandidata elettorali f'isem il-Partit Laburista. Qalet li kienet diġa' infurmat lill-Kap tal-Oppożizzjoni Joseph Muscat b'din id-deċiżjoni nhar it-Tlieta 31 ta' Mejju, jiġifieri jumejn wara li tħabbar ir-riżultat tar-referendum. Fi stqarrija l-ġurnata ta' qabel, hija kienet semmiet kif kien hemm min hedded, immalafama u intimida lilha u lill-familja tagħha dwar il-pożizzjoni li kienet ħadet fil-kampanja għar-referendum, kontra d-dħul tad-divorzju. Iżda tmintax-il jum wara din l-istqarrija, nhar l-20 ta' Ġunju, Coleiro Preca ħabbret li se terġa' tikkontesta mill-ġdid l-elezzjoni ġenerali li jmiss mal-Partit Laburista wara t-turija kbira ta' appoġġ u solidarjeta' li l-elettorat tas-Sitt Distrett u l-insistenza u l-ħeġġa li urew l-eluf ta' familji fid-distrett u barra minnu biex terġa' tikkounsidra d-deċiżjoni tagħha, ġabuha f'qagħda li kellha tirrifletti bis-sħiħ fuq id-deċiżjoni li kienet ħadet. Hi semmiet ukoll l-istqarrijiet tal-Mexxej Laburista Joseph Muscat li ikkonferma li hi kienet konformi mal-linja tal-partit komplew għabbewha bil-piż biex tirrevedi d-deċiżjoni dwar il-kandidatura tagħha. </p>
<p>Nhar it-3 ta' Ġunju, l-avukatessa <ref target="https://mt.wikipedia.org/wiki/Deborah_Schembri">Deborah Schembri</ref>, ċerpersin tal-moviment <hi rend="italic">Iva għad-Divorzju</hi>, ħabbret li fl-elezzjoni ġenerali li kien imiss kienet se tikkontesta f'isem il-Partit Laburista wara talba li saritilha minn Muscat.</p>
<p>Nhar it-13 ta' Lulju 2011, għadda mill-Parlament it-tieni qari tal-abbozz ta' liġi dwar id-dħul tad-divorzju f'Malta, b'44 vot favur, 13-il vot kontra u 12-il astensjoni. Il-Prim ministru Gonzi u l-Ministri kollha, barra wieħed (Joseph Cassar) ivvutaw kontra jew astjenew. Il-Membri Parlamentari tal-Oppożizzjoni vvutaw kollha favur, ħlief Adrian Vassallo li vvota kontra u <ref target="https://mt.wikipedia.org/wiki/Marie_Louise_Coleiro_Preca">Marie-Louise Coleiro Preca</ref> li astjeniet. Tnax -il Membru Parlamentari Nazzjonalista vvutaw favur. </p>
<p>Nhar il-15 ta' Lulju 2011 il-Viċi Sindku ta' Tas-Sliema <ref target="https://mt.wikipedia.org/wiki/Cyrus_Engerer">Cyrus Engerer</ref> irriżenja minn kull kariga fi ħdan il-Partit Nazzjonalista u ngħaqad mal-Partit Laburista. Dan għamlu għax iddiżappunta ruħu għall-mod kif il-Prim Ministru vvota fil-parlament dwar it-tieni qari tal-abbozz tal-liġi dwar id-divorzju u "l-prinċipji u l-valuri liberali u demokratiċi tiegħi huma f'kunflitt mal-prattiċi li qed jippersistu fil-Partit Nazzjonalista".</p>
L-Elezzjonijiet Lokali tal-2012
<p>Nhar l-10 ta' Marzu 2012, il-Partit Laburista rebaħ l-elezzjonijiet tal-Kunsilli Lokali li saru f’35 lokalità madwar Malta u Għawdex bi swing ta’ 5.5% fil-voti għall-Partit Laburista u tnaqqis ta’ 5.26% fil-voti għall-Partit Nazzjonalista. F’dawn l-elezzjonijiet ħarġu jivvotaw ftit aktar minn 59%, bi kważi 56% tal-voti jmorru għall-PL. Il-PL rebaħ lokalitajiet li tradizzjonalment dejjem kienu f’idejn il-PN, f'San Pawl il-Baħar, Ħal Safi u l-Qala. F’lokalitajiet oħrajn tradizzjonalment Nazzjonalisti, il-PL irnexxielu jżid il-voti b’persentaġġi sostanzjali fosthom f’Ħal Balzan, is-Siġġiewi u San Ġiljan fejn żied il-voti b’7%, b’4% u 10.7% rispettivament. Minn 35 lokalità li fihom saru l-elezzjonijiet, f’21 minnhom il-Partit Laburista ġab maġġoranza tal-voti. B'kollox kien hemm 61,751 li vvutaw għall-Partit Laburista, 46,409 li vvutaw għall-Partit Nazzjonalista, 1,797 vot għall-Alternattiva Demokratika u 960 għall-kandidati indipendenti. Il-PL ġab 15,342 vot iktar mill-PN, 14% iktar.</p>
L-Elezzjonijiet Ġenerali tal-2013
<p>Nhar l-10 ta' Diċembru 2012, Franco Debono flimkien mal-Oppożizzjoni Laburista vvutaw fil-Parlament kontra l- Baġit imressaq ġimagħtejn qabel u allura dan m’għaddiex b’35 vot kontra l-34 favur, u l-Gvern Nazzjonalista waqa’. Dan ġiegħel lill-Prim ministru Lawrence Gonzi imur l-għada għand il-President tar-Repubblika Dr George Abela fil-Palazz il-Belt biex jissuġġerilu li l-Parlament jiġi xolt u tissejjaħ elezzjoni ġenerali bil-Parlament ixolji fis-7 ta’ Jannar, 2013, waqt li l-elezzjoni ġenerali ssir fl-istess jum mal-elezzjoni tal- kunsilli lokali, jiġifieri s-Sibt 9 ta’ Marzu 2013.</p>
<p>Il-Partit Laburista għamel waħda mill-akbar rebħiet elettorali fl-istorja politika ta' Malta, meta rebaħ l-<ref target="https://mt.wikipedia.org/wiki/Elezzjonijiet_Ġenerali_2013">Elezzjonijiet Ġenerali 2013</ref> b'maġġoranza ta' 167,533 vot, 35,107 aktar mill-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> li kiseb 132,426 vot f’dik li tista’ tiġi meqjusa bħala l-ikbar differenza għal diversi snin tant li bħala persentaġġi l-PL ġab kważi 55% u l-PN 43%, kif kien ħabbar kull stħarriġ li sar qabel l-elezzjoni. Il-PL ingħata vantaġġ ta' disa' siġġijiet fil-Parlament. Il-vantaġġ tas-siġġijiet ġie mnaqqas għal seba, b'segwitu ta' proċedimenti fil-Qorti Kostituzzjonali, fejn ġie konfermat żball fl-għadd tal-voti.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:3-4">[4]</ref></p>
<p>Muscat li nħatar Prim ministru fil-11 ta' Marzu 2013, kiseb 26,170 vot bħala l-ewwel preferenza miż-żewġ distretti li kkontesta fuqhom, 13,968 vot mit-Tieni Distrett u 12,202 vot mir-Raba’ Distrett, ifisser li Muscat kiseb aktar voti personali milli qatt kisbu żewġ persuni meqjusin kbar fix-xena politika lokali, <ref target="https://mt.wikipedia.org/wiki/Dom_Mintoff">Dom Mintoff</ref> u <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref></p>
L-Elezzjonijiet Lokali tal-2013
<p>F'Marzu 2013, fl-istess jum tal-<ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjonijiet Ġenerali 2013</ref>, il-Partit Laburista reġa' rebaħ l-elezzjonijiet tal-Kunsilli Lokali li saru fi 33 lokalità u żied il-voti fuq l-elezzjonijiet ta’ erba' snin qabel fl-istess lokalitajiet bi 2.2% biex issa ġab kważi 57%. Min-naħa tiegħu, il-Partit Nazzjonalista naq­qas il-voti bi kważi 2% u ġab 42%. F’dawn l-elezzjonijiet, il-Partit Laburista rebaħ għall-ewwel darba il-kunsill lokali ta’ Birkirkara u kien hemm ħames lokalitajiet oħra li fihom il-Partit Nazzjonalista tilef il-maġġoranza: l-Imtarfa, Tal-Pietà, il-Mellieħa, l-Imqabba u Santa Venera.</p>
<p>Hekk fl-2013, il-Partit Laburista għandu kważi żewġ terzi, 65%, tal-lokalitajiet kollha f'idejh, 44 lokalità minn 68.</p>
Prim Ministru ta' Malta - L-ewwel Leġislatura (2013-2017)
<p>Joseph Muscat ħa l-ġurament ta' Prim ministru nhar il-11 ta' Marzu 2013 fil-Palazz tal-President fil-Belt Valletta. Bħala Prim Ministru huwa kien responsabbli ukoll mill-Awditjar Intern u Investigazzjonijiet, l-Amministrazzjoni Pubblika, il-Ko-ordinazzjoni ta’ Politika Strateġika, it-Taqsima tal-Immaniġġjar tal-Effiċjenza, l-Informazzjoni, l-Ippjanar u Kordinazzjoni ta’ Prijoritajiet, il-MEPA, l-Istamperija tal-Gvern, id-Dipartiment tal-Artijiet, ir-Reġistru tal-Artijiet u l-Uffiċċju Konġunt.</p>
<p>Jumejn wara ġie ffurmat il-<ref target="https://mt.wikipedia.org/wiki/Kabinett_tal-Gvern_Laburista_Malti_2013">kabinett ta' gvern ġdid</ref>, magħmul minn <ref target="https://mt.wikipedia.org/wiki/Kabinett_tal-Gvern_Laburista_Malti_2013">14-il Ministru u 8 Segretarji Parlamentari</ref>, wieħed mill-akbar kabinetti fl-istorja politika Maltija. F'dan il-Kabinett inħolqu żewġ Ministeri ġodda: dak għall-Affarijiet Ewropej, u l-Ministeru għad-Djalogu Soċjali, Affarijiet tal-Konsumatur u Drittijiet Ċivili. Inħolqu 7 segretarjati parlamentari ġodda: dak għall-Ippjanar, dak għall-Affarijiet tal-Unjoni Ewropea u l-Presidenza Ewropea 2017, dak għall-Kultura u Gvern Lokali, dak għar-Riċerka, Innovazzjoni, Żgħażagħ u Sport, dak għall-Agrikoltura s-Sajd u d-Drittijiet tal-Annimali, dak għall-kompetittivita' u t-Tkabbir Ekonomiku, dak għall-Anzjanita' Attiva u d-Drittijiet ta' Persuni b' Diżabilita', u dak għall-Ġustizzja.</p>
L-ewwel 100 Jum
<p>Fl-ewwel xhur tal-Gvern, saru diversi ħatriet ġodda fosthom Kummissarju ġdid tal-Pulizija, Peter Paul Zammit. <ref target="https://mt.wikipedia.org/wiki/Franco_Debono">Franco Debono</ref> inħatar Kummissarju għal-Liġijiet, u <ref target="https://mt.wikipedia.org/wiki/Giovanni_Bonello">Giovanni Bonello</ref> inħatar President tal-Kummissjoni għar-Riforma fil-Ġustizzja. Tonio Portughese sar iċ-Ċermen ġdid tal-PBS, ix-Xandir Pubbliku, u Reno Bugeja sar il-Kap tat-Taqsima tal-Aħbarijiet. Wara li nstabu serje ta' abbużi fil-ħabs, irriżenja d-Direttur tal-Ħabs. <ref target="https://mt.wikipedia.org/wiki/Oliver_Friggieri">Oliver Friggieri</ref> nħatar ċermen tal-Fondazzjoni Ċelebrazzjonijiet Nazzjonali Maltin. Helen D'Amato kienet konfermata Kummissarju għat-tfal. <ref target="https://mt.wikipedia.org/wiki/John_Dalli">John Dalli</ref> kien maħtur mill-Gvern biex jagħmel riforma fl-Isptar Mater Dei. </p>
<p>Fil-qasam tal-edukazzjoni, il-Gvern Laburista beda strateġija nazzjonali kontra l-illitteriżmu u ħareġ żewġ miljun ewro f’opportunitajiet ġodda ta’ scholarships ta’ Masters u Dottorat.</p>
<p>Fil-qasam tax-xogħol beda l-istrateġija <hi rend="italic">Jobs+</hi> bil-għan li l-ħaddiema, b’mod partikolari żgħażagħ, ikunu iktar imħarrġa u jagħtu iktar valur lil min jimpjega. Nieda l-<hi rend="italic">Global Residence Scheme</hi> u għamel sejħa għall-interess fl-iżvilupp tal-eks-shipbuilding, bħala parti mill-istrateġija li jagħmel minn Malta hub marittimu tal-aqwa kwalità fil-Mediterran. </p>
<p>Naqqas it-tariffi tal-MEPA biex jitnaqqsu l-piżijiet fuq kull min irid jinvesti f’daru jew fuq in-negozju tiegħu. </p>
<p>Saret sejħa għall-interess biex ikun żviluppat <hi rend="italic">cruise terminal</hi> f’Għawdex u l-pjan ġdid tal-enerġija, li għalih dsatax-il kumpanija li wrew interess u ħdax li issa ntgħażlu biex jikkompetu għal dan il-proġett.</p>
<p>Fil-qasam tad-drittijiet ċivili, il-Gvern emenda l-liġi biex persuna transesswali tkun tista’ tiżżewweġ. Waqqaf ukoll Kunsill Konsultattiv li se jkun qed ifassal il-liġi tal-unjoni ċivili għal koppji tal-istess sess. Ta d-dritt tal-vot lil żgħażagħ ta’ sittax-il sena fl-elezzjonijiet lokali. </p>
<p>Neħħa l-liġi tal-preskrizzjoni fuq reati ta’ korruzzjoni politika għall-politiċi u dawk kompliċi magħhom.</p>
<p>Bejn it-3 u l-25 ta’ Ġunju 2013, fil-Berġa ta’ Kastilja, saret il-konsultazzjoni pubblika bit-tema <hi rend="italic">Gvern Li Jisma'</hi>, bl-għan li l-membri kollha tal-Kabinett jisimgħu lin-nies sa mill-bidu nett tal-leġislatura u mhux lejliet l-elezzjoni ġenerali sabiex il-Gvern jasal għad-deċiżjonijiet tiegħu wara li jkun sema’ bir-reqqa dak li għandhom xi jgħidu l-Maltin. Kull Ministru u kull Segretarju Parlamentari poġġa lilu nnifsu għad-dispożizzjoni ta’ dawk kollha li xtaqu jaqsmu magħhom il-ħsibijiet, l-ideat u l-proposti tagħhom.  B'kollox għal dawn il-laqgħat attendew madwar 3,200 persuna minn Malta, Għawdex u anki barranin residenti Malta. Dawn il-laqgħat damu tletin siegħa mifruxin fuq erba' ġimgħat. Waqthom, kien hemm xejn inqas minn 600 intervent. Dawn il-konsultazzjonijiet pubbliċi ser jibqgħu jsiru kull sitt xhur, bis-sensiela ta' laqgħat li jmiss ippjanata li tibda f'Jannar 2014.</p>
<p>Il-Kabinett ma baqax biss jiltaqa' Kastilja iżda wkoll f'diversi lokalitajiet madwar Malta u Għawdex matul il-legiżlatura biex jagħti ċ-ċans liċ-ċittadini u r-rapprezentanti taghhom fil-Kunsilli Lokali biex jsemmu lehinhom.</p>
<p>Fl-elezzjonijiet każwali tal-Elezzjonijiet Ewropej li saru f'April 2013, il-Partit Laburista tella' l-ewwel Membru tal-Parlament Ewropew mara fl-istorja politika Maltija, <ref target="https://mt.wikipedia.org/wiki/Marlene_Mizzi">Marlene Mizzi</ref>, li kienet ċermen tas-Sea Malta, u ġabet kważi 24,000 vot.</p>
Ħidma tal-Gvern fl-ewwel sitt xhur tiegħu
<list type="unordered"><item>Nhar it-2 ta' Settembru 2013, il-Gvern Malti ffirma ftehim importanti mal-Libja li permezz tieghu Malta ser tkun qed tieħu prodotti taż-żejt b'rati favorevoli. Ġie miftiehem ukoll bejn iż-żewġ pajjiżi li jkun hemm l-esplorazzjoni konġunta f'żoni fejn hemm nuqqas ta' qbil dwarhom.</item>
<item>Nhar il-11 ta' Settembru 2013, iffirma ftehim importanti ieħor maċ-Ċina li din tinvesti fil-qasam tal-enerġija f'Malta, fosthom permezz ta' investment dirett fl-Enemalta, bil-possibilità wkoll li titwaqqaf kumpanija li tgħaqqad il-panelli solari Ċinizi għall-Ewropa f'Malta u li Malta tintuża bħala ċentru minn fejn iċ-Ċina tagħmel servicing ta' power stations li għandha fil-Mediterran. Permezz ta' dan il-ftehim, Malta se jkollha kumpanija kbira miċ-Ċina, li hija t-tieni l-akbar ekonomija fid-dinja, bħala msieħba strateġika tagħha.</item>
<item>Skont statistika tal-Unjoni Ewropea, f'Awwissu 2013 il-qgħad f’Malta kien jinsab fl-anqas livelli mill-2007 'l hawn. Malta rreġistrat żieda ta’ 3.6% fl-impjiegi, l-akbar żieda fl-impjiegi fl-Unjoni Ewropea kollha.</item>
<item>Fil-qasam edukattiv, il-Gvern iffirma ukoll ftehim li permezz tiegħu studenti Maltin jistgħu jkomplu l-istudji tagħhom fiċ-Ċina u studenti Ċiniżi jistgħu jsegwu korsijiet fl-Universita' ta' Malta. Laħaq ukoll ftehim mal-Gvern Żvizzeru li permezz tiegħu Malta tpoġġiet fil-lista ta’ pajjiżi li r-residenti tagħhom saru eleġibbli għal ‘scholarships’ mill-Gvern Żvizzeru għal ‘post graduate studies’ u riċerka fl-Iżvizzera. Ingħataw scholarships fl-arti lil 11-il student. Ittieħdet id-deċiżjoni li ċ-children’s allowance ta' Settembru tingħata kmieni fix-xahar, biex b’hekk il-familji jkollhom biex iħallsu għall-ispejjeż marbutin mal-edukazzjoni, wara suġġeriment ta' omm partikulari.</item>
<item>Fil-qasam tas-saħħa, il-Gvern alloka €3.6 miljun biex jin­xtara apparat ġdid għall-Isptar Ġe­nerali ta’ Għawdex. Alloka wkoll €3.4 miljun biex jinxtara apparat relatat mal-‘iscreening’. Alloka €8.4 miljun biex jinbnew żewġ swali ġodda fl-Isptar Mater Dei bi 68 sodda, li fihom se jilqgħu pazjenti li jkunu daħlu f’sitwazzjoni akuta. Infetħet klinika ghal individwi Down Syndrome fiċ-Ċentru tas-Saħħa ta' Birkirkara. Tnieda t-tender sabiex ikun provdut is-servizz tal-IVF fl-isptar Mater Dei.</item>
<item>Fil-Ħabs għamel kamra apposta għat-tfal li jżuru lill-ġenituri tagħhom, kamra li se tkun qisha bħal ‘playroom’ addattata għat-tfal.</item>
<item>Għamel sejħa internazzjonali għall-iżvilupp tas-sit fejn kienet ix-Shipbuilding, u 28 investitur urew interess fiċ-Ċentru Marittimu.</item>
<item>Approva 39 applikazzjoni għal fabbriki ġodda u estensjonijiet</item>
<item>Fetaħ ambaxxata ġdida fil-Qatar, kif ukoll żewġ konsolati, wieħed f’Misurata u ieħor fil-Brażil.</item>
<item>Fil-kwistjoni tal-immigrazzjoni irregolari, il-Prim Ministru Muscat kellu kuntatti kontinwi mal-Prim Ministri tal-Libja, Greċja u l-Italja. Min-naħa tiegħu l-Ministru Manwel Mallia kellu taħdi­tiet mal-Kummissarju Ewropew għall-Affarijiet Interni Cecilia Malmstrom filwaqt li l-Ministru George Vella kellu taħditiet mal-Kummissarju Ewropew għall-Affarijiet Barranin Catherine Ashton.</item>
<item>Nieda s-sejħa ta’ interess għar-reklamazzjoni tal-art intiża biex kumpaniji privati joħorġu b’ideat dwar proġetti li jistgħu jsiru fuq art mibnija fil-baħar.</item>
<item>Iffirma ftehim mal-Gvern ta' New Zealand li bih ċittadini Maltin li jgħixu fi New Zealand u jirritornaw Malta jibqgħu jgawdu l-pensjoni li kienu jieħdu fi New Zealand.</item>
<item>Nieda skema għall-pannelli fotovoltajċi. Wara 3 xhur daħlu 4,546 applikazzjoni.</item>
<item>Laħaq ftehim biex il-kumpanija Genel tibda tħaffer għaż-żejt fit-territorju Malti fl-ewwel kwart tas-sena 2014.</item>
<item>Lesta xogħolijiet infrastrutturali fi 30 triq differenti. Sar xoghol ta' tindif kbir fil-Bajja ta' San Blas f'Ghawdex u xoghol ta' tisbih fil-bajja tar-Rinella fil-Kalkara. F'Ottubru 2013 jibda x-xoghol ta' kostruzzjoni ta' pont bejn Bormla u l-Isla. Ġie deciz li nofs il-Bajja tal-Ghadira tkun irritornata lin-nies, u azzjonijiet simili se jittiehdu fil-futur fil-kaz tal-bajjiet ta' Kemmuna, Paradise Bay, l-Armier u Little Armier.</item>
<item>Ħames bajjiet f' Malta u Ghawdex gew iddikjarati bhala zoni tal-għawm għall-klieb. Ġew introdotti regolamenti ġodda għall-protezzjoni tal-annimali fil-pet shops.</item>
<item>Żieda ta' 10.6% fin-numru ta' Maltin li siefru matul ix-xahar ta' Gunju meta paragunat ma' Gunju tas-sena l-ohra.</item>
<item>Malta u l-Ukrajna jiffirmaw ftehim dwar it-Tneħħija tat-Taxxa Doppja, liema ftehim kien iffirmat waqt zjara li l-Prim Ministru Joseph Muscat ghamel fl-Ukrajna, fejn iltaqa' mal-President Victor Yanukovych u l-Prim Ministru Mykola Azarov.</item>
<item>Iddeċieda li studenti Għawdxin li qed jistudjaw Malta u studenti Maltin li qed isegwu xi korsijiet f'Għawdex ikunu ssussidjati għall-prezz tal-vapur, liema. Sar xogħol ta' tisbiħ fil-Heliport li hemm fl-inħawi ta' Lambert fix-Xewkija Għawdex.</item></list>
Ħidma tal-Gvern fit-tieni sitt xhur tiegħu
<p>Muscat żar l-Istati Uniti u l-Kanada, fejn filwaqt li fl-Istati Uniti ndirizza l-Assemblea Ġenerali tal-Ġnus Magħquda u kellu għadd kbir ta’ laqgħat ma’ mexxejja diversi minn pajjiżi minn madwar id-dinja u anke laqgħat mal-kommunità Maltija, fil-Kanada ffokka l-attenzjoni tiegħu fuq il-laqgħat mal-komunitajiet Maltin.</p>
<p>Muscat għamel l-ewwel żjara li qatt għamel Priministru Malti f'Iżrael. Huwa tella' miegħu delegazzjoni kummerċjali fl-Iżrael u l-Palestina.</p>
<p>Kellu taħditiet mal-Gvern tal-Kuwajt dwar diversi opportunitajiet għaż-żewġ pajjiżi fejn ukoll il-kumpanija tal-investiment tal-Gvern tal-Kuwajt xtrat il-maġġoranza tal-ishma fil-Fimbank.</p>
<p>Wara taħditiet mal-Gvern Laburista Malti, l-Istati Uniti għażlu lil Malta biex f’pajjizna jkun ibbażat Istitut dwar il-Ġustizzja. </p>
<p>Fuq it-tħaffir għaż-żejt f’żoni kkontestati, il-Gvern laħaq ftehim ta’ strateġija, biex issir ħidma flimkien mal-Libja fuq esplorazzjoni taż-żejt fin-Nofsinhar u ftehim simili ġie reġistrat mal-Italja biex jittieħdu inizjattivi flimkien fit-Tramuntana.</p>
<p>Tibdil fis-sistema li biha jiġu determinati l-prezzijiet taċ-ċilindri tal-gass biex ikun hemm aktar stabbilità fil-prezz fuq medda ta’ xhur, bl-iskop li l-konsumatur ikun jista’ jippjana aħjar.</p>
<p>€3 miljun fi proġetti fil-lokalità ta’ Birżebbuġa. </p>
<p>Iddeċieda li aktar minn 40,000 familja jirċievu ċ-Children’s Allowance u s-Supplementari qabel iż-żmien biex ikunu jistgħu jixtru l-bżonnijiet ta’ wliedhom qabel il-bidu ta’ sena skolastika ġdida.</p>
<p>Malta rreġistrat it-tieni l-ogħla rata ta’ żieda ta’ kummerċ fil-ħwienet fost il-pajjiżi kollha tal-Unjoni Ewropea f’dawn l-aħħar xhur.</p>
<p>Il-proġett ġdid tal-­enerġija kif propost se jkun ifisser 50% inqas emissjonijiet u 90% inqas ta’ trab fl-arja.</p>
<p>It-telf fl-Air Malta niżel minn €6.1 miljun għal €3.3 miljun.</p>
<p>Bini ta' sptar għall-kura mentali viċin l-Isptar Mater Dei, biex il-pazjent iħossu aktar integrat fis-sistema tas-saħħa.</p>
It-Tieni Budget tal-Gvern (għas-Sena 2014)
<p>Wara li f'Marzu 2013, il-Gvern Laburista għadda mill-Parlament il-Budget li ma kienx għadda fil-Leġislatura ta' qabel meta waqa' l-Gvern Nazzjonalista, il-Gvern immexxi minn Muscat ressaq l-ewwel veru budget tiegħu fl-4 ta' Novembru 2013. Dan kien budget imfaħħar mill-korpi kostitwiti kollha, u f'ħafna elementi tiegħu anke mill-Oppożizzjoni Nazzjonalista. Fost l-aktar miżuri li ssemmew f'dan il-budget kien hemm li:</p>
<p>fil-qasam tal-<hi rend="bold">enerġija</hi></p>
<list type="unordered"><item>Iraħħas il-kontijiet tad-dawl b’25%.</item>
<item>Iraħħas il-kont tal-ilma b’5%.</item></list>
<p>fil-qasam tax-<hi rend="bold">Xogħol</hi></p>
<list type="unordered"><item>Inaqqas il-piż tal-Income <hi rend="bold">Tax</hi></item>
<item>Jiffranka kważi €6,000 lil <hi rend="bold">sidien li jimpjegaw</hi> persuni bejn il-45 u l-65 sena.</item>
<item>Jgħin lil min ilu jirreġistra għax-xogħol biex jidħol fid-dinja tax-xogħol, u fl-ewwel snin xorta jagħti persentaġġ tal-benefiċċju soċ­jali.</item>
<item>Inaqqas it-taxxa lil min jaħdem partajm.</item>
<item>Jassigura li dawk bil-paga minima ma jħallsux taxxa.</item>
<item>350 żagħżugħ li huma inattivi jew qegħdin ifittxu x-xogħol se jibbenefikaw minn attenzjoni individwali biex jintegraw fid-dinja tax-xogħol jew jibdew xi kors f’xi istituzzjoni edukattiva. Dawn iż-żgħażagħ se jibbenefikaw minn ħlas ta’ madwar €1,500 kull wieħed.</item>
<item>Se jħarreġ u jsib xogħol lil dawk il-persuni li għandhom 45 sena u aktar.</item>
<item>Naqqas il-ħlas tat-taxxi ndiretti bi €11-il miljun.</item>
<item>Iraħħas il-kontijiet tad-dawl u l-ilma lin-negozji f’Marzu 2015.</item>
<item>Titwettaq riforma fil-Pitkalija fl-interess tal-bidwi u l-konsumatur.</item></list>
<list type="unordered"><item>Joħloq postijiet ġodda għal <hi rend="bold">persuni b’diżabilità</hi>.</item>
<item>Iżid l-‘allowance’ tat-tfal b’diżabilità.</item>
<item>Jeħles mill-ħlas tal-bolla lil <hi rend="italic">carers</hi> impjegati minn persuni b’diżabilità.</item></list>
<p>F’<hi rend="bold">Għawdex</hi></p>
<list type="unordered"><item>jingħata sussidju ta’ nofs il-paga għal min jimpjega persuni b’diżabilità.</item>
<item>jingħata sussidju tal-pagi ta’ dawk l-impjegati li jinżammu jaħdmu <hi rend="italic">full-time</hi> fl-<hi rend="italic">offpeak</hi> tal-istaġun turistiku.</item>
<item>jiftaħ dar għall-anzjani li takkomoda 140 anzjan.</item></list>
<p>Fl-<hi rend="bold">Edukazzjoni</hi></p>
<list type="unordered"><item>Joffri <hi rend="bold">Child Care</hi> b’xejn għat-tfal ta’ kull min jaħdem.</item>
<item>Jagħti żieda ta’ €700 f’‘tax credit’ lil dawk il-ġenituri li jibagħtu t-tfal tagħhom f’Child Care Centres privati.</item>
<item>Iniedi servizz ġdid ta’ kolazzjon nutrittiv għat-tfal siegħa qabel tibda l-iskola.</item>
<item>Jagħti bidu għall-implimentazzjoni tal-għoti tat-‘tablets’ lill-istudenti.</item>
<item>Jibni ħames skejjel ġodda u jkompli jirranġa u jsebbaħ oħrajn eżistenti.</item>
<item>Impenja ruħu li mhux biss iżid l-istipendji s-sena d-dieħla, imma jkompli jżid­hom ukoll fis-snin ta’ wara, kull sena.</item>
<item>Jibda jagħti għall-ewwel darba stipendju lil studenti veterinarji Maltin li qegħdin jistudjaw barra minn Malta.</item>
<item>Jassigura stipendju lil dawk l-istudenti li jirrepetu sena fil-kors tagħhom.</item>
<item>Jagħti opportunità lill-għalliema li jagħmlu sena jistudjaw barra minn Malta u jassiguralhom is-salarju tagħ­hom.</item></list>
<p>Fit-<hi rend="bold">trasport</hi></p>
<list type="unordered"><item>Jibda jħallas il-flus lil dawk kollha li ħallsu taxxa fuq ir-reġistrazzjoni tal-vettura tagħhom.</item>
<item>Se jipprojbixxi vetturi industrijali kbar u żwiemel mit-toroq arterjali waqt il-ħinijiet tal-ġurnata.</item>
<item>Minn Diċembru li ġej id-dħul tal-karozzi fil-Belt se jkun b’xejn wara s-2.00p.m. matul il-ġimgħa, u s-Sibt il-ġurnata kollha. Dan biex ikun mgħejjun in-negozju fil-Belt.</item>
<item>Se titnaqqas it-taxxa tar-reġistrazzjoni fuq il-karozzi u l-muturi.</item></list>
<p>Fis-<hi rend="bold">saħħa</hi></p>
<list type="unordered"><item>Se jinbnew żewġ swali ġodda fl-Isptar Mater Dei li jakkomodaw 68 pazjent.</item>
<item>Mis-sena d-dieħla s-servizz tal-kimoterapija se jibda jingħata f’Għawdex ukoll.</item>
<item>Se jingħataw mediċini ġodda b’xejn għal diversi kundizzjonijiet ta’ mard.</item>
<item>Se jibda jħallas għal żewġ ġenituri flok għal wieħed meta tfal ikollhom bżonn jitilgħu barra minn Malta għall-kura.</item></list>
<p>Fil-qasam tad-<hi rend="bold">djar</hi></p>
<list type="unordered"><item>Jiffranka madwar €5,000 lil dawk kollha li se jixtru l-ewwel proprjetà tagħhom.</item>
<item>Kien deċiż li jinbnew aktar appartamenti għal dawk il-persuni b’mezzi li­mi­tati.</item>
<item>Se ssir manutenzjoni u tisbiħ ta’ numru ta’ Housing Estates.</item></list>
<p>Fil-qasam tal-<hi rend="bold">anzjani u r-romol</hi></p>
<list type="unordered"><item>Ir-romol jirċievu l-pensjoni sħiħa bla tnaqqis.</item>
<item>Se jingħata benefiċċju ta’ €300 lill-anzjani li għandhom 78 sena jew aktar u mis-sena d-dieħla dan il-benefiċċju se jingħata lil dawk l-anzjani li għandhom 75 sena u aktar.</item>
<item>Se jinfetħu żewġ ‘day centres’ ġodda għall-anzjani, wieħed fil-Birgu u ieħor f’Ħal-Balzan.</item>
<item>Se jimmodernizza l-qasam tat-Telecare.</item></list>
Ħidma ekonomika tal-Gvern fit-Tieni Sena tiegħu (2014)
<p>Fit-tieni ta' amministrazzjoni Laburista, l-ekonomija Maltija kompliet tikber b’rata ta’ 3.2% f’termini reali, bi tkabbir ekonomiku fost l-ogħla fl-Unjoni Ewropea. L-ammont totali tal-pagi tal-impjegati kiber b’5.6%. Fl-istess waqt, il-profitti tal-kumpaniji żdiedu b’1.7%.</p>
<p>F'sena, inħolqu ’l fuq minn 6,000 impjieg ġdid li jfisser aktar minn 17-il impjieg ġdid kuljum. Kien is-settur privat li xpruna l-ħolqien ta’ dawn l-impjiegi permezz tal-ingaġġ ta’ aktar minn 4,000 impjieg ġdid full-time. Setturi bħal manifattura, tar-retail u kostruzzjoni kellhom ukoll żieda fl-impjiegi. Ir-rata tal-qgħad niżlet għal 5.8 fil-mija li hi l-anqas rata li qatt rat Malta kif ukoll fost l-anqas rati fl-Unjoni Ewropea.</p>
<p>Iż-żieda fil-prezzijiet bdiet kull ma tmur tonqos speċjalmenti wara r-roħs fit-tariffi tad-dawl u l-ilma għall-familji. F’Settembru 2014, ir-rata tal-inflazzjoni kienet ta’ 0.6%.</p>
<p>Id-defiċit tal-Gvern naqas bi 2.7%.</p>
It-Tielet Budget ta' Gvern Laburista (għas-Sena 2015)
<list type="unordered"><item>Se jingħata “bonus” addizzjonali ta’ darba ta’ €35 ewro fis-sena, li mhux se jkun taxxabbli.</item></list>
<p>Dan se jeħduh il-“full time” kollha li mhux qed igawdu mit-tnaqqis fit-taxxa tad-dħul, il-pensjonanti kollha u dawk kollha fuq il-benefiċċji soċjali u se tingħata wkoll “pro-rata” għall-ħaddiema “part-timers” u għall-istudenti.
Tħabbar li se jkun il-Gvern li se jħallas dan il-“bonus” ta’ darba lill-ħaddiema fis-settur privat.</p>
<list type="unordered"><item>Il-kumpens għall-għoli tal-ħajja se jkun ta’ 58c fil-ġimgħa, maħdum skont il-mekkaniżmu maqbul mal-imsieħba soċjali.</item></list>
<p>It-taxxa ta’ 29% għal dawk li jaqilgħu inqas minn €60,000 se titnaqqas għal 25%.
Se jiżdied ukoll il-limitu tal-paga minima biex il-Gvern jieħu kont tal-COLA u dan se jkun qed japplika wkoll għall-pensjonijiet.
Mis-sena d-dieħla, il-Gvern se jagħti l-ammont kollu tal-COLA lill-pensjonanti sabiex jirċievu l-kumpens tal-għoli tal-ħajja.</p>
<list type="unordered"><item>Qed tiddaħħal sisa fuq l-għalf għall-“fish farms”.</item>
<item>Tħabbret rata ta’ sisa fuq l-inbid se tkun ta’ 20 ċenteżmu l-litru.</item></list>
<p>L-inbid huwa l-uniku alkoħol li mhux intaxxat u għalhekk qed joħloq diskrepanza fis-suq.
Il-Gvern jemmen fil-prodott lokali u għalhekk se tibda kampanja ta’ promozzjoni favur l-użu tal-inbid Malti.</p>
<list type="unordered"><item>Id-dazju fuq is-sigaretti, it-tabakk tal-pipa u t-taxxa fuq prodotti oħra se jinbidlu.</item>
<item>Id-dazju fuq is-servizzi tat-telefonija ċellulari se jiżdied b’1% filwaqt li d-dazju fuq is-siment se jiżdied bi €8 għal kull tunnellata.</item></list>
<list type="unordered"><item>Qed tiġi riveduta l-bolla li titħallas fuq il-poloz tal-assigurazzjoni b’ċenteżmu fuq kull ewro bil-minimu jkun ta’ €13. Il-poloz tal-assigurazzjoni fuq il-ħajja mhux se jintlaqtu.</item></list>
<list type="unordered"><item>Il-liċenzji tal-karozzi se jiżdiedu b’ammont marġinali.</item></list>
<p>Il-liċenzji tal-karozzi li ġew reġistrati mill-bidu tal-2009 ‘l quddiem u b’emissjonijiet tal-karbonju baxx se jibqa’ l-istess. It-taxxa tar-reġistrazzjoni għall-ATV’s jew quad bikes se titnaqqas bi kważi 50%.
Dwar il-muturi, dawk li għandhom ċilindraġġ żgħar u li jiġu klassifikati bħala “vintage” se jkunu eżentati mit-taxxa tar-reġistrazzjoni.
Tħabbret ukoll reviżjoni tar-rati mħallsa mill-krejnijiet u apparat ieħor li jintuża fil-kostruzzjoni.
“Tower Cranes” sa 10 metru kwadru se jibdew iħallsu r-rata ta’ €10 kuljum filwaqt li “tower cranes” ikbar se jibdew iħallsu €15 kuljum.</p>
<list type="unordered"><item>Se tiżdied ukoll il-liċenzja tas-“swimming pools” bi 15%.</item></list>
<list type="unordered"><item>Se jkun hemm żieda fil-miżati mid-Dipartiment tal-Gvern.</item></list>
<list type="unordered"><item>Il-prezz tal-gass se jibqa’ stabbli għal €18 sa’ April 2015.</item></list>
<p>Id-dazju fuq il-“leaded petrol”, li jintuża mill-ajruport biss, se jiżdied b’2 ċenteżmi kull litru filwaqt li dak fuq “unleaded petrol” se jiżdied b’ċenteżmu kull litru.
Id-dazju fuq il-“gas oil”, “diesel”, “biodiesel”, “heavy fuel oil” u l-pitrolju se jiżdied b’2 ċenteżmi kull litru.
Għalkemm se jiżdied id-dazju, il-prezz tal-“petrol” u d-“diesel” xorta se jonqos.
Permezz ta’ ftehim mal-Enemalta, il-prezz tal-“petrol unleaded” se jorħos b’2 ċenteżmi għal €1.42c kull litru u dak tad-“diesel” ukoll se jorħos b’ċenteżmu għal €1.35c kull litru.
Dawn il-prezzijiet se jibqgħu stabbli sal-aħħar ta’ Marzu 2015.</p>
<list type="unordered"><item>Riforma fis-sistema tat-taxxa proviżorja u dik finali dwar il-propjetà, bl-introduzzjoni ta’ taxxa finali ta’ 12%.</item></list>
<p>Mill-1 ta’ Jannar 2015 se titneħħa t-taxxa ta’ 35% u minflok se tidħol fis-seħħ taxxa finali ta’ 8% fuq il-valur tal-propjetà trasferita.
Dan ifisser li r-rata kurrenti ta’ 12% se tonqos għal 8%.
Trasferimenti ta’ propjetà se jkunu suġġetti għal taxxa finali fuq il-valur mibjugħa mingħajr ma jitnaqqsu l-ispejjeż u din it-taxxa se titħallas mal-kuntratt tal-bejgħ.
Il-konċessjoni għal min jixtri propjetà għall-ewwel darba ġew eżentati mill-boll fuq l-ewwel €150,000 tal-valur tal-propjetà.
L-iskema introdotta fl-aħħar baġit ġiet estiża sat-30 ta’ Ġunju 2015.</p>
<list type="unordered"><item>L-eko kontribuzzjoni fuq it-“tyres”, skrataċ u ċertu tipi ta’ żjut qiegħda titneħħa u minflokha qed jidaħħal dazju tas-sisa.</item></list>
<p>Ir-reviżjoni fl-eko kontribuzzjoni se titneħħa minn fuq l-apparat elettroniku u li jaħdem bl-elettriku, minn mowbaljs sa’ televixins u “fridges”.
L-eko kontribuzzjoni fuq l-apparat kollu elettroniku se tispiċċa mill-1 ta’ Settembru 2015.</p>
Il-Ħatra tal-President Coleiro Preca
<p>Fl-4 ta' Marzu 2014 il-Prim Ministru Joseph Muscat innomina lin-Nutar <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref> bħala d-disa' <ref target="https://mt.wikipedia.org/wiki/President_ta'_Malta">President tar-Repubblika</ref>, u t-tieni mara f'din l-ogħla kariga tal-pajjiż, u l-iżgħar President fl-età ta' 55 sena. Hija ħadet il-ħatra nhar l-4 ta' April 2014 wara li tlett ijiem qabel għadda vot unanimu mill-Parlament.</p>
L-Elezzjonijiet Ewropej tal-2014
<p>Nhar l-24 ta' Mejju 2014, Muscat iffaċċja l-ewwel elezzjoni tiegħu bħala Prim Ministru, sena wara l-ħatra tiegħu. Il-Partit Laburista rebaħ l-Elezzjonijiet Ewropej għat-tielet darba b'53.3% tal-voti, 33,675 vot iktar mill-<ref target="https://mt.wikipedia.org/wiki/Partit_Nazzjonalista">Partit Nazzjonalista</ref>, li ġab 40% tal-voti. Il-Partit Laburista ġab 1.5% inqas minn kemm kien ġab fl-<ref target="https://mt.wikipedia.org/wiki/Elezzjonijiet_Ewropej_2009">2009</ref>, għalkemm irid jingħad li l-ammont ta' nies li ħargu jivvutaw fl-2014 kien 4% inqas mill-<ref target="https://mt.wikipedia.org/wiki/Elezzjonijiet_Ewropej_2009">elezzjonijiet tal-2009</ref>.</p>
<p>Il-kandidat minn fost it-tnax li kienu qegħdin jikkontestaw f’isem il-Partit Laburista bl-akbar għadd ta’ voti fl-ewwel għadd kien Alfred Sant, li kiseb 48,739 vot, 36% tal-voti li kiseb il-Partit Laburista.</p>
Ir-Raba' Budget ta' Gvern Laburista (għas-Sena 2016)
<p><hi rend="bold">Tnaqqis fl-Income Tax</hi></p>
<p>Il-Gvern se jnaqqas l-income tax. Bħalma ġara fil-Baġit preċedenti, kull min jaqla’ dħul minn impjieg jew pensjoni li ma taqbiżx il-paga minima se jerġa’ma jħallasx taxxa.</p>
<p>Barra minn hekk, kull min ma gawdiex mit-tnaqqis fl-income tax ta’ sentejn ilu, se jgawdi minn tnaqqis ta’ bejn €90 u €120 f’taxxa fis-sena.</p>
<p><hi rend="bold">Kumpens Għoli tal-Ħajja</hi></p>
<p>Il-kumpens għall-għoli tal-ħajja s-sena d-dieħla ser ikun ta’ €1.75.</p>
<p><hi rend="bold">Miżuri tad-Dħul</hi></p>
<p>Id-dazju tas-SISA fuq il-fjuwil se jogħla bi 3ċ fuq il-petrol u 3ċ fuq id-diesel. Minkejja li se jiżdied id-dazju, il-prezzijiet tal-fjuwil se jonqsu minn Jannar 2016 għaliex l-Enemed, ikkonkludiet ftehim li permezz tiegħu l-prezz tal-petrol se jorħos b’3ċ għal €1.32ċ kull litru u tad-diesel b’4ċ għal €1.22ċ kull litru.</p>
<p>Se jkun hemm ukoll żieda ta’ dazju tas-sisa fuq il-prodotti tat-tabakk (sigaretti medja ta’ +30 ċenteżmu), iż-żjut lubrikanti (+0.02ċ) u s-siment (żieda ta’ €5 għal kull tunellata). L-Eko-kontribuzzjoni li kien hemm fuq il-basktijiet tal-plastik, kontenituri tal-birra, l-inbid, fermented beverages, intermediate products, xarbiet non-alkoħoliċi kif ukoll iċ-chewing gum qed titneħħa u għaldaqstant, biex jinżamm il-messaġġ favur l-ambjent filwaqt li s-sistema tkun aktar faċli li tiġi implimentata u tnaqqas l-abbużi, se tiġi sostitwita bid-dazju tas-sisa.</p>
<p><hi rend="bold">Taxxa tad-Dħul imnaqqsa għal 7.5% għall-atleti u plejers ta’ kull sport</hi></p>
<p>Fil-baġit ta’ sentejn ilu ddaħħel rata ta’ taxxa mnaqqsa ta’ 7.5% għall–plejers tal-futbol. Is-sena l-oħra ġiet estiża għall-plejers tal-waterpolo wkoll. Minn din is-sena dan il-benfiċċju se jinfetaħ għall-plejers u atleti ta’ kull sport, li b’hekk ikunu jistgħu igawdu mir-rata favorevoli ta’ 7.5%. Dan il-benefiċċju qiegħed jiġi estiż ukoll għall-kowċis.</p>
<p><hi rend="bold">Rata ta’ VAT imnaqqsa (7%) fuq faċilitajiet sportivi</hi></p>
<p>Se titnaqqas ir-rata ta’ VAT minn 18% għal 7% fuq kull faċilità sportiva, inklużi l-gyms, fitness centres, futbol nurseries u faċilitajiet sportivi.</p>
<p><hi rend="bold">Ħin Żejjed Maħdum mill-Pulizija ntaxxat b’rata ta’ 15%</hi></p>
<p>B’ effett mill-1 ta’ Jannar 2016, il-ħlas li jingħata lill-pulizija għal xogħol extra duty li hu xogħol li jsir minn pulizija għal organizzazzjonijiet, individwi u kumpaniji se jibda jkun intaxxat separatament b’rata ta’ taxxa ta’ 15 fil-mija.</p>
<p><hi rend="bold">Estensjoni tal-Benefiċċju ‘In Work’</hi></p>
<p>Koppja fejn persuna waħda biss tkun fl-impjieg bi dħul baxx u fejn hemm ulied dipendenti li għandhom inqas minn 23 sena se jingħataw il-benefiċċju ta ‘In-Work’. Dan se jkun qed jiġi estiż għal dawk il-familji b’persuna waħda li taħdem bi qligħ ta’ bejn €6,600 u €12,700. Il-beneficcju massimu se jkun ta’ €150 għal kull wild.</p>
<p>Madwar 3,700 familja u kważi 5,000 tifel u tifla, li ħafna minnhom jinsabu f’riskju ta’ faqar, se jibbenefikaw minn din il-miżura. L-inċentiv li t-tieni ġenitur jidħol jaħdem se jibqa’. Fil-fatt fejn iz-żewġ ġenituri ikunu f’impjieg, il-benefiċċju jogħla għall-massimu ta’ €1000 kull wild.</p>
<p><hi rend="bold">Żieda medja ta’ €5 fil-ġimgħa għal 20,000 pensjonant</hi></p>
<p>Mal-20,000 pensjonant se jibdew igawdu sa 5 ewro żieda fil-ġimgħa, sakemm jibdew jitħallsu ż-żidiet dovuti kull sena sakemm kull pensjonant jibda jirċievi pensjoni minima nazzjonali ekwivalenti għal 60 fil-mija tad-dħul medju nazzjonali.</p>
<p><hi rend="bold">L-Għotja lil anzjani ta’ iktar 75 sena</hi></p>
<p>L-anzjani li jkollhom minn 75 sena ‘l fuq se jibqgħu jirċievu l-għotja ta’ €300 fis-sena.</p>
<p><hi rend="bold">Fond pilota għal Live-In Carers</hi></p>
<p>Se jitwaqqaf fond pilota ta’ miljun ewro li minnu, familji li għandhom anzjan/anzjana dipendenti u li hemm bżonn ta’ kura kostanti, se jkun qed jingħatalhom sussidju meta dawn jimpjegaw, fuq bażi ta’ full-time carer għal dan/din l-anzjan/a. Mill-fond allokat, huwa stmat li madwar 160 anzjan se jingħatalhom din it-tip ta’ għajnuna.</p>
<p>Huwa propost li dan is-sussidju jammonta għal €6,300 fis-sena għal kull anzjan/a bejn l-età ta’ 65-74, u sussidju ta’ €6,100 għal dawk ta’ età minn 75 sena ’l fuq, meta dawn jipprovdu dokumenti li qed jimpjegaw carer għal dan l-iskop. Meta kkumparat li dawn il-160 anzjan jidħlu f’xi istituzzjoni, dan jammonta għal spiża ta’ madwar €2.35 miljun. Għalhekk, b’dan il-fond ta’ miljun ewro, il-Gvern se jkun qiegħed jiffranka d-differenza ta’ madwar €1.35 miljun.</p>
<p><hi rend="bold">Estiż il-programm ta’ Childcare b’xejn</hi></p>
<p>Din is-sena l-Gvern se jkomplu bil-programm ta’ Childcare b’xejn b’valur ta’€5,000 għal kull wild.</p>
<p><hi rend="bold">Childcare Centres Ġodda</hi></p>
<p>Hu ppjanat li jinfetħu Child Care Centres ġodda għat-tfal f’Ħaż-Żebbuġ, San Ġiljan, u Wied il-Għajn.</p>
<p><hi rend="bold">Eżenzjoni għall-First Time Buyers</hi></p>
<p>L-eżenzjoni mill-boll għal first time buyers ser tiġi estiża. Il-Gvern se jġedded dan il-programm sa tmiem is-sena d-dieħla sabiex iż-żgħażagħ jiffrankaw sa €5,000 fuq l-ewwel dar tagħhom. Dan se jkun b’seħħ b’lura għal konvenji li sena mill-1 ta’ Lulju li għadda meta għalaq il-programm l-ieħor. Dawk il-first time buyers li laħqu għamlu konvenju u kuntratt wara l-ewwel ta’ Lulju se jingħataw refund tal-boll li ħallsu.</p>
<p><hi rend="bold">Penali fuq Proprjeta’ Kummerċjali Abbandunata</hi></p>
<p>Il-Gvern jixtieq jgħolli l-livell tal-ambjent li ngħixu fih u l-proprejatà abbandunata hija fattur li tkerrah il-bliet tagħna. Għal dan il-għan il-Gvern qal li se jikkonsulta l-pubbliku u s-settur tal-proprejeta biex jiġi mfassal pjan biex għall-ewwel darba jiġi stabbilit obbligu fil-liġi li proprjetà tinżamm fi stat tajjeb. L-ewwel fil-mira tal-Gvern se jkun bini kummerċjali bħal showrooms li tħallew mitluqa u miftuħa, u f’ċertu każijiet b’mod perikolużfejn faċilment jista’ jweġġa’ xi ħadd</p>
<p><hi rend="bold">Rifużjoni ta’ VAT imħallsa fuq it-taxxa ta’ reġistrazzjoni tal-karozzi</hi></p>
<p>Is-sena li jmiss se jitħallsu lura l-ammont kollu ta’ taxxa lil dawk li rreġistraw vettura matul l-2005. Għalhekk matul is-sena d-dieħla se tinħareġ skema oħra għal min irreġistra vettura bejn l-1 ta’ Jannar u l- 31 ta’ Diċembru 2005 u kien eliġibbli fl-iskema li kienet inħarġet matul l-2014. Dan ifisser li sal-aħħar tas-sena d-dieħla se jkunu tħallsu lura b’ kollox madwar €9.7 miljun f’taxxa li kienet inġabret żejda.</p>
<p><hi rend="bold">Kontribuzzjoni Ambjentali ta’ 50ċ minn kull turist</hi></p>
<p>Il-Gvern ħa d-deċiżjoni li mill-1 t’April 2016, se tiddaħħal kontribuzzjoni ambjentali li se titħallas mit-turisti kollha, mill-eta’ ta’ 18 il-sena ‘l fuq, li jżuru pajjiżna. Din se titħallas bir-rata ta’ 50 ċentezmu għal kull lejl li t-turist iqatta’ Malta, iżda sa massimu ta’ €5 għal kull żjara. Għal dan il-għan ser isiru d-diskussjonijiet kollha mal-partijiet involuti dwar it-twettiq ta’ din il-miżura.</p>
<p>Id-dħul minn din il-miżura, li mistenni jkun ta’ madwar €5 miljuni, ser jitħaddem mill-Fondazzjoni għall-Iżvilupp Ta’ Żoni Turistiċi bil-għan li jsir upgrading, titjib u manutenzjoni ta’ żoni pubbliċi ewlenin fil-pajjiż.</p>
<p><hi rend="bold">Żieda ta’ 3 ċenteżmi fid-dazju tal-petrol u d-diesel u 30 ċenteżmu fuq is-sigaretti</hi></p>
<p>Miżuri oħra fiskali jinkludu d-dazju tas-sisa fuq il-fjuwil li se jogħla bi 3 ċenteżmi fuq il-petrol u 3 ċenteżmi fuq id-dijżil. Minkejja ż-żieda iżda, il-Ministru Scicluna qal li minn Jannar tas-sena d-dieħla l-prezzijiet tal-fjuwis se jonqsu – 3 ċenteżmu fuq il-petrol għal ewro u 32 ċenteżmu kull litru u 4 ċenteżmi fuq id-dijżil għal ewro u 22 ċenteżmu kull litru.</p>
<p>Se tiżdied is-sisa fuq it-tabakk bi 30 ċenteżmu; kif ukoll fuq iż-żjut lubrikanti b’żewġ ċentżmi, u s-siment b’5 ewro. Se titneħħa l-ekokontribuzzjoni fost orhajn fuq il-basktijiet tal-plastik u kontenituri tal-plastik u minflok ser tidhol fuqhom is-sisa biex jinqata l-abbuz u fl-istess waqt ser ikun hemm ukoll taxxa tas-sisa fuq ic-chewing gum.</p>
<p><hi rend="bold">Ingaġġ ta’ spetturi tax-xogħol biex jiġġieldu l-prekarjat</hi></p>
<p>Fil-ġimgħat li ġejjin, il-Gvern se jkun qed jingaġġa seba’ spetturi tax-xogħol u staff ieħor biex ikunu mħarsa wkoll ir-regolamenti tal-Gvern kontra x-xogħol prekarju.</p>
<p>Id-Dipartiment għall-Impjiegi u r-Relazzjonijiet Industrijali se jkun ukoll qed jippubblika u jqassam Charter bil-kundizzjonijiet bażiċi tax-xogħol f’kull dar f’Malta u Għawdex sabiex il-partijiet kollha involuti, inklużi ħaddiema f’setturi vulnerabbli, ikunu mgħarrfa bil-kundizzjonijiet bażiċi li huma jistennew li jkollhom fil-postijiet tax-xogħol rispettivi tagħhom.</p>
Il-Ħames Budget ta' Gvern Laburista (għas-Sena 2017)
<p>Budget li jrid iwassal biex fi żmien tliet snin it-tfal kollha f’familja fejn minn tal-inqas taħdem persuna waħda jkunu ħarġu mill-faqar. L-uniku gvern fl-istorja li naqqas kull sena t-taxxa tad-dħul u li żied il-pensjonijiet fi kwart ta’ seklu għat-tieni darba konsekuttiva.</p>
<p>L-ikbar tliet miżuri ta’ dan il-baġit huma;</p>
<p>Kull min hu fuq il-paga minima se jieħu żieda</p>
<p>Se jiżdied id-dħul tal-pensjonanti</p>
<p>Se tiżdied l-għajnuna lil eluf ta’ familji li jgħixu f’post mikri</p>
<p><hi rend="bold">Miżuri li jinċentivaw lin-nies biex jaħdmu</hi></p>
<p>Fl-aħħar żewġ baġits daħlet l-iskema tal-in work benefit fejn fl-ewwel sena kienet għal familji bi dħul baxxa u żewġ ġenituri li jaħdmu u din is-sena kienet estiża għal familji bi dħul baxx fejn jaħdem ġenituri wieħed. Din is-sena l-gvern se jgħolli c-ceiling.</p>
<p>Għal koppji li jaħdmu t-tnejn is-ceiling se jogħla minn €20,400 għal €24,000 fis-sena. Għas-single parents li jaħdmu s-ceiling se jogħla minn €15,000 għal €16,500 fis-sena. Filwaqt li koppji fejn wieħed biss jaħdem is-ceiling se jogħla minn €13,000 għal €16,500 fis-sena.</p>
<p>Għal koppji li se jaħdmu tnejn il-benefiċċju se jiżdied minn €1,000 għal €1,200 fis-sena. Għas-single parents li jaħdmu ir-rati se jgħolew b’€50 fis-sena għal €1,250 fis-sena. Filwaqt li għal koppji fejn wieħed biss jaħdem ir-rati se jgħolew minn €150 sa massimu ta’ €350 fis-sena skont id-dħul.</p>
<p>Se ssir riforma fl-għajnuna supplimentari li titħallas lill-ħaddiema miżżewġin u m’għadndhomx tfal u ma jiħdux childrens allowance.  Is-ceiling se jiżdied minn €11,089 għal €13,000.</p>
<p>Iżda, mhux biss. Persuni single li jaħdmu u d-dħul tagħhom ma jaqbiżx id-9,012 se jibbenefikaw minn żieda ta’ €126.36.</p>
<p>Minn din ir-riforma se jgawdu mal-ħdax-il elf koppja u ħames t’elef persuna single. Total ta’ sebgħa u għoxrin elf persuna.</p>
<p>Permezz ta’ dawn ir-riformi u meta wieħed jieħu inkonsiderazzjoni l-COLA kull min qiegħed bil-Minimum wage se jiżdied b’minn tal-inqas erbgħa ewro fil-ġimgħa, jew mitejn u tmin ewro fis-sena. Żieda li se jerfagħħha kollha l-gvern.</p>
<p><hi rend="bold">Inizjattivi biex ikattru l-investiment</hi></p>
<list type="unordered"><item>Minn jinvesti f’negozji żgħar u medji ġodda jingħata <hi rend="italic">tax credit</hi> sa massimu ta’ kwart ta’ miljun ewro.</item>
<item>Biex tonqos il-burokrazija, kumpaniji żgħir li jkunu għadhom kif jibdew m’għandhomx għalfejn jagħmlu <hi rend="italic">audit</hi> finanzjarju.</item></list>
<p>Dawn kienu tnejn mill-miżuri mħabbra waqt il-qari tal-baġit għall-2017, li jinkludi numru ta’ inizjattivi maħsuba biex ikattru l-investiment.</p>
<p>Il-Gvern se jinvesti €30 miljun f’Bank ta’ Żvilupp li se jkollu kapital awtorizza ta’ €200 miljun.</p>
<p>Mill-fond strateġiku ta’ investiment, grazzi għall-miljuni ta’ ewro li daħlu mill-programm ta’ ċittadianza b’investiment, se jkunu investiti miljuni ta’ ewro f’diversi oqsma.</p>
<p>Se ssir reviżjoni li biha persuni bi dħul minn dividends jiffrankaw bejniethom maż-żewġ miljun ewro.</p>
<p>Wara li sar <hi rend="italic">memorandum of understanding</hi> bejn il-Gvern u l-kumpanija Huawei, se jsir ċentru konġunt ta’ innovazzjoni bejn l-Università ta’ Malta u l-Huawei għall-iżvilupp ta’ applikazzjonijiet tal-informatika.</p>
<p><hi rend="bold">Drittijiet tal-Ħaddiema</hi></p>
<p>Wara diskussjonijiet bejn l-imsieħba soċjali fi ħdan il-Bord għar-Relazzjonijiet Industrijali, matul is-sena li ġejja se jidħlu fis-seħħ emendi importanti fil-liġi tax-xogħol.</p>
<p>Is-sena 2017 se tkun sena li fiha d-Dipartiment tax-Xogħol, minbarra li jkompli jaħdem bis-sħiħ kontra l-prekarjat, jibda jagħmel użu minn sistema elettronika aġġornata li qed tiġi żviluppata li permezz tagħha jkunu jistgħu jsiru spezzjonijiet f’postijiet tax-xogħol f’anqas ħin u b’aktar effiċjenza.</p>
<p>Fil-kuntest tal-proposta li għandu jingħata ħlas ugwali għal xogħol tal-istess valur, fl-2017 se jinfetaħ proċess ta’ konsultazzjoni mal-istakeholders kollha involuti, inklużi dawk involuti f’aġenziji ta’ xogħol temporanju, biex jinġabar tagħrif sħih dwar l-implikazzjonijiet kollha ta’ pass bħal dan li permezz tiegħu l- paga u l-kundizzjoniet tax-xoghol ta’ ħaddiema ta’ kuntrattur (sub- contractor) ikunu fuq l-istess livell bħal dawk tal-ħaddiema li jkunu tal-post fejn huma jkunu qed jaħdmu.</p>
<p><hi rend="bold">Leave tal-mard (sick leave)</hi></p>
<p>Il-Gvern se jniedi proċess ta’ konsultazzjoni dwar il-proposta li ġenitur ikun jista’ jibbenefika minn leave tal-mard meta jimirdu t- tfal.</p>
<p><hi rend="bold">Għajnuna finanzjarja f’każ ta’ inċident fatali jew gravi fuq il-post tax-xogħol.</hi></p>
<p>Matul is-sena id-dieħla l-impjegati kollha fis-servizz pubbliku se jkunu qed jingħataw aktar dettalji fuq din il-miżura.</p>
<p><hi rend="bold">Il-bidliet fil-qasam tas-saħħa</hi></p>
<list type="unordered"><item><hi rend="italic">Il-pazjenti bid-dijabete se jkollhom benefiċċji ġodda</hi></item>
<item><hi rend="italic">Konsultazzjoni dwar leave mediku speċjali</hi></item>
<item><hi rend="italic">Iktar persuni li jibbenefikaw mill-karta r-roża u għalhekk iktar mediċini b’xejn</hi></item>
<item><hi rend="italic">Liġi ġdid kontra t-tipjip fil-karozza fil-preżenza tat-tfal</hi></item></list>
<p>Fil-qasam tas-saħħa se jibqgħu l-prijoritajiet  li jonqos iż-żmien ta’ stennija għall-operazzjonijiet u fl-emerġenza fost oħrajn.</p>
<p>Is-sena d-dieħla se tkompli tkun estiża l-kura primarja u jingħata bidu għal hub reġjonali fis-sit fejn kien hemm il-ground Pace Grasso. Se jibda wkoll il-proġett li se jwassal għal ċentru ta’ saħħa ġdid f’Ħal Kirkop.</p>
<p>Is-sena d-dieħla se tibda ħidma li għandha twassal biex fis-snin li ġejjin ikollna sptar speċjalizzat fil-kura għall-ommijiet u t-tfal.</p>
<p>Il-proġett pilota li li jwassal għal mediċini fid-djar tal-pazjenti l-fuq minn sebgħin sena jew li għandhom problemi ta’ mobbiltà se jilħaq aktar lokalitajiet.</p>
<p>Bil-għan li jindirizza l-problema tad-dijabete, se jiddaħlu mediċini ġodda fil-formolarju tal-gvern u nintroduċu insulini ġodda. Se jingħataw b’xejn ukoll glucose sticks għal min ibati mid-dijabete tat-tip wieħed u tip tnejn. Il-pazjenti bid-dijabete se jkollhom benefiċċji ġodda.</p>
<p>Pazjenti dijabetiċi bil-kartuna s-safra se jibdew jibbenefikaw minn kura dentali bla ħlas; sussidju fuq in-nuċċalijiet; aċċess għal antibijotiċi b’ xejn, kif ukoll kontra l-kura taz-zokkor.</p>
<p>Fil-formolarju tal-Gvern se jidħlu wkoll mediċini ġodda kontra l-kanċer.  Il-Gvern se jikkonsulta mal-imsieħba soċjali dwar l-introduzzjoni ta’ <hi rend="italic">leave</hi> mediku speċjali bi ħlas b’żieda mal-<hi rend="italic">leave</hi> ta’ mard statutorju lil ħaddiem li jkunu qed jieħdu xi forma ta’ kura kontra din il-marda.</p>
<p>Se jkun hemm iktar persuni li jibbenefikaw mill-karta r-roża u għalhekk iktar mediċini b’xejn. Filwaqt li l-gvern se jniedi proċess ta’ konsultazzjoni dwar il-proposta li ġenitur ikun jista’ jibbenefika minn leave tal-mard meta jimirdu t-tfal.</p>
<p>Mill-ewwel ta Jannar se jsir kontra l-liġi tipjip f’karozzi fil-preżenza tat-tfal.</p>
<p><hi rend="bold">Edukazzjoni</hi></p>
<p>Għat-tielet sena konsekuttiva, se jinbnew tliet skejjel ġodda. Din id-darba f’San Pawl il-Baħar, Marsascala, u r-Rabat Għawdex. Se jinbena ċentru ġdid għall-ħarsien tat-tfal fl-iskola Primarja ta’ San Ġiljan. Dan flimkien ma’ xogħol fi skejjel oħra.</p>
<p>Għal sena oħra se jerġgħu jiżdiedu l-istipendji <hi rend="italic">pro rata,</hi> biż-żieda għall-għoli tal-ħajja. Dawk li jattendu l-Alternative Learning Programme f’Raħal Ġdid se jieħdu stipendju.</p>
<p>Studenti b’diżabbiltà u studenti li jgħixu fid-djar tal-Knisja u konservatorji se tingħatalhom b’mod awtomatiku l-għotja supplimentari mal-istipendju.</p>
<p>Għas-sena d-dieħla wkoll se jkunu allokati €400,000 għal ħaddiema minn skejjel statali u minn skejjel oħra li jitolbu <hi rend="italic">leave</hi> mħallas biex ikollhom ċans jistudjaw.</p>
<p>Se jkunu investiti madwar seba’ miljun ewro fl-Università fi proġett kapitali li jinkludi l-estensjoni ta’ laboratorji, faċilitajiet, residenza u parkeġġ f’Tal-Qroqq.</p>
<p>Investimenti oħra se jsiru fl-MCAST.</p>
<p><hi rend="bold">Ġustizzja</hi></p>
<p>Fl-2017 se jkunu qed jitwettqu dawn il-miżuri prinċipali fil-qasam tal-ġustizzja</p>
<list type="unordered"><item>aktar prosekuzzjonijiet jitmexxew mill-Uffiċċju tal-Avukat Ġenerali u mhux mill-Korp tal-Pulizija;</item></list>
<list type="unordered"><item>jitwaqqaf reġistru elettroniku ta’ kumpaniji jew persuni dikjarati insolventi;</item></list>
<list type="unordered"><item>tkompli tissaħħaħ il-medjazzjoni bħala mod alternattiv biex wieħed jirriżolvi t-tilwim; u</item></list>
<list type="unordered"><item>ikompli jiżidied l-ammont ta’ atti ġudizzjarji li jistgħu jiġu preżentati online;</item></list>
<p>Fl-2017 se jiżdiedu tlett awli ġodda fil-bini tal-Qorti biex l-ammont ta’ awli jitla’ għal 27 u nagħmlu faċilitajiet infrastrutturali oħra bħal-librerija u training room ġdida.</p>
<p>Se jsir studju dwar jekk wasalx il-mument li f’pajjiżna jkollna mill-ġdid sezzjoni tal-Kummerċ fi ħdan il-Qorti Ċivili.</p>
<p>Se tkompli tissaħħaħ l-Aġenzija tal-Għajnuna Legali u titwettaq il-wegħda li jiġi assenjat imħallef biex iservi fil-Qorti ta’ Għawdex.</p>
<p>Se jkomplu jiżdiedu r-riżorsi u jitjiebu iktar il-faċilitajiet eżistenti fil-Qorti tal-Familja.</p>
<p>Fl-2017 se jkun estiż il-proġett pilota tas-sistema ġdida tal- informatika fil-kamp kriminali.</p>
Kontroversji fl-Ewwel Leġislatura
Diċembru 2014 u April 2015: Iż-Żjarat fl-Ażerbajġan
<p>F'Diċembru 2014, Joseph Muscat, Keith Schembri, <ref target="https://mt.wikipedia.org/wiki/Konrad_Mizzi">Konrad Mizzi</ref> u Kurt Farrugia żaru l-<ref target="https://mt.wikipedia.org/wiki/Ażerbajġan">Ażerbajġan</ref> għal laqgħat mal-President tal-Ażerbajġan, <ref target="https://mt.wikipedia.org/wiki/Wikipedija:Ilham_Aliyev">Ilham Aliyev</ref>. Id-delegazzjoni ma kinitx akkumpanjata minn ġurnalisti jew rappreżentanti taċ-ċivil. Iż-żjara l-<ref target="https://mt.wikipedia.org/wiki/Ażerbajġan">Ażerbajġan</ref> ġiet żvelata biss mill-gazzetta "The Sunday Times of Malta" dakinhar stess.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-ftehim għax-xiri taż-żejt li irriżulta minn din iż-żjara ġie ffirmat mingħajr rappreżentanza mill-Kumitat għax-xiri taż-żejt.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>F'April tal-2015, Muscat reġa’ jżur l-<ref target="https://mt.wikipedia.org/wiki/Ażerbajġan">Ażerbajġan</ref>. Għall-darb’oħra, iż-żjara l-<ref target="https://mt.wikipedia.org/wiki/Ażerbajġan">Ażerbajġan</ref> ma ġietx akkumpanjata la mill-media u lanqas minn rappreżentanza miċ-ċivil.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
April 2016: Konrad Mizzi fil-Panama Papers
<p>Muscat iħabbar <hi rend="italic">reshuffle</hi> fil-Kabinet fit-28 t'April 2016 wara li isem <ref target="https://mt.wikipedia.org/wiki/Konrad_Mizzi">Konrad Mizzi</ref> deher fl-hekk imsejħa <ref target="https://mt.wikipedia.org/wiki/Wikipedija:Panama_Papers">Panama Papers</ref>. Muscat neħħa lil Mizzi minn Ministru tas-Saħħa u l-Enerġija, filwaqt li żammu bħala Ministru bla portafoll fl-Uffiċċju tal-Prim Ministru. Il-Prim Ministru nnifsu ħa r-responsabbiltà tas-settur tal-enerġija filwaqt li <ref target="https://mt.wikipedia.org/wiki/Chris_Fearne">Chris Fearne</ref> laħaq Ministru tas-Saħħa. Fl-istess jum tħabbar li Konrad Mizzi kien se jirriżenja minn Deputat Mexxej tal-<ref target="https://mt.wikipedia.org/wiki/Partit_Laburista_(Malta)">Partit Laburista</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
April 2017: L-allegazzjoni ta' Egrant
<p>Nhar l-20 ta' April, <ref target="https://mt.wikipedia.org/wiki/Daphne_Caruana_Galizia">Daphne Caruana Galizia</ref>, fil-blogg tagħha allegat li l-kumpanija Egrant hija ta' <ref target="https://mt.wikipedia.org/wiki/Michelle_Muscat">Michelle Muscat</ref>, mart il-Prim Ministru, u li minn din il-kumpanija għaddew mal-$1 miljun mingħand bint il-mexxej tal-Ażerbajġan, Ilham Aliyev. Fil-blogg ta' Caruana Galizia, u anke fil-media tal-Partit Nazzjonalista ingħad li hemm dokumenti li jippruvaw li l-kumpanija Egrant hi ta' Michelle Muscat. L-istorja qajmet furur u l-Kap tal-Partit Nazzjonalista <ref target="https://mt.wikipedia.org/wiki/Simon_Busuttil">Simon Busuttil</ref> talab għar-riżenja ta' Muscat. Il-PN beda kampanja biex Joseph u Michelle Muscat ikunu arrestati, b'banners ma' diversi każini li juru lil Muscat fil-ħabs. </p>
<p>F'konferenza tal-aħbarijiet f'Kastilja, il-Prim Ministru ċaħad kategorikament, "u naħlef f'ismi, f'isem marti u l-familja tiegħi li kelli qatt kelli jew għandi xi tip ta' kont jew kumpanija mhux dikjarati f'Malta jew barra." Żied jgħid li la hu u lanqas martu qatt iffirmaw dokumenti biex jitrasferixxu ishma ta' xi kumpanija fuqu fil-futur. Muscat kompla jgħid li hu u martu, qabel ma daħal għall-ħajja politika iddeċidew li jiftħu mill-inqas libelli u jagħtu kas mill-inqas lil Daphne Caruana Galizia. Minkejja dan, Joseph Muscat qal li f'dan il-mument ma jistax ma jiħux azzjoni, "speċjalment meta dan huwa sostnut bl-aktar mod inetiku mill-Kap tal-Oppożizzjoni u l-media tal-Partit Nazzjonalista."</p>
<p>Muscat qal li hu u martu se jkunu qed jiftħu proċeduri legali kontra Daphne Caruana Galizia u l-mezzi tax-xandir tal-PN, "talli qegħdin jirrepetu din il-gidba faħxija." Muscat appella wkoll li jekk hemm xi ħadd għandu l-iċken prova, din tinħareġ b'mod immedjat, u jsiru l-verifiki kollha neċessarji tal-awtentiċità, "għaliex jekk hawn min wasal biex jagħmel din l-ikbar gidba faħxija, xejn ma neskludi li hawn min hu lesti li jagħmel il-falsifikazzjonijiet."</p>
<p>Muscat qal li hu m'għandu xejn x'jaħbi u li, "nittama li qabel rikeb fuq dan il-karru moqżież, Simon Busuttil għamel il-verifiki tiegħu," waqt li sostna li  se jżomm responsabbli lill-Kap tal-Oppożizzjoni.</p>
<p>Il-Prim Ministru talab li ssir Inkjesta Maġisterjali.</p>
L-allegazzjonijiet jinstabu li kienu foloz
<p>Nhar it-22 ta' Lulju 2018, wara kważi sena u nofs, <ref target="https://mt.wikipedia.org/wiki/Inkjesta_Egrant">l-Inkjesta</ref> tal-Maġistrat Aaron Bugeja dwar il-kumpanija Egrant ikkonkludiet li l-ishma f’din il-kumpanija ma kinux tal-Prim Ministru Joseph Muscat, ta’ martu Michelle, jew ta’ xi membru tal-familja tagħhom. Il-konklużjonijiet prinċipali tal-inkjesta ġew ippubblikati mill-Uffiċċju tal-Avukat Ġenerali.</p>
<p>L-inkjesta stabbiliet li l-Prim Ministru u martu ma kinux involuti f’korruzzjoni jew f’ħasil ta’ flus u xejnet l-allegazzjoni li kien hemm miljun dollaru li ġew trasferiti mill-kont bankarju tal-familja Aliyev fl-Ażerbajġan għall-kont ta’ Egrant. L-inkjesta tal-Maġistrat Bugeja sabet li ġew falsifikati dokumenti u firem, dikjarazzjonijiet ta’ xhieda ewlenin li ma qablux, u li l-allegazzjoni li c-Chairman tal-Bank Pilatus ħa evidenza f’bagalji ma ġietx sostnuta b’filmati miġbuda minn kameras tas-sigurtà.</p>
<p>L-inkjesta maġisterjali ntalbet tara wkoll jekk il-Prim Ministru jew membri tal-familja tiegħu jew John Dalli, Keith Schembri u Konrad Mizzi għandhomx kontijiet bankarji fil-bank Pilatus u jekk xi ħadd minnhom kienx involut f’xi transazzjonijiet suspettużi jew f’atti ta’ korruzzjoni jew ħasil ta’ flus ma’ persuni mill-Azerbaijan bil-Bank Pilatus. Dwar dan, il-Maġistrat Bugeja kkonkluda li ma nstabx li xi ħadd minn dawn il-persuni setgħu kienu involuti f’korruzzjoni, ħasil ta’ flus jew transazzjonijiet finanzjarji suspettati minn kontijiet ta’ Ażeri esposti politikament permezz ta’ kontijiet fil-Bank Pilatus. Din il-konklużjoni twieġeb għall-allegazzjoni ta’ Daphne Caruana Galizia li aktar minn miljun dollaru ġew trasferiti f’salt minn kumpanija fl-Azerbaijan għall-kumpanija Egrant.</p>
Prim Ministru ta' Malta - It-Tieni Leġislatura (2017-2020)
<p>Nhar l-1 ta' Mejju 2017, 11-il jum biss wara l-allegazzjoni serja ta' <ref target="https://mt.wikipedia.org/wiki/Daphne_Caruana_Galizia">Daphne Caruana Galizia</ref> u l-instabbiltà li nħolqot fil-pajjiż bl-akkużi ta' korruzzjoni fil-konfront tal-Prim Minustru u ta' martu, Muscat ħabbar waqt mass meeting tal-Partit Laburista fl-okkażjoni ta' Jum il-Ħaddiem, li wara, dakinhar stess kien se jmur għand il-President tar-Repubblika <ref target="https://mt.wikipedia.org/wiki/Marie_Louise_Coleiro_Preca">Marie Louise Coleiro Preca</ref> fil-Palazz ta' Sant'Anton biex jissuġġerilha li l-Parlament jiġi xolt u tissejjaħ elezzjoni ġenerali bil-Parlament ixolji dakinhar stess, waqt li l-elezzjoni ġenerali ssir is-Sibt 3 ta’ Ġunju 2017.</p>
<p>Għall-<ref target="https://mt.wikipedia.org/wiki/Elezzjonijiet_Ġenerali_2017_(Malta)">Elezzjonijiet Ġenerali</ref>, 333,380 kienu eliġibbli li jivvutaw, wara waħda mill-iqsar kampanji elettorali fl-istorja ta' Malta, uffiċjalment ħames ġimgħat. Il-<ref target="https://mt.wikipedia.org/wiki/Partit_Laburista_(Malta)">Partit Laburista</ref> kiseb 170,976 vot; 35,280 aktar mill-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> li kiseb 135,696 vot; u bħala persentaġġi l-PL ġab 55% u l-PN 43.7%, kważi ripetizzjoni tal-istess riżultat tal-<ref target="https://mt.wikipedia.org/wiki/Elezzjonijiet_Ġenerali_2013_(Malta)">Elezzjonijiet Ġenerali 2013 (Malta).</ref>Fil-fatt din kienet l-ikbar rebħa elettorali f'Malta minn wara t-Tieni Gwerra Dinjija sal-lum.</p>
Is-Sitt Budget ta' Gvern Laburista (għas-Sena 2018)
<p>Fid-9 ta' Ottubru 2017, tressaq il-Budget għall-2018, budget li ma kien fih ebda żieda fit-taxxa, filwaqt li kien fih pakkett ta’ miżuri u benefiċċji b’valur ta’ €35 miljun li ser jolqtu prattikament lill-ħaddiema u l-pensjonanti kollha. Il-mira tal-<hi rend="italic">Budget</hi> hija li l-Gvern anke s-sena d-dieħla jkollu <hi rend="italic">surplus</hi> ta’ madwar €100 miljun  b’riżultat taż-żieda fl-attivita ekonomika li tiġġenera aktar dħul għall-Gvern.</p>
<p><hi rend="bold">Benefiċċji għall-Ħaddiema</hi></p>
<p>Bit-tema, Malta lesta għall-futur, il-<hi rend="italic">Budget</hi> fost oħrajn jinkludu benefiċju għal madwar 200,000 ħaddiem li  s-sena d-dieħla se jirċievu <hi rend="italic">rebate</hi> tat-taxxa li jvarja bejn €40 u €68 li se jitħallas anke lil persuni li ma humiex taxxabbli. Ser tiżdied ġurnata mal-leave tal-ħaddiema.</p>
<p>Mal-200,000 ħaddiem, is-sena id-dieħla ser jirċievu rebate tat-taxxa li jvarja bejn €40 u €68 li ser jitħallas anke lill-persuni li ma humiex taxxabbli. Ser tiżdied ġurnata mal-leave tal-ħaddiema biex tibda titwettaq il-weghda tal-kumpens għall-festi pubbliċi li jaqgħu fit-tmiem il-ġimgħa. Il-ħaddiema fil-<hi rend="italic">community workers’ scheme</hi> ser jingħataw żieda ta’ €200 fix-xahar.</p>
<p>Il-Gvern ser jalloka €10 miljun biex isewwi l-inġustizzji ma’ bosta kategoriji ta’ ħaddiema.</p>
<p><hi rend="bold">Benefiċċji lill-Pensjonanti</hi></p>
<p>Minbarra l-kumpens tal-għoli tal-ħajja li se jkun ta’ €1.75 fil-ġimgħa, il-pensjonanti kollha anke dawk li jirċievu pensjoni mhux kontributorja, ser jingħataw żieda oħra ta’ €2 fil-ġimgħa, waqt li mhux ser iħallsu taxxa fuq l-ewwel €13,200.</p>
<p>Għall-pensjonanti wkoll, il-Gvern ser jerga’ joħroġ bond iehor 62+ b’rata ta’ imgħax vantaġġjuża. Ġenituri li jadottaw ser jingħataw għotja ta’ €10,000 waqt li l-benefiċċju tal-<hi rend="italic">foster carers</hi> ser jiżdied minn €70 għal €100 fil-ġimgħa.</p>
<p><hi rend="bold">Edukazzjoni</hi></p>
<p>Fil-qasam tal-edukazzjoni fuq medda ta’ sentejn, ser jispiċċa l-ħlas għall-eżamijiet tas-SEC u tal-MATSEC, miżura li tista’ €2 miljun. Mill-2018, ser ikun provdut trasport b’xejn ghat-tfal fl-iskejjel privati u tal-Knisja. Ser tkun estiża l-iskema tat-trasport pubbliku b’xejn li din is-sena kienet għall-persuni li għalqu 18-il sena li minnha ser igawdu ż-żgħażagħ fl-età bejn is-16 u l-20 sena. Tħabbret ukoll eżenzjoni mit-taxxa ta’ sena jew sentejn għal min jikseb Masters jew Phd wara kors <hi rend="italic">full-time</hi> b’ċerti kundizzjonijiet.</p>
<p><hi rend="bold">Suq tal-Propjetà</hi></p>
<p>Il-Budget fih sensiela ta’ miżuri għas-suq tal-propjetà. Fost oħrajn ser tkun estiza l-iskema tal-<hi rend="italic">first-time buyers</hi> u issa persuni li jbiegħu l-propjetà tagħhom u jixtru propjetà oħra minflokha ser jibbenefikaw sa €3,000 ħelsien mit-taxxa tal-boll. Fis-suq tal-kera fost oħrajn ser tiddaħħal ir-reġistrazzjoni tal-kuntratti tal-kirjiet biex is-sidien u l-kerrejja igawdu mill-protezzjoni tal-liġi u ser issir reviżjoni tal-liġi tal-kera. Il-Gvern ser iwessa’ l-kriterji għas-sussidju tal-kera li għandu jgħin l-iżjed lill-pensjonanti.</p>
<p>Miżura oħra hija għotja mill-Gvern ta’ €25,000 għat-tiswija ta’ djar abbundannati li s-sidien tagħhom ikunu lesti jirranġawhom u jgħadduhom lill-Awtorità tad-Djar għal 10 snin għall-akkomodazzjoni soċjali. L-anzjani li joqogħdu f’appartamenti tal-Gvern u jirritornaw iċ-ċwievet meta jidħlu fid-djar tal-anzjani ser jibbenfikaw billi jonqos minn 80 għal 60% l-ammont li jitnaqsilhom mill-pensjoni.</p>
<p><hi rend="bold">Trasport</hi></p>
<p>Ser titneħħa t-taxxa tar-reġistrazzjoni fuq vetturi <hi rend="italic">hybrid</hi> u tal-elettriku.</p>
Is-Seba' Budget ta' Gvern Laburista (għas-Sena 2019)
<list type="unordered"><item>Se jingħata kumpens ta’ €2.33 għall-għoli tal-ħajja;</item>
<item>Il-kumpens għall-għoli tal-ħajja se jingħata <hi rend="italic">pro–rata</hi> fl-istipendji;</item>
<item>Il-ħaddiema se jibbenefikaw minn ġurnata oħra <hi rend="italic">leave</hi>, it-tieni waħda miżjuda f’sentejn;</item>
<item>Il-ħaddiema bil-paga minima se jieħdu wkoll żieda ta’ €3 fil-ġimgħa minbarra l-kumpens għall-għoli tal-ħajja ta’ €2.33;</item>
<item>Il-Paga minima se tibqa’ ma tiġix intaxxata;</item>
<item>Familji b’paga minima se jieħdu żieda ta’ €96 fiċ-<hi rend="italic">children’s allowance</hi> għal kull wild (jekk jaqilgħu inqas minn €20,00 f’sena);</item>
<item>€40 – €68 f’rifużjoni tat-taxxa għat-tieni sena, miżura li se tolqot 200,000 ħaddiem</item>
<item>Min jaħdem għal rasu se jkun jista’ japplika għall-benefiċċji tal-qgħad skont il-kontribuzzjonijiet imħallsa;</item>
<item>Membri tal-Forzi tas-Sigurtà li jmutu jew isofru diżabiltà permanenti waqt ix-xogħol se jingħataw kumpens;</item>
<item>92,000 pensjonant se jieħdu żieda ta’ b’€4.50 fil-ġimgħa inkluża l-COLA</item>
<item>Żieda fil-bonus ta’ €50 għal dawk li ma ħallsux bolol biżżejjed bejn sena u ħames snin. Il-benefiċċju se jiżdied minn €150 għal €200 fis-sena. Min ħallas aktar minn 5 snin bolol se jiżdied minn €250 għal €300;</item>
<item>Se jingħata ħlas lura tal-VAT li tħallset żejda fuq it-taxxa tar-reġistrazzjoni tal-karozzi li nxtraw fl-2008. Dan se jkun l-aħħar pagament biex il-Gvern ikun ta €25miljun lura lill-familji;</item>
<item>Persuni b’diżabiltà li ma jistgħux jaħdmu se jingħataw €150 fil-ġimgħa minflok €140. 600 persuna oħra se jkunu jibbenfikaw minn din il-miżura;</item>
<item>Ġenituri ta’ tfal b’diżabiltà se jingħataw €25 fil-ġimgħa, żieda ta’ €5 fil-ġimgħa;</item>
<item>Ġenituri ta’ tfal fi skejjel indipendenti se jibbenefikaw minn rifużjoni tat-taxxa, b’żieda ta’ €300 għal kull wild.</item>
<item>Se tingħata rifużjoni tat-taxxa ta’ €70 fuq xiri u installazzjoni ta’ Reverse Osmosis fid-djar;</item>
<item>Koppji se jingħtaw rifużjoni tat-taxxa fuq spejjeż tat-tieġ, li issa se tlaħħaq l-€2,000;</item>
<item>Xerrejja se jibbenefikaw minn tnaqqis ta’ 5% minn fuq e-books jew strumenti mużikali, anke jekk jinxtraw mnn barra;</item>
<item>Se jkun hemm ukoll tnaqqis fit-taxxa tal-boll minn 5% għal 1.5% għal trasferiment tan-negozji se jkun estiż b’sena.</item></list>
<p><hi rend="bold">Akkomodazzjoni soċjali</hi></p>
<list type="unordered"><item>Se jitkompla l-proġett ta’ €50 miljun għall-bini ta’ 700 residenza ġdida;</item>
<item>Se tkompli r-riġenerazzjoni ta’ oqsma ta’ djar diġà eżistenti;</item>
<item>Persuni li għandhom aktar minn 40 sena li jixtru dar se jħallsu nofs il-propjetà u jissellfu għan-nofs l-ieħor. Il-Gvern se jkun qed iħallas l-imgħax fuq dan;</item>
<item>L-iskemi tal-<hi rend="italic">first-time buyers</hi> u s-<hi rend="italic">second-time buyers</hi> ġew estiża għal sena oħra;</item>
<item>Propjetà li tinxtara f’Għawdex se tara tnaqqis fit-taxxa tal-boll minn 5% għal 2%.</item></list>
<p><hi rend="bold">Trasport u Infrastruttura</hi></p>
<list type="unordered"><item>Is-servizz ta’ trasport pubbliku b’xejn se jkun estiż għal żgħażagħ ta’ bejn is-16 u l-20 sena;</item>
<item>Studenti ta’ bejn l-14 u l-15-il sena se jingħataw iTal-Linja Card b’xejn;</item>
<item>Żgħażagħ li għandhom aktar minn 20 sena, u għadhom jistudjaw fuq bażi <hi rend="italic">full-time</hi>, ukoll se jibbenefikaw minn trasport pubbliku b’xejn;</item>
<item>Il-Gvern se jinvesti €100 miljun għall-bini ta’ toroq ġodda bħala parti mill-wegħda elettorali biex jinbnew it-toroq kollha ta’ Malta;</item>
<item>Se jiddaħħlu skemi ġodda biex żviluppaturi joħolqu parkeġġi ġodda l-aktar f’żoni urbani;</item>
<item>Se jkunu estiżi bosta inċentivi fosthom l-eżenzjoni minn kull taxxa ta’ reġistrazzjoni lil kull min jixtri karozza elettrika jew hybrid u l-iskema ta’ skrappjar ta’ vetturi.</item></list>
<p><hi rend="bold">Għawdex</hi></p>
<list type="unordered"><item>Adulti li jaqsmu lejn Malta ma’ Għawdxin biex jieħdu trattament mediku f’Malta se jingħataw rifużjoni fuq il-biljett tal-vapur;</item>
<item>Maltin li jaqsmu lejn Għawdex biex jieħdu trattament mediku se jingħataw rifużjoni tal-biljett tal-vapur;</item>
<item>Il-ħaddiema kollha Għawdxin li jiġu jaħdmu Malta se jgawdu minn rifużjoni tal-biljett tal-vapur;</item>
<item>Għawdxin li jaħdmu mal-Gvern, se jingħataw kumpens ta’ €1.50 kuljum għal servizz ta’ trasport kollettiv.</item>
<item>Se jkun estiż is-sussidju taħt l-iskema akkomodazzjoni soċjali għall-istudenti Għawdxin li jidħlu fi spejjeż oħra biex jiġu jistudjaw u jikru post f’Malta;</item>
<item>L-iskema ta’ rifużjoni ta’ 30% tal-paga medja għal kull impjieg ġdid maħluq fis-settur privat f’Għawdex se tiġi estiża wkoll.</item></list>
<p><hi rend="bold">Edukazzjoni u Sport</hi></p>
<list type="unordered"><item>L-eżamijiet kollha tal-MATSEC u tas-SEC se jiġu mingħajr ħlas mis-sena d-dieħla;</item>
<item>18-il spazju miftuħ fi 15-il lokalità madwar Malta u Għawdex se jiġu mtejba b’investiment ta’ €600,000;</item>
<item>L-istudenti tal-iskola Sekondarja se jidħlu b’xejn fis-siti kollha ta’ Heritage Malta. Magħhom se jkunu jistgħu jidħlu wkoll żewġ adulti b’xejn;</item>
<item>NGOs żgħar li jdaħħlu anqas minn €10,00 ewro se jkunu eżentati mit-taxxa.</item></list>
It-Tmien Budget ta' Gvern Laburista (għas-Sena 2020)
<p>Bit-tema, Malta inkomplu nikbru flimkien, il-Ministru tal-Finanzi Edward Scicluna ppreżenta l-Baġit b’nefqa ta’ 5,000 miljun ewro. Il-baġit ma kienx fih taxxi ġodda u fost il-miżuri li tħabbru kien hemm żewġ bonuses għal ħaddiema flimkien mal-kumpens għall-għoli tal-ħajja. Ser tonqos ukoll ir-rata tat-taxxa fuq is-sahra u tħabbar bonus għal kull tarbija li titwieled jew tiġi adottata. Fil-baġit fost oħrajn tħabbret ukoll żieda fil-pensjonijiet.</p>
<p>Iż-żieda għall-għoli tal-ħajja se tkun ta’ €3.49 ċenteżmu fil-ġimgħa. Minbarra din iż-żieda, il-Gvern ser jagħti wkoll bonus ta’ darba ta’ €15-il ewro lil familji ta’ persuna waħda u €35 lil familji ta’ aktar minn persuna waħda biex tagħmel tajjeb għal żidiet fil-prezz tal-ħalib li s’issa ma nqabditx bis-sistema tal-COLA. Il-Ministru Scicluna ħabbar ukoll li t-tax refund lil mitejn elf ħaddiem li għandhom dħul inqas minn sittin elf ewro fis-sena ser jerġa’ jingħata u ser ivarja bejn €40 u €68, bl-ogħla rata titħallas lil dawk li għandhom dħul baxx.</p>
<p><hi rend="bold">Ħaddiema u pensjonanti</hi></p>
<list type="unordered"><item>Żieda ta' €3.49 u ċekk f'kull dar biex jagħmel tajjeb għaż-żieda fil-prezz tal-ħalib u l-ħobż</item>
<item>Żieda ta' €7 għall-anzjani u titjieb fl-għajnuna supplimentari</item>
<item>Tiżdied ġurnata oħra mal-leave u rata ta' 15% taxxa fuq l-ewwel 100 siegħa overtime</item>
<item>Se jkollok tarbija s-sena dieħla? Se tirċievi bonus ta' €300</item></list>
<p><hi rend="bold">Akkomodazzjoni</hi></p>
<list type="unordered"><item>Il-Gvern se jħallaslek l-10% jekk għandek anqas minn 40 sena u qed tipprova tixtri post</item>
<item>Koppja b'żewġt itfal bi dħul annwali ta' €32,000 se tkun eliġibbli għas-sussidju tal-kera</item></list>
<p><hi rend="bold">Ambjent u Infrastruttura</hi></p>
<list type="unordered"><item>Għotja ta' €200,000 għal makkinarju li jħares l-ambjent</item>
<item>Estiżi diversi skemi dwar il-vetturi u l-iskrappjar</item>
<item>Sejħiet għal aktar trasport bil-baħar fosthom lejn Marsaxlokk, San Pawl u l-Mellieħa</item>
<item>Funtani tal-ilma potabbli fl-iskejjel u daqshekk plastik li jintuża darba biss</item>
<item>'Ma neskludux li nsaqqfu t-Teatru Rjal'</item>
<item>Restawr fuq il-Forti Ricasoli, Cottonera Lines u Victoria Lines</item>
<item>Park ta' avventura fil-Kottonera</item></list>
<p><hi rend="bold">Trasport</hi></p>
<list type="unordered"><item>Sejħiet għal aktar trasport bil-baħar fosthom lejn Marsaxlokk, San Pawl u l-Mellieħa</item>
<item>Trasport pubbliku b'xejn għall-anzjani li għandhom aktar minn 75 sena</item></list>
<p><hi rend="bold">Edukazzjoni u skejjel</hi></p>
<list type="unordered"><item>Ċekkjatur għall-Malti u €850 għall-istudenti li jistudjaw lingwa barranija f'pajjiż ieħor</item></list>
<p><hi rend="bold">Saħħa u persuni b'diżabilità</hi></p>
<list type="unordered"><item>Il-Gvern se jixtri aktar mediċini fosthom dawk għall-mard rari</item>
<item>Għajnuna għal ġenituri bi tfal b'mard rari u għal dawk li jbatu mill-Fibromyalgia</item>
<item>L-Għotja fuq xiri ta' apparat speċjali għall-persuni b'diżabbiltà se titla' għal €1000</item></list>
<p><hi rend="bold">Għawdex</hi></p>
<list type="unordered"><item>Kwestjonarju biex ikun assigurat li l-kuntratturi prospettivi tal-mina jkollhom il-ħiliet u l-esperjenza</item></list>
<p><hi rend="bold">Sigurtà</hi></p>
<list type="unordered"><item>Xiri ta' karozzi, dgħajjes u proprjetà bi flus kontanti u li jaqbeż l-€10,000 mhux permess</item></list>
L-Assassinju ta' Daphne Caruana Galizia
<p>Nhar it-Tnejn 16 ta’ Ottubru 2017, fit-3.00 p.m., il-karozza li kienet fiha <ref target="https://mt.wikipedia.org/wiki/Daphne_Caruana_Galizia">Daphne Caruana Galizia</ref> splodiet u l-ġurnalista mietet fuq il-post. Fi stqarrija f’Kastilja madwar siegħa u nofs wara d-delitt, il-Prim Ministru Joseph Muscat qal li dak li seħħ hu inaċċettabbli fuq kull livell. Ikkundanna bla riżervi dan “l-attakk barbaru fuq il-persuna u l-liberta’ tal-espressjoni f’pajjiżna.”</p>
<p>Muscat qal li filwaqt l Caruana Galizia kienet kritika ħarxa tiegħu, kemm politikament kif ukoll personalment, “madanakollu ma nista’ nuża qatt dan il-fatt biex jiġġustifika bl-ebda mod possibbli dan l-att barbaru li jmur kontra kull dinjita’ u kull ċiviltà.” Qal li ta struzzjonijiet lill-pulizija kif ukoll lis-servizzi kollha tas-sigurta’ fil-pajjiż biex jieħdu kull miżura biex il-ħati jew ħatja jitressqu quddiem il-ġustizzja. Ta struzzjonijiet biex tiġi mitluba assistenza minn korpi tas-sigurta’ minn pajjiżi oħra fl-investigazzjonijiet.</p>
<p>Muscat qal li hu l-Prim Ministru ta’ kulħadd u s-saħħa tad-demokrazija tagħna toħroġ f’mumenti bħal dan, fejn irridu nkunu lesti niddefendu l-prinċipji tagħna u d-drittijiet ta’ kull wieħed u waħda minna. Hu appella għall-għaqda nazzjonali u mhux se jistrieħ sakemm issir ġustizzja għaliex il-pajjiż jistħoqqlu ġustizzja.</p>
<p>“Kulħadd għandu dritt jikteb u jgħid li jrid f’pajjiżna u min iħossu nġurjat, għandu d-dritt tal-protezzjoni tal-Qrati u ebda rimedju ieħor. Mhux se nistrieħ qabel nara li ssir ġustizzja f’dan il-każ. Għaliex pajjiżna jistħoqqlu ġustizzja,” temm il-Prim Ministru.</p>
Arresti
<p>7 ġimgħat biss wara l-assassinju ta' Caruana Galizia, nhar it-Tnejn 4 ta’ Diċembru 2017, operazzjoni kbira fl-inħawi tal-Menqa fil-Marsa twassal biex jiġu arrestati l-aħwa Alfred u George Degiorgio u Vince Muscat. Din l-operazzjoni kienet fost l-akbar li qatt saret f’Malta u li rat is-sehem tal-Pulizija u l-Forzi Armati. Ftit wara, Muscat indirizza konferenza tal-aħbarijiet f'Kastilja li fiha ta dettalji dwar l-operazzjoni. Fid-19 ta' Diċembru bdiet il-kumpilazzjoni tax-xhieda</p>
Riżenja
<p>Il-Prim Ministru Joseph Muscat ħabbar ir-riżenja tiegħu minn Prim Ministru ta' Malta u Mexxej tal-Partit Laburista,  fl-1 ta' Diċembru tal-2019. Wara l-elezzjoni interna fil-Partit li seħħet nhar il-11 ta' Jannar, 2020, l-avukat Robert Abela intagħżel bħala l-Mexxej il-ġdid, Muscat irriżenja minn Prim Ministru.</p>
Ħajja Personali
<p>Joseph Muscat huwa miżżewweġ lil Michelle imwielda Tanti (kienet Assistenta Personali ta' Alfred Sant), u għandu żewġ bniet tewmin: Etoile Ella u Soleil Sophie.</p>


Ħoloq esterni
<list type="unordered"><item><ref target="http://www.josephmuscat.com/">Sit uffiċjali</ref></item>
<item><ref target="http://www.youtube.com/watch?v=CFMIzC4Eug0&amp;feature=related">Filmat bijografiku ta' Joseph Muscat</ref></item>
<item><ref target="http://www.youtube.com/watch?v=4fuGtbLfp9c&amp;feature=related">Joseph Muscat maħtur Kap tal-Oppożizzjoni fl-2008</ref></item>
<item><ref target="http://www.youtube.com/watch?v=WORAzCihQxE">Servizz ta' Xarabank fuq Joseph Muscat fil-Kampanja Elettorali 2013</ref></item>
<item><ref target="http://www.youtube.com/watch?v=ldQ5ZnKArek">Joseph Muscat maħtur Prim ministru fl-2013</ref></item>
<item><ref target="http://www.youtube.com/watch?v=zLWb7TebCSI">L-Ewwel Messaġġ lin-Nazzjon ta' Joseph Muscat</ref></item>
<item><ref target="http://www.youtube.com/watch?v=RCRuwvCX0Aw&amp;feature=related">Oliver Friggieri dwar Joseph Muscat</ref></item></list>
</text></body></html>