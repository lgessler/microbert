<html><body><text id="wikipedia_mt_wikipedia_org__25842.html" ns="0" revid="266655" sourceurl="https://mt.wikipedia.org/wiki/%C4%8Cesk%C3%BD_Krumlov" title="Český Krumlov" type="wikipedia">Český Krumlov<figure><caption>Veduta tal-belt u tal-kastell</caption></figure>
<p><hi rend="bold">Český Krumlov</hi> (pronunzja biċ-Ċek:[ˈtʃɛskiːˈkrumlof]; bil-Ġermaniż: <hi rend="italic">Krumau</hi> jew <hi rend="italic">Böhmisch Krumau</hi>) hija belt fir-Reġjun tan-Nofsinhar tal-<ref target="https://mt.wikipedia.org/wiki/Boemja">Boemja</ref> taċ-<ref target="https://mt.wikipedia.org/wiki/Ċekja">Ċekja</ref>. Iċ-ċentru storiku tal-belt, iċċentrat madwar il-<ref target="https://mt.wikipedia.org/wiki/Kastell">kastell</ref>, ilu meqjus bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> mill-1992 u ngħata dan l-istatus flimkien mad-distrett storiku tal-belt kapitali <ref target="https://mt.wikipedia.org/wiki/Praga">Praga</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Etimoloġija
<p>L-isem Krumlov joriġina mill-Ġermaniż Medju Għoli <hi rend="italic">Krumme Aue</hi>, li tfisser mergħa mserrpa, u tirreferi għal lilwa tax-xmara <ref target="https://mt.wikipedia.org/wiki/Vltava">Vltava</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Isem il-belt jibda b’Český (li tfisser ”tal-Boemja”) biex il-belt tiġi distinta minn Moravský Krumlov fin-Nofsinhar tal-<ref target="https://mt.wikipedia.org/wiki/Moravja">Moravja</ref>.</p>
Storja
<figure><caption>Veduta tal-belt mill-kastell</caption></figure>
<p>L-ewwel insedjament tal-belt kien proprju taħt il-kastell, li nbena għall-ħabta tal-1240 ’il quddiem minn fergħa lokali tal-familja nobbli <ref target="https://mt.wikipedia.org/wiki/Vítkovci">Vítkovci</ref>, id-dixxendenti ta’ <ref target="https://mt.wikipedia.org/wiki/Witiko_ta’_Prčice">Witiko ta’ Prčice</ref>. Il-fortizza ssemmiet għall-ewwel darba f’dokument tal-1253 bħala <hi rend="italic">Chrumbenowe</hi>. Issemmiet ukoll fil-poeżija tal-1255 <hi rend="italic">Frauendienst</hi> ta’ <ref target="https://mt.wikipedia.org/wiki/Ulrich_von_Liechtenstein">Ulrich von Liechtenstein</ref>. L-insedjament stabbilixxa ruħu taħt il-kastell minħabba l-pożizzjoni strateġika fin-nofs ta’ rotta kummerċjali importanti fir-Renju tal-Boemja. L-isem Ċek <hi rend="italic">Krumlov</hi> huwa ddokumentat mill-1259.</p>
<p>Fl-1302, l-arblu tar-razza tal-familja Vítkovci ntemm u r-Re <ref target="https://mt.wikipedia.org/wiki/Wenceslaus_II">Wenceslaus II</ref> ċeda l-belt u l-kastell lill-familja <ref target="https://mt.wikipedia.org/wiki/Rosenberg">Rosenberg</ref>. <ref target="https://mt.wikipedia.org/wiki/Pietru_I_ta’_Rosenberg">Pietru I ta’ Rosenberg</ref> (li miet fl-1347), iċ-Ċambellan tar-Re <ref target="https://mt.wikipedia.org/wiki/Ġwanni_tal-Boemja">Ġwanni tal-Boemja</ref>, kien resident tal-kastell u bena l-parti ta’ fuq attwali tal-kastell fil-bidu tas-seklu 14. Il-maġġoranza tal-abitanti kienu jitkellmu bil-Ġermaniż dak iż-żmien, peress li ħafna kienu migranti mill-Awstrija u mill-<ref target="https://mt.wikipedia.org/wiki/Bavarja">Bavarja</ref> matul l-<hi rend="italic">Ostsiedlung</hi> (żmien ta’ migrazzjoni <ref target="https://mt.wikipedia.org/wiki/Medjuevu">Medjevali</ref>). Komunità ta’ Lhud hija ddokumentata mill-1334. Sal-1336, iċ-Ċeki jaf laħqu ffurmaw minoranza żgħira, li kellha l-qassis tagħha stess.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-familja Rosenberg ippromwoviet bis-saħħa l-kummerċ u l-artiġjanat fi ħdan is-swar tal-belt. Lejn l-aħħar tas-seklu 15, meta nstab id-<ref target="https://mt.wikipedia.org/wiki/Deheb">deheb</ref> ħdejn il-belt, ġew iktar Ġermaniżi, li komplew ixaqilbu l-bilanċ etniku favur il-Ġermaniżi. F’waħda mill-knejjes, l-omeliji kienu jsiru biċ-Ċek sal-1788, sakemm il-Knisja ta’ San Jošt ingħalqet.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> <ref target="https://mt.wikipedia.org/wiki/William_ta’_Rosenberg">William ta’ Rosenberg</ref> (1535-1592), it-Teżorier u l-Gvernatur Għoli tal-Boemja, reġa’ bena l-kastell fi Stil <ref target="https://mt.wikipedia.org/wiki/Rinaxximent">Rinaxximentali</ref>.</p>
<figure><caption>Veduta tal-kastell mix-xatt tax-xmara Vltava</caption></figure>
<p>Fl-1602 ħu William, <ref target="https://mt.wikipedia.org/wiki/Peter_Vok_ta’_Rosenberg">Peter Vok ta’ Rosenberg</ref> (1539-1611) biegħ il-belt ta’ Krumlov lill-imperatur tal-<ref target="https://mt.wikipedia.org/wiki/Asburgi">Asburgi</ref> <ref target="https://mt.wikipedia.org/wiki/Rudolf_II">Rudolf II</ref>, li ta l-belt lil ibnu bijoloġiku <ref target="https://mt.wikipedia.org/wiki/Ġulju_tal-Awstrija">Ġulju tal-Awstrija</ref>. Wara r-<ref target="https://mt.wikipedia.org/wiki/Rewwixta_tal-Boemja">Rewwixta tal-Boemja</ref> u l-<ref target="https://mt.wikipedia.org/wiki/Battalja_tal-Muntanja_Bajda">Battalja tal-Muntanja Bajda</ref> tal-1620, l-Imperatur <ref target="https://mt.wikipedia.org/wiki/Ferdinandu_II">Ferdinandu II</ref> ta l-belt ta’ Krumlov lill-familja nobbli <ref target="https://mt.wikipedia.org/wiki/Eggenberg">Eggenberg</ref> u l-belt saret is-sede tad-Dukat ta’ Krumlov. Mill-1719 sal-1947, il-kastell kien proprjetà tal-familja <ref target="https://mt.wikipedia.org/wiki/Schwarzenberg">Schwarzenberg</ref>.</p>
<p>Kien hemm 8,662 abitant fi Krummau an der Moldau fl-1910, li minnhom 7,367 (85%) kienu Ġermaniżi u 1,295 (15%) kienu Ċeki.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Wara <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, il-belt kienet parti mir-Reġjun Forestali tal-Boemja li inizjalment ġiet iddikjarata bħala parti mill-Awstrija Ġermaniża. Sal-aħħar tal-1918, l-armata Ċekoslovakka okkupat ir-reġjun, li mbagħad sar parti miċ-<ref target="https://mt.wikipedia.org/wiki/Ċekoslovakkja">Ċekoslovakkja</ref>. Fl-1938, ir-reġjun ġie anness mill-Ġermanja Nażista, bħala parti mill-unità tar-Reichsgau Oberdonau ta’ Sudetenland skont il-<ref target="https://mt.wikipedia.org/wiki/Ftehim_ta’_Munich">Ftehim ta’ Munich</ref>. Wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>, il-popolazzjoni tal-belt li kienet titkellem bil-Ġermaniż u li kienet ilha stabbilita hemm tkeċċiet u l-belt reġgħet saret tifforma parti miċ-Ċekoslovakkja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Matul il-perjodu <ref target="https://mt.wikipedia.org/wiki/Komuniżmu">Komunista</ref> taċ-Ċekoslovakkja, il-belt storika ta’ Krumlov ġiet ittraskurata, iżda minn żmien ir-<ref target="https://mt.wikipedia.org/wiki/Rivoluzzjoni_tal-Bellus">Rivoluzzjoni tal-Bellus</ref> tal-1989, il-biċċa l-kbira tal-binjiet tal-belt ġew irrestawrati, u llum il-ġurnata hija destinazzjoni popolari għall-vaganzi, b’għadd kbir ta’ turisti mill-<ref target="https://mt.wikipedia.org/wiki/Ewropa">Ewropa</ref> kif ukoll mill-<ref target="https://mt.wikipedia.org/wiki/Asja">Asja</ref>. F’Awwissu 2002, il-belt ġarrbet ħsarat kbar minħabba l-għargħar mix-xmara Vltava.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref></p>
Sit ta’ Wirt Dinji
<p>Iċ-ċentru storiku ta’ Český Krumlov ġie ddeżinjat bħala Sit ta’ Wirt Dinji tal-UNESCO fl-1992. Il-valur universali straordinarju tiegħu ġie rrikonoxxut abbażi ta’ wieħed mill-kriterji tal-għażla tal-UNESCO: <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba l-belt hija eżempju straordinarju ta’ belt żgħira tal-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> minn żmien il-Medju Evu li evolviet tul is-sekli mingħajr wisq tibdil tul xi ħames sekli.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ekonomija
<p>F’Český Krumlov hemm il-birrerija Pivovar Eggenberg.</p>
Trasport
<p>Český Krumlov għandha stazzjon ferrovjarju moqdi minn GW Train Regio u České dráhy fl-istess rotta lineari bejn <ref target="https://mt.wikipedia.org/wiki/České_Budějovice">České Budějovice</ref> u <ref target="https://mt.wikipedia.org/wiki/Černý_Kříž">Černý Kříž</ref> (ħdejn il-villaġġ ta’ Stožec). Ilu jkun hemm servizz ferrovjarju dirett lejn il-belt kapitali Praga mill-2016, b’vjaġġ li jdum saghtejn u 48 minuta.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Diversi kumpaniji tal-karozzi tal-linja joperaw servizzi diretti lejn Praga. Hemm ukoll servizzi diretti internazzjonali lejn <ref target="https://mt.wikipedia.org/wiki/Munich">Munich</ref> u <ref target="https://mt.wikipedia.org/wiki/Vjenna">Vjenna</ref>.</p>
Attrazzjonijiet
<figure><caption>Wieħed mill-orsijiet fil-ħandaq tal-kastell</caption></figure>
<p>Il-biċċa l-kbira tal-arkitettura taċ-ċentru storiku u tal-kastell tmur lura għas-sekli 14 sa 17; l-istrutturi tal-belt huma l-iktar <ref target="https://mt.wikipedia.org/wiki/Gotiċi">Gotiċi</ref>, Rinaxximentali u <ref target="https://mt.wikipedia.org/wiki/Barokki">Barokki</ref>. Il-qalba taċ-ċentru storiku tinsab fil-lilwa f’għamla ta’ nagħla tax-xmara, bil-kwartier antik ta’ Latrán u tal-kastell fuq in-naħa l-oħra tax-xmara Vltava.</p>
Kastell
<p>Il-kastell ta’ Český Krumlov huwa verament kbir għad-daqs tal-belt; huwa t-tieni l-ikbar fiċ-Ċekja wara l-kumpless tal-kastell Hradčany ta’ Praga. Il-kastell issemma għall-ewwel darba fid-dokumenti fl-1240.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fi ħdan il-kastell hemm ġnien Rokokò kbir, pont estensiv minn naħa għall-oħra ta’ ħandaq kbir taħt il-blata li fuqha jinsab il-kastel. Wara manutenzjoni mhux adegwata tal-ġnien tal-kastell fit-tieni nofs tas-seklu 20, is-sit ġie inkluż fis-Sorveljanza tal-Monumenti Dinjin tal-1996 mill-Fond Dinji tal-Monumenti. Permezz tal-appoġġ finanzjarju minn American Express, il-funtana ċentrali tal-ġnien ġiet dokumentata u rikostruwita, u għadha funzjonali sa llum.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Il-kastell huwa relattivament uniku għaliex huwa mdawwar b’ħandaq mhux mimli bl-ilma, iżda bl-<ref target="https://mt.wikipedia.org/wiki/Ors">orsijiet</ref>. Dan kien tentattiv tal-ewwel mexxejja tal-kastell biex jassoċjaw lilhom infushom mal-familja setgħana <ref target="https://mt.wikipedia.org/wiki/Orsini">Orsini</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Teatru tal-kastell
<figure></figure>
<p>Il-kastell ta’ Český Krumlov jippreserva t-teatru Barokk tiegħu li nbena bejn l-1680-1682 taħt it-tmexxija tal-Prinċep Johann Christian I von Eggenberg u ġie rinnovat b’tagħmir tal-palk ta’ dak iż-żmien taħt it-tmexxija ta’ Josef Adam zu Schwarzenberg mill-1765 sal-1766. It-teatru huwa wieħed mill-ftit teatri tax-xorta tiegħu u għad għandu l-makkinarju, ix-xenarji u l-oġġetti oriġinali tal-palk. Minħabba li huwa antik, it-teatru tal-kastell jintuża tliet darbiet fis-sena biss (darbtejn biss jinfetaħ għall-pubbliku), meta ssir opra Barokka taparsi bid-dawl tax-xemgħat. Il-viżitaturi jistgħu jipparteċipaw fi żjara gwidata taħt il-palk biex jilmħu l-apparat tal-injam u l-ħbula li permezz tiegħu kienu jinbidlu x-xenarji u fl-istess ħin l-attenzjoni tal-udjenza kienet tiġi distratta b’xi duħħan jew <ref target="https://mt.wikipedia.org/wiki/Ġigġifogu">ġigġifogu</ref>. L-aħħar sid privat tal-kastell kien <ref target="https://mt.wikipedia.org/wiki/Adolph_Schwarzenberg">Adolph Schwarzenberg</ref>. Huwa laqa’ l-President <ref target="https://mt.wikipedia.org/wiki/Edvard_Beneš">Edvard Beneš</ref> fil-kastell u tah kontribut siewi għad-difiża taċ-Ċekoslovakkja mit-theddida li kienet dejjem qed tikber mill-Ġermanja Nażista. Il-proprjetà tiegħu ġiet issekwestrata mill-<ref target="https://mt.wikipedia.org/wiki/Gestapo">Gestapo</ref> fl-1940 u mbagħad ġiet ikkonfiskata mill-gvern Ċekoslovakk fl-1947.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref></p>
<p>Mill-1959 żdied awditorju li jdur fil-ġonna.<ref target="https://mt.wikipedia.org/wiki/Il-Paġna_prinċipali#cite_note-:1-7">[7]</ref></p>
Mużewijiet
<p>Český Krumlov għandha mużew iddedikat lill-pittur <ref target="https://mt.wikipedia.org/wiki/Egon_Schiele">Egon Schiele</ref>, li kien jgħix fil-belt.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Fiċ-ċentru tal-belt hemm ukoll mużew iddedikat għall-ħaġra semiprezzjuża <ref target="https://mt.wikipedia.org/wiki/Moldavita">moldavita</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Kultura
<p>Český Krumlov tospita għadd ta’ festivals u avvenimenti oħra kull sena, fosthom il-Festival tal-Warda b’Ħames Petali (b’referenza għall-istemma ta’ Rožmberk), li jsir fi tmiem il-ġimgħa tas-solstizju tas-sajf. Iż-żona ċentrali tal-belt tinbidel f’belt Medjevali b’artiġjani, artisti, mużiċisti u nies lokali lebsin kostumi Medjevali. Fost l-attivitajiet li jsiru hemm spettakli taż-żfin storiku, issarar bil-lanza fuq iż-<ref target="https://mt.wikipedia.org/wiki/Żiemel">żwiemel</ref>, ġlied bix-xwabel, ġigġigogu, u spettakli teatrali folkloristiċi fil-kwartieri ħdejn il-kastell u tul ix-xmara Vltava.</p>
<p>Il-Festival Internazzjonali tal-Mużika ta’ Český Krumlov jibda f’Lulju u jispiċċa f’Awwissu.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Fost il-festivals tal-mużika li jsiru fis-sajf hemm ukoll il-Festival fil-Beraħ ta’ Krumlov li jsir fl-aħħar ta’ Ġunju fil-Ġnien tal-Birrerija Eggenberg.</p>
<p>Mir-Rivoluzzjoni tal-Bellus fl-1989, ġew stabbiliti iktar minn tmenin ristorant fil-belt, l-iktar ħdejn ix-xmara u ħdejn il-kastell.</p>
Films
<p>Český Krumlov intużat biex inġibdu films bħal <hi rend="italic">The Illusionist</hi> (2006) u <hi rend="italic">Hostel</hi> (2005), kif ukoll il-film Ġermaniż tal-1973 <hi rend="italic">Traumstadt</hi>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<figure><caption>Egon Schiele</caption></figure>
Notable people
<list type="unordered"><item>Familja Rosenberg (biċ-Ċek: <hi rend="italic">Rožmberk(ové), sg. z Rožmberka</hi>), mill-1250</item>
<item>Familja Eggenberg (mill-1622 sal-1717)</item>
<item><ref target="https://mt.wikipedia.org/wiki/Anton_Hickel">Anton Hickel</ref> (1745-1798), pittur</item>
<item>Egon Schiele (1890-1918), pittur, għex fil-belt u hemm mużew iddedikat għalih imsejjaħ Egon Schiele Art Centrum. Pitter pajsaġġi urbani bħal <hi rend="italic">Dämmernde Stadt</hi> (1913).</item>
<item><ref target="https://mt.wikipedia.org/wiki/Karel_Šmirous">Karel Šmirous</ref> (1890-1981), xjenzat</item>
<item><ref target="https://mt.wikipedia.org/wiki/Petr_Eben">Petr Eben</ref> (1929-2007), kompożitur</item>
<item><ref target="https://mt.wikipedia.org/wiki/Anna_Chromý">Anna Chromý</ref> (twieldet fl-1940), pittur u skultur</item>
<item><ref target="https://mt.wikipedia.org/wiki/Dana_Kuchtová">Dana Kuchtová</ref> (twieldet fl-1961), politiku</item>
<item><ref target="https://mt.wikipedia.org/wiki/Luděk_Sekyra">Luděk Sekyra</ref> (twieled fl-1964), negozjant</item>
<item><ref target="https://mt.wikipedia.org/wiki/Petr_Muk">Petr Muk</ref> (1965-2010), kantant pop</item>
<item><ref target="https://mt.wikipedia.org/wiki/Tomáš_Kobes">Tomáš Kobes</ref> (twieled fl-1978), sportiv li jipprattika s-slalom bil-kenura</item>
<item><ref target="https://mt.wikipedia.org/wiki/Jan_Matura">Jan Matura</ref> (twieled fl-1980), sportiv li jaqbeż bl-iski</item></list>
</text></body></html>