<html><body><text id="wikipedia_mt_wikipedia_org__15134.html" ns="0" revid="270817" sourceurl="https://mt.wikipedia.org/wiki/Karmenu_Vassallo" title="Karmenu Vassallo" type="wikipedia">Karmenu Vassallo

<p><hi rend="bold">Karmenu Vassallo</hi> (<ref target="https://mt.wikipedia.org/wiki/Siġġiewi">Siġġiewi</ref>, <ref target="https://mt.wikipedia.org/wiki/18_ta'_Marzu">18 ta' Marzu</ref> <ref target="https://mt.wikipedia.org/wiki/1913">1913</ref> – <ref target="https://mt.wikipedia.org/wiki/7_ta'_April">7 ta' April</ref> <ref target="https://mt.wikipedia.org/wiki/1987">1987</ref>) kien <ref target="https://mt.wikipedia.org/wiki/Politiku">politiku</ref>, <ref target="https://mt.wikipedia.org/wiki/Poeta">poeta</ref> u <ref target="https://mt.wikipedia.org/wiki/Ġurnalist">ġurnalist</ref>.</p>
Tfulija
<p>Bin Mikelanġ u Ġużeppina mwielda Micallef, Karmenu Vassallo twieled is-<ref target="https://mt.wikipedia.org/wiki/Siġġiewi">Siġġiewi</ref> nhar it-18 ta' Marzu 1913. Fil-ktieb tiegħu <hi rend="italic">Għażiż Karmenu</hi> (1982) huwa jgħid li ma kienx hemm ilma imbierek fil-fonti tal-knisja biex jitgħammed billi kien fi żmien il-Ġimgħa Mqaddsa. Huwa ħa l-edukazzjoni tiegħu fil-<ref target="https://mt.wikipedia.org/wiki/Kulleġġ_San_Alwiġi">Kulleġġ San Alwiġi</ref> u fil-Kunvent ta' San Mark, ir-<ref target="https://mt.wikipedia.org/wiki/Rabat_(Malta)">Rabat</ref> fejn studja l-Letteratura Latina u Taljana, il-<ref target="https://mt.wikipedia.org/wiki/Filosofija">filosofija</ref> u beda t-<ref target="https://mt.wikipedia.org/wiki/Teoloġija">teoloġija</ref>. Kellu xewqa li jsir missjunarju u bejn l-1932 u l-1935 kien novizz tal-MSSP, is-Soċjetà Missjunarja ta' <ref target="https://mt.wikipedia.org/wiki/Pawlu_l-Appostlu">San Pawl</ref>.</p>
Ġurnalist, għalliem u suldat
<p>Vassallo kien ġurnalist ma' <hi rend="italic">Leħen is-Sewwa</hi> (1935–37) li tagħha kien jagħmel ukoll il-qari tal-provi u jieħu ħsieb il-paġna letterarja. Wara, kien fl-istaff editorjali ta' <hi rend="italic">Il-Berqa</hi> u editur tal-paġna letterarja tagħha. Bejn l-1939 u l-1941 huwa kien jgħallem il-<ref target="https://mt.wikipedia.org/wiki/Lingwa_Maltija">Malti</ref>, it-<ref target="https://mt.wikipedia.org/wiki/Lingwa_Taljana">Taljan</ref>, l-<ref target="https://mt.wikipedia.org/wiki/Storja_ta'_Malta">istorja ta' Malta</ref> u l-<ref target="https://mt.wikipedia.org/wiki/Ġeografija">ġeografija</ref> fil-Kulleġġ San Alwiġi.</p>
<p>Fl-1941 huwa nqabad bil-lieva u serva mar-riġment tal-K.O.M.R. fejn baqa' sal-1944. Ingħata l-medalji "1939-45 Star", "Africa Star" u" War Medal 1939-45" għas-servizz tiegħu.</p>
<p>Wara l-gwerra huwa ħadem bħala <ref target="https://mt.wikipedia.org/wiki/Skrivan">skrivan</ref> mal-Gvern mal-Kummissjoni tar-Reviżjoni tal-Liġijiet (1944–45). Wara nħatar Surmast tal-<ref target="https://mt.wikipedia.org/wiki/Liċeo">Liċeo</ref> (1947–56) fejn kien jgħallem il-<ref target="https://mt.wikipedia.org/wiki/Lingwa_Maltija">Malti</ref>, it-<ref target="https://mt.wikipedia.org/wiki/Lingwa_Taljana">Taljan</ref> u l-<ref target="https://mt.wikipedia.org/wiki/Lingwa_Latina">Latin</ref>. Wara daħal jaħdem mad-<ref target="https://mt.wikipedia.org/wiki/Dipartiment_tal-Informazzjoni">Dipartiment tal-Informazzjoni</ref> (1956–1961). Kien ukoll eżaminatur tal-Malti fl-eżamijiet taċ-ċivil kif ukoll ta' kompetizzjonijiet letterarji fil-Malti. Fl-1961, inħtar uffiċjal tax-xandir għall-iskejjel sa ma rtira fl-1968.</p>
Poeta u l-ħidma b'risq l-ilsien Malti
<p>Vassallo sar membru tal-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref> fl-1937 u sar membru tal-Kunsill tagħha fl-1944. Kien ukoll segretarju tas-Soċjetà tal-Awturi Maltin (1950–57) u membru tar-"Rediffusion Drama Advisory Panel" (1960–61).</p>
<p>Vassallo kiteb xogħlijiet bil-Malti, bit-Taljan u l-<ref target="https://mt.wikipedia.org/wiki/Lingwa_Ingliża">Ingliż</ref>. Poeżiji tiegħu bil-Malti nqalbu bil-<ref target="https://mt.wikipedia.org/wiki/Lingwa_Franċiża">Franċiż</ref> minn <ref target="https://mt.wikipedia.org/wiki/Laurent_Ropa">Laurent Ropa</ref>, bit-Taljan minn Vincenzo Maria Pellegrini u Giovanni Curmi u bl-Ingliż mill-Professur <ref target="https://mt.wikipedia.org/wiki/Arthur_John_Arberry">A. J. Arberry</ref>. Rebaħ ħafna premijiet f'konkorsi letterarji tal-<ref target="https://mt.wikipedia.org/wiki/Poeżija">poeżija</ref>. Fl-1972 Vassallo ngħata l-midalja tad-deheb <hi rend="italic">Ġużė Muscat Azzopardi</hi>. Hu hu wkoll magħruf bħala <hi rend="italic">l-<ref target="https://mt.wikipedia.org/wiki/Poeta">Poeta</ref> tan-Nirien</hi>. Il-poeżija tiegħu b'influwenza tal-poeta Taljan Leopardi tesprimi t-tbatija tal-bniedem, id-dwejjaq u rabja tal-ħajja u r-ribelljoni taż-żgħożija. Fil-poeżiji ta' Vassallo wieħed isib spiritwalità profonda u prinċipji filosofiċi Insara. </p>
<p><ref target="https://mt.wikipedia.org/wiki/Ġużè_Chetcuti">Ġużè Chetcuti</ref> jgħid li Karmenu Vassallo kien bniedem b'qalb kbira u "nibqgħu ghal dejjem nafuh b'ruħ u qalb għal kollox miġbura fil-poeżija li kiteb; il-poeżija hija l-mera ta' ħajtu, ix-xbieha ta' qalbu". </p>
<p><ref target="https://mt.wikipedia.org/wiki/Alfred_Sant">Alfred Sant</ref> jgħid li "Bħal ħafna oħrajn tal-ġenerazzjoni tiegħu, missieri kien ammiratur kbir ta’ Vassallo. Ġieli kien ukoll jarah bħala kittieb “terribbli” għax jesprimi dwejjaq u rabja bil-ħajja li huma parti mill-irvell taż-żgħożija. Imma f’Vassallo din l-espressjoni nnifisha ġieli kienet tinħass bħala tentazzjoni lejn dwejjaq u rabja li lesti jaqbżu kull limitu. Karmenu Vassallo stess kien ta’ spiss jinġibed lura minn dak li hu jidher li qed ifisser.   Malajr malajr, kien jidħol fi djalogu mqit mat-twemmin Kattoliku tiegħu biex jaqta’ ras id-dubju. It-tentazzjoni f’Vassallo għar-rifjut tal-konvenzjoni u d-drawwa kienet tiġbed lejn il-kitba tiegħu, b’ċertu seħer, liż-żgħażagħ tas-snin tletin u erbgħin li kienu jħossu li l-kitba ta’ Vassallo, <ref target="https://mt.wikipedia.org/wiki/Ġorġ_Pisani">Ġorġ Pisani</ref> u <ref target="https://mt.wikipedia.org/wiki/Ġużè_Ellul_Mercer">Ġużè Ellul Mercer</ref> kienet qed tgħidilhom affarijiet ġodda dwar ħajjithom ta’ dak iż-żmien...  Jispikka fih is-sentiment tal-poeta favur qafas fejn il-ħajja tikseb tifsira aktar profonda.   Il-bniedem mhuwiex destinat biss biex jitwieled, jiekol u jorqod, jgħix u jmut.   Hemm xi ħaġa aqwa wara l-eżistenza tiegħu. Din hi tema li Karmenu Vassallo baqa’ dejjem itambar fuqha, u jekk mhux dejjem irnexxielu juri fiduċja fit-teżi li iva, hemm tifsira aqwa għall-ħajja, ma kinitx xi ħaġa din li tatu pjaċir tul ħajtu. Iħossu bħalu imma, kien hemm għadd kbir ta’ żgħażagħ…"  </p>
<p>Fost il-kotba tiegħu nsibu:</p>
<list type="unordered"><item>Nirien (1938)</item>
<item><ref target="https://mt.wikipedia.org/wiki/Alla_l-Missier">Alla</ref> taż-żgħażagħ (1939)</item>
<item>Il-Metrika Maltija (1940)</item>
<item>Kwiekeb ta' Qalbi (1944)</item>
<item>Ħamiem u Sriep (1959)</item>
<item>Mill-Art għas-Sema (1960)</item>
<item>Vatum Consortium (1969)</item>
<item>Tnemnim (1970)</item>
<item>Bejn Qċaċet u Qigħan (1974)</item>
<item>Għażiż Karmenu (1982)</item></list>
<p>Bejn l-1950 u l-1956 qaleb għall-Malti <hi rend="italic">Tale of Two Cities</hi> (Ġrajja ta' Żewġt Ibliet) ta' <ref target="https://mt.wikipedia.org/wiki/Charles_Dickens">Charles Dickens</ref>, <hi rend="italic">Confessions</hi> (Stqarrijiet) ta' <ref target="https://mt.wikipedia.org/wiki/Santu_Wistin">Santu Wistin</ref> u <hi rend="italic">Bufera</hi> (Riefnu) ta' Giovanni Curmi. <hi rend="italic">Ġrajja ta' Żewġt Ibliet</hi> kien intlaqa' tajjeb ħafna u kien inqara fuq ir-Rediffusion.</p>
<p>Fl-1981 Vassallo bagħat lil <ref target="https://mt.wikipedia.org/wiki/Ġużè_Cassar_Pullicino">Ġużè Cassar Pullicino</ref> 11-il poeżija bit-Taljan u tliet għanjiet bl-Ingliż - <hi rend="italic">Adieu</hi> (1943), <hi rend="italic">Victory</hi> (1944) meta t-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> kienet fl-epilogu tagħha, u <hi rend="italic">Alone</hi> (1945) li kienet immużikata minn Joseph Abela Scolaro u ppubblikata fl-1957.</p>
Politika
<p>Fuq il-kontribut politiku ta' Vassallo, <ref target="https://mt.wikipedia.org/wiki/Alfred_Sant">Alfred Sant</ref> fl-1999 stqarr hekk: "Xi wħud preżenti hawn illejla forsi se jistagħġbu li m’inix nirreferi daqstant għall-kontribut politiku li ta' Karmenu Vassallo, għall-impenn tiegħu favur Laburiżmu moderat u favur il-ġustiżżja soċjali. Kien hemm per eżempju l-elezzjoni tal-1971, fejn jintqal li kieku Vassallo ma ħariġx kandidat għall-Partit Laburista fis-Siġġiewi, kienu jintilfu l-voti. Effettivament, minħabba l-kandidatura ta’ Karmenu Vassallo, il-Partit Laburista seta’ jirkupra biżżejjed voti biex jirbaħ siġġu essenzjali għalih u b’hekk jifforma gvern. Minkejja dan kollu, apparti mill-fatt li ma naħsibx li Vassallo kien iqis il-politika bħala xi ħidma ewlenija għal ħajtu, għalija t-tifkiriet il-kbar li għandi huma tiegħu bhala kittieb. Hekk nippreferi nibqa’ naħseb dwaru…għax nemmen ukoll li fil-kitbiet tiegħu, Vassallo ta xhieda mhux biss tal-konflitti spiritwali li ġarrab, imma aktar minn hekk, ta xhieda tat-twemmin politiku tiegħu, mingħajr ma ndaħal fil-partiġġjaniżmu jew f’referenzi politiċi kontemporanji li mas-snin jitilfu t-tifsira tagħhom."</p>
Familja u l-mewt
<p>F'Ġunju 1939 Vassallo żżewweg lil Marija Vassallo u kellhom sebat ulied: Rożanna, Herman-Baruch, Oliver Paul, Toninu, Nicholas, Jane u Joe Silverius. Kellu mħabba kbira lejn is-Siġġiewi raħal twelidu. Magħrufa l-poeżija tiegħu <hi rend="italic">Raħal Twelidi</hi> li tibda bil-vers "Seta' kien ikbar, seta' kien isbaħ..." Kellu diversi karigi fil-każin tal-banda San Nikola u kien fost il-fundaturi tal-klabb tal-futbol tal-lokal fl-1945 li tiegħu kien president fl-ewwel tmien snin. Huwa miet nhar is-7 ta' April 1987.</p>
<p>Nhar it-28 ta' Jannar 2007 il-<ref target="https://mt.wikipedia.org/wiki/President_ta'_Malta">President</ref> <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref> kixef <ref target="https://mt.wikipedia.org/wiki/Monument">monument</ref> tal-bronż f'ġieħu fis-<ref target="https://mt.wikipedia.org/wiki/Siġġiewi">Siġġiewi</ref>.</p>
Ħoloq esterni
<list type="unordered"><item><ref target="http://www.alfredsant.org/pages/dassingle.asp?id=179">Diskors ta' Alfred Sant fuq Karmenu Vassallo fiċ-Ċentru Laburista tas-Siġġiewi fl-1999</ref></item>
<item><ref target="http://www.timesofmalta.com/articles/view/20050407/local/tribute-to-karmenu-vassallo">Artiklu ta' Richard Matrenza fuq Karmenu Vassallo tal-2005</ref></item>
<item><ref target="http://www.timesofmalta.com/articles/view/20050516/letters/karmenu-vassallo">Tagħrif miġbur minn Marcel Zammit Marmarà</ref></item></list>
</text></body></html>