<html><body><text id="wikipedia_mt_wikipedia_org__27554.html" ns="0" revid="273047" sourceurl="https://mt.wikipedia.org/wiki/Val_d%27Orcia" title="Val d'Orcia" type="wikipedia">Val d'Orcia<figure><caption>Tlugħ ix-<ref target="https://mt.wikipedia.org/wiki/Xemx">xemx</ref> f'Val d'Orcia</caption></figure>
<p><hi rend="bold">Val d'Orcia</hi> ([valˈdortʃa]) huwa reġjun fit-<ref target="https://mt.wikipedia.org/wiki/Toskana">Toskana</ref>, fl-<ref target="https://mt.wikipedia.org/wiki/Italja">Italja</ref> ċentrali, li huwa estiż mill-għoljiet fin-Nofsinhar ta' <ref target="https://mt.wikipedia.org/wiki/Siena">Siena</ref> sa Monte Amiata. Il-pajsaġġ pittoresk tal-għoljiet ikkultivati xi kultant jiġi interrott minn xi foss u mill-irħula u l-villaġġi pittoreski bħal <ref target="https://mt.wikipedia.org/wiki/Pienza">Pienza</ref> (rikostruwita bħala "raħal ideali" fis-seklu 15 taħt il-patroċinju tal-<ref target="https://mt.wikipedia.org/wiki/Papa_Piju_II">Papa Piju II</ref>)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, <ref target="https://mt.wikipedia.org/wiki/Radicofani">Radicofani</ref> (raħal twelid il-brigant eroj <ref target="https://mt.wikipedia.org/wiki/Ghino_di_Tacco">Ghino di Tacco</ref>) u <ref target="https://mt.wikipedia.org/wiki/Montalcino">Montalcino</ref> (minn fejn joriġina l-Brunello di Montalcino li huwa meqjus fost l-iktar inbejjed Taljani prestiġjużi).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-pajsaġġ ta' Val d'Orcia ġie rrappreżentat f'bosta opri ta<ref target="https://mt.wikipedia.org/wiki/L-Arti">l-arti</ref> mill-<ref target="https://mt.wikipedia.org/wiki/Pittura">pittura</ref> <ref target="https://mt.wikipedia.org/wiki/Rinaxximent">Rinaxximentali</ref> sal-fotografija moderna.</p>
Sit ta' Wirt Dinji
<p>Val d'Orcia ġie ddeżinjat bħala Sit ta' Wirt Dinji tal-UNESCO fl-2004.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure></figure>
Orcia DOK
<figure><caption>Iċ-ċipressi u l-għoljiet ta' Val d'Orcia</caption></figure>
<p>Fi ħdan it-territorju ta' Val d'Orcia hemm biċċa art li ssegwi x-xmara <ref target="https://mt.wikipedia.org/wiki/Orcia">Orcia</ref> bejn iż-żoni tal-inbejjed bl-istatus ta' Denominazzjoni ta' Oriġini Kkontrollata u Garantita (DOKG) tal-Brunello di Montalcino u l-Vino Nobile di Montepulciano. Hemmhekk jiġu prodotti nbejjed ibbażati fuq l-għenbiet Sangiovese u Trebbiano bl-istatus ta' Denominazzjoni ta' Oriġini Kkontrollata (DOK).<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>L-inbid aħmar DOK huwa magħmul mill-inqas minn għenbiet Sangiovese (60%) flimkien ma' varjetajiet oħra, bħal Abrusco, li jitħallew jintużaw għall-kumplament tat-taħlita. L-inbid abjad DOK u l-<hi rend="italic">Vin Santo</hi> DOK huma magħmula mill-inqas minn għenbiet Trebbiano (50%) flimkien ma' varjetajiet lokali oħra. L-għenbiet kollha destinati għall-produzzjoni tal-inbejjed DOK huma limitati għal rendiment massimu fil-ħsad ta' 10 tunnellati għal kull ettaru, u l-inbejjed prodotti jeħtieġ li jkollhom livell alkoħoliku minimu ta' mill-inqas 12%.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Linja ferrovjarja storika
<p>Minn ġo nofs Val d'Orcia tgħaddi linja ferrovjarja storika tas-seklu 19, u l-binarji, l-istazzjonijiet u l-mini ferrovjarji tagħha ġew irrestawrati u jistgħu jintużaw. Il-linja ferrovjarja xenika tikkollega r-raħal żgħir ta' <ref target="https://mt.wikipedia.org/wiki/Asciano">Asciano</ref> ma' Monte Antico, għal skopijiet ta' turiżmu, u jintużaw ferroviji storiċi li jaħdmu bl-istim.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Il-pajsaġġ pittoresk ta' Val d'Orcia</caption></figure>
Films
<p>Val d'Orcia intużat bħala sfond għal diversi films magħrufin, fosthom:</p>
<list type="unordered"><item><hi rend="italic">8½</hi> ta' <ref target="https://mt.wikipedia.org/wiki/Federico_Fellini">Federico Fellini</ref> (1963)</item>
<item><hi rend="italic">Fratello Sole, Sorella Luna</hi> ta' <ref target="https://mt.wikipedia.org/wiki/Franco_Zeffirelli">Franco Zeffirelli</ref> (1972)</item>
<item><hi rend="italic">Nostalgia</hi> ta' <ref target="https://mt.wikipedia.org/wiki/Andrei_Tarkovsky">Andrei Tarkovsky</ref> (1983)</item>
<item><hi rend="italic">The English Patient</hi> ta' <ref target="https://mt.wikipedia.org/wiki/Anthony_Minghella">Anthony Minghella</ref> (1996)</item>
<item><hi rend="italic">Io ballo da sola</hi> ta' <ref target="https://mt.wikipedia.org/wiki/Bernardo_Bertolucci">Bernardo Bertolucci</ref> (1996)</item>
<item><hi rend="italic">A Midsummer Night's Dream</hi> ta' <ref target="https://mt.wikipedia.org/wiki/Michael_Hoffman">Michael Hoffman</ref> (1999)</item>
<item><hi rend="italic">Gladiator</hi> ta' <ref target="https://mt.wikipedia.org/wiki/Ridley_Scott">Ridley Scott</ref> (2000)</item></list>
Letteratura
<p>Il-ktieb <hi rend="italic">Gwerra f'Val d'Orcia</hi> ta' <ref target="https://mt.wikipedia.org/wiki/Iris_Origo">Iris Origo</ref> (1902-1988) huwa rendikont personali u ddettaljat tal-avvenimenti tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> fl-1943-1944 fir-reġjun, miktub bħala djarju bl-<ref target="https://mt.wikipedia.org/wiki/Lingwa_Ingliża">Ingliż</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
</text></body></html>