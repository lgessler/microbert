<html><body><text id="wikipedia_mt_wikipedia_org__26271.html" ns="0" revid="264763" sourceurl="https://mt.wikipedia.org/wiki/WorldCat" title="WorldCat" type="wikipedia">WorldCat
<p>Il-<hi rend="bold">WorldCat</hi> huwa katalgu kkonsolidat li jelenka l-kollezzjonijiet ta' 15,600 <ref target="https://mt.wikipedia.org/wiki/Librerija">librerija</ref> f'107 pajjiżi<ref target="https://mt.wikipedia.org/wiki/Il-Paġna_prinċipali#cite_note-statistics-1">[1]</ref> li jipparteċipaw fil-kooperattiva globali <ref target="https://mt.wikipedia.org/wiki/OCLC">OCLC</ref>. Dan imħaddem minn OCLC, Inc.<ref target="https://mt.wikipedia.org/wiki/Il-Paġna_prinċipali#cite_note-InsideWorldCat-2">[2]</ref> Il-libreriji membri li jabbonaw fih, kollettivament jieħdu ħsieb il-manutenzjoni tal-bażi tad-<hi rend="italic">data</hi> tal-WorldCat, l-akbar bażi tad-<hi rend="italic">data</hi> biblijografika fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-largest-3">[3]</ref> Il-bażi tad-<hi rend="italic">data</hi> tinkludi sorsi oħra ta' informazzjoni flimkien mal-kollezzjonijiet tal-libreriji membri.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-OCLC tipprovdi l-katalgu WorldCat b'xejn għal-libreriji, iżda l-katalgu huwa l-pedament għal servizzi OCLC oħra ta' abbonament (bħall- qsim tar-riżorsi u l-immaniġġjar tal-ġbir). Il-WorldCat jintuża mil-librara għall-ikkatalogar u r-riċerka u mill-pubbliku ġenerali.</p>
Storja
<p>L-OCLC twaqqfet fl-1967 taħt it-tmexxija ta' <ref target="https://mt.wikipedia.org/wiki/Fred_Kilgour">Fred Kilgour</ref>.<ref target="https://mt.wikipedia.org/wiki/Il-Paġna_prinċipali#cite_note-Fox-5">[5]</ref> Dik l-istess sena, OCLC bdiet tiżviluppa t-teknoloġija tal-katalgu kkonsolidat li aktar tard evolviet fil-WorldCat; l-ewwel xogħlijiet fil-katalgu ġew miżjuda fl-1971.<ref target="https://mt.wikipedia.org/wiki/Il-Paġna_prinċipali#cite_note-history-6">[6]</ref></p>
<p>Fl-2003, l-OCLC bdiet il-programm pilota "Open WorldCat", u għamlet rekords imqassra minn sottogrupp tal-WorldCat disponibbli għal siti web u bejjiegħa tal-kotba msieħba, biex tiżdied l-aċċessibilità tal-kollezzjonijiet għal-libreriji membri abbonati magħha.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>F'Ottubru 2005, l-istaff tekniku tal-OCLC beda <ref target="https://mt.wikipedia.org/wiki/Wiki">proġett wiki</ref>, WikiD, li jippermetti lill-qarrejja jżidu kummentarju u informazzjoni strutturata fuq il-post assoċjata ma' kwalunkwe rekord tal-WorldCat.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Il-proġett WikiD eventwalment tneħħa gradwalment, u l-WorldCat aktar tard inkorpora kontenut iġġenerat mill-utenti b'modi oħra.</p>
<p>Fl-2006, il-WorldCat infetah biex kulħadd seta' jfittex direttament fis-sit web tiegħu,<ref target="https://mt.wikipedia.org/wiki/Il-Paġna_prinċipali#cite_note-Hane-9">[9]</ref> mhux biss permezz tal-interfaċċa tal-FirstSearch tal-abbonament li kien ilu għaxar snin disponibbli fuq il-web għal-libreriji abbonati.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Tfittxijiet aktar sofistikati tal-WorldCat baqgħu disponibbli permezz tal-interfaċċa tal-FirstSearch.</p>
<p>Fl-2007, il-WorldCat Identities bdew jipprovdu paġni għal 20 miljun "identità", li huma <ref target="https://mt.wikipedia.org/wiki/Metadata">metadata</ref> dwar l-ismijiet –prinċipalment awturi u persuni li huma s-suġġetti ta' titli ppubblikati.</p>
<p>Fl-2017, l-API tat-tiftix fuq il-WorldCat tal-OCLC ġiet integrata fl-għodda għar-referenzi tal-<ref target="https://mt.wikipedia.org/wiki/Wikipedija:VisualEditor">VisualEditor</ref> fil-Wikipedija, li tippermetti lill-edituri tal-Wikipedija jikkwotaw sorsi mill-WorldCat faċilment.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Mill-2017, l-OCLC u l-<ref target="https://mt.wikipedia.org/wiki/Arkivju_tal-Internet">Internet Archive</ref> bdew jikkollaboraw biex ir-rekords tal-Internet Archive tal-kotba diġitalizzati jkunu disponibbli fil-WorldCat.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Minn Lulju 2020, il-WorldCat kien fih kważi 500 miljun rekord biblijografiku f'483 lingwa, li jirrappreżentaw aktar minn tliet biljun assi tal-libreriji fiżiċi u diġitali,<ref target="https://mt.wikipedia.org/wiki/Il-Paġna_prinċipali#cite_note-InsideWorldCat-2">[2]</ref> u s-sett tad-<hi rend="italic">data</hi> tal-persuni fil-WorldCat (miġbur mill-WorldCat) kien jinkludi 'l fuq minn 100 miljun persuna.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Il-kontribuzzjonijiet tal-libreriji lill-WorldCat isiru permezz tal-programm tal-kompjuter Connexion, li ġie introdott fl-2001; il-predeċessur tiegħu, Passaport OCLC, tneħħa gradwalment f'Mejju 2005.</p>
Ħoloq esterni
<list type="unordered"><item><ref target="http://www.worldcat.org">Sit web uffiċjali</ref></item>
<item><ref target="https://www.oclc.org/en/worldcat.html">"Informazzjoni fuq is-sit web tal-OCLC dwar il-WorldCat"</ref>.
<list type="unordered"><item><ref target="https://www.worldcat.org/whatis/default.jsp">X'inhu l-WorldCat?</ref> — spjegazzjoni iqsar fil-WorldCat</item></list></item>
<item><ref target="http://www.oclc.org/bibformats/default.htm">"Formati Biblijografiċi - OCLC"</ref>.</item>
<item><ref target="http://www.worldcat.org/identities/">"WorldCat Identities"</ref>.</item></list>
</text></body></html>