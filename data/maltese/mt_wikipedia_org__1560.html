<html><body><text id="wikipedia_mt_wikipedia_org__1560.html" ns="0" revid="247496" sourceurl="https://mt.wikipedia.org/wiki/Wiki" title="Wiki" type="wikipedia">Wiki<p><hi rend="bold">Wiki</hi> hu <ref target="https://mt.wikipedia.org/wiki/Sit_tal-web">sit tal-web</ref><ref target="https://mt.wikipedia.org/wiki/Il-Paġna_prinċipali#cite_note-1">[N 1]</ref> li jħalli l-utenti tiegħu iżidu, ibiddlu u jħassru l-kontenut permezz ta' <ref target="https://mt.wikipedia.org/wiki/Navigatur_tal-web">navigatur tal-web</ref><ref target="https://mt.wikipedia.org/wiki/Il-Paġna_prinċipali#cite_note-2">[N 2]</ref>, bl-użu ta' <ref target="https://mt.wikipedia.org/wiki/Lingwaġġ_ta'_markatura">lingwaġġ ta' markatura</ref><ref target="https://mt.wikipedia.org/wiki/Il-Paġna_prinċipali#cite_note-3">[N 3]</ref> semplifikat jew <ref target="https://mt.wikipedia.org/wiki/Editur_tat-test">editur tat-test</ref> <ref target="https://mt.wikipedia.org/wiki/Fuq-il-linja">fuq-il-linja</ref><ref target="https://mt.wikipedia.org/wiki/Il-Paġna_prinċipali#cite_note-4">[N 4]</ref>.<ref target="https://mt.wikipedia.org/wiki/Il-Paġna_prinċipali#cite_note-5">[1]</ref><ref target="https://mt.wikipedia.org/wiki/Il-Paġna_prinċipali#cite_note-Britannica-6">[2]</ref><ref target="https://mt.wikipedia.org/wiki/Il-Paġna_prinċipali#cite_note-urlEasy_Wiki_Hosting,_Scott_Hanselmans_blog,_and_Snagging_Screens-7">[3]</ref></p>
<p>Fi kliem ieħor hu ġabra ta' dokumenti ipertestwali li jiġu aġġornati mill-utenti u li l-kontenut tagħhom jiżviluppa bil-kollaborazzzjoni ta' dawk kollha li jaċċessawh (kontenut ġenerat mill-utenti). Il-modifika tal-kontenut hi miftuħa, fis-sens li t-test jista' jiġi modifikat mill-utenti kollha (xi minn daqqiet reġistrati u xi minn daqqiet anonimi) li jikkontribwixxu mhux biss billi jżidu, kif jiġri s-soltu fil-forums, imma jbiddlu u jħassru dak li kienu kitbu l-awturi ta' qabel. Kull bidla tiġi reġistrata f'kronoloġija biex f'każ ta' bżonn it-test jista' jinqaleb għall-verżjoni ta' qabel; l-għan hu l-informazzjoni titqassam, titpartat, tinħażen u tittejjeb b'mod kollaborattiv.</p>
<p>I-terminu "wiki" jista' jfisser ukoll is-software kollaborativ użat biex jinħoloq is-sit tal-web.</p>
Etimoloġija
<figure><caption>karozza-navetta "Wiki Wiki"</caption></figure>
<p><hi rend="italic">Wiki wiki</hi> ġejja minn kelma bil-<ref target="https://mt.wikipedia.org/wiki/Lingwa_Ħawajijana">lingwa Ħawajijana</ref> li tfisser "mgħaġġel". Kultant wikiwiki jew WikiWiki jew Wikiwiki jintużaw minnflok wiki.
<ref target="https://mt.wikipedia.org/wiki/Ward_Cunningham">Ward Cunningham</ref> (missier l-ewwel wiki) kien imnebbaħ mill-isem <hi rend="italic">wiki wiki</hi> użat għal karozza-navetta tal-ajruport ta' <ref target="https://mt.wikipedia.org/wiki/Honolulu">Honolulu</ref>. "Wiki kienet l-ewwel kelma li sema' matul l-ewwel żjara tiegħu fil-<ref target="https://mt.wikipedia.org/wiki/Gżejjer_Ħawaji">Gżejjer Ħawaji</ref>, meta wieħed inkarigat stiednu biex jieħu karozza  "wiki wiki" li taħdem bejn it-terminali tal-ajruport. Cunningham qal: <hi rend="italic">"Għażilt</hi> wiki-wiki <hi rend="italic">bħala sostituzzjoni allitterattiva ta' </hi>quick<hi rend="italic"> ("mgħaġġel") u hekk evitajt li nsejjaħ dil-ħaġa </hi>quick-web<hi rend="italic">."</hi><ref target="https://mt.wikipedia.org/wiki/Il-Paġna_prinċipali#cite_note-ward-8">[4]</ref>.</p>
<p><hi rend="italic">WikiWikiWeb</hi> hu terminu użat kultant biex jirreferi b'mod speċifiku  għal <ref target="https://mt.wikipedia.org/wiki/Portland_Pattern_Repository">Portland Pattern Repository</ref>, l-ewwel wiki li qatt eżista. Dawk li bdew dan il-wiki issuġġerew li għall-wikis in ġenerali għandha tintuża 'w' żgħira.</p>
Storja
<p>Is-software <hi rend="italic">wiki</hi> twieled bħala soluzzjoni ġenerali ta' problema rikorrenti tal-komunità web, il-kitba u d-diskussjoni ta' <ref target="https://mt.wikipedia.org/wiki/Pattern_languages">pattern languages</ref>. L-ewwel wiki kien <hi rend="italic">Portland Pattern Repository</hi>, il-kunċett ta' <ref target="https://mt.wikipedia.org/wiki/Ward_Cunningham">Ward Cunningham</ref> li bdieh fl-1995<ref target="https://mt.wikipedia.org/wiki/Il-Paġna_prinċipali#cite_note-ward-8">[4]</ref>. Cunningham ivvinta l-isem u l-kunċett ta' wiki u pproduċa l-ewwel implementazzjoni ta' mutur wiki.</p>
<p>Fl-aħħar tas-seklu 20, il-wikijiet kienu meqjusa bħala mezz promettenti għall-iżvilupp tas-sisien ta' tixrid tal-għarfien fil-pubbliku u fil-privat. Kien dan il-potenzjal li ispira l-proġett tal-enċiklopedija <hi rend="italic">Nupedia</hi>, mibdija minn <ref target="https://mt.wikipedia.org/wiki/Jimmy_Wales">Jimmy Wales</ref> ma' <ref target="https://mt.wikipedia.org/wiki/Larry_Sanger">Larry Sanger</ref> bħala kap-editur bl-użu tat-teknoloġija wiki bħala bażi ta' enċiklopedija elettronika.  <ref target="https://mt.wikipedia.org/wiki/Wikipedija">Wikipedija</ref> ġiet varata f'Jannar 2001. Oriġinarjament kienet ibbażata fuq is-software <hi rend="italic">UseMod</hi>, imbagħad bidlet għal software ta' sors miftuħ <hi rend="italic">MediaWiki</hi> li għadha tuża bħalissa. Dan ġie adottat minn ħafna wikijiet oħra.</p>
<p>Bħalissa il-Wikipedija bl-Ingliż hi l-ikbar wiki, u t-tieni waħda hi l-Wikipedija Ġermaniża.</p>
Oqsma tal-applikazzjoni
<list type="unordered"><item><hi rend="bold">Dokumentazzjoni</hi> ta' ħafna proġetti informatiċi, pereżempju <hi rend="italic">Tango Desktop Project</hi><ref target="https://mt.wikipedia.org/wiki/Il-Paġna_prinċipali#cite_note-9">[5]</ref>, <hi rend="italic">DotClear documentation</hi><ref target="https://mt.wikipedia.org/wiki/Il-Paġna_prinċipali#cite_note-10">[6]</ref>, <hi rend="italic">EagleFaq</hi><ref target="https://mt.wikipedia.org/wiki/Il-Paġna_prinċipali#cite_note-11">[7]</ref>;</item>
<item><hi rend="bold">Proġetti kollaborattivi</hi>, pereżempju <hi rend="italic">Dokumentazzjoni tal-komunità Taljana ta' <ref target="https://mt.wikipedia.org/wiki/Ubuntu">Ubuntu</ref></hi><ref target="https://mt.wikipedia.org/wiki/Il-Paġna_prinċipali#cite_note-12">[8]</ref>, <hi rend="italic"><ref target="https://mt.wikipedia.org/wiki/Nasgaïa">Nasgaïa</ref></hi><ref target="https://mt.wikipedia.org/wiki/Il-Paġna_prinċipali#cite_note-13">[9]</ref> (Linux), <hi rend="italic">CPDL, Choral Public Domain Library</hi><ref target="https://mt.wikipedia.org/wiki/Il-Paġna_prinċipali#cite_note-14">[10]</ref>;</item>
<item><hi rend="bold">Edukazzjoni u formazzjoni kollaborattiva</hi>, bħala <hi rend="italic">libroscuolawiki.altervista.org</hi>;</item>
<item><hi rend="bold">Enċiklopediji</hi> u b'mod iżjed ġenerali <hi rend="bold">banek ta' għarfien fuq-il-linja</hi> (<hi rend="bold">knowledge bases online</hi>), kemm ġenerali bħal <ref target="https://mt.wikipedia.org/wiki/Wikipedija">Wikipedija</ref> jew settorjali bħal <hi rend="italic">Sensei's Library</hi><ref target="https://mt.wikipedia.org/wiki/Il-Paġna_prinċipali#cite_note-15">[11]</ref>, <hi rend="italic">websemantique.org</hi><ref target="https://mt.wikipedia.org/wiki/Il-Paġna_prinċipali#cite_note-16">[12]</ref>, <hi rend="italic">xulfr.org</hi><ref target="https://mt.wikipedia.org/wiki/Il-Paġna_prinċipali#cite_note-17">[13]</ref>, <hi rend="italic">Ekopedia</hi><ref target="https://mt.wikipedia.org/wiki/Il-Paġna_prinċipali#cite_note-18">[14]</ref>, <hi rend="italic">Wikiartpedia</hi><ref target="https://mt.wikipedia.org/wiki/Il-Paġna_prinċipali#cite_note-19">[15]</ref>, <hi rend="italic">Anarcopedia</hi><ref target="https://mt.wikipedia.org/wiki/Il-Paġna_prinċipali#cite_note-20">[16]</ref>, u <hi rend="italic">Nonciclopedia</hi>;</item>
<item><hi rend="bold">Bank ta' għarfien ta' kumpannija</hi>, biex jippermetti l-ixerjar tal-għarfien u għal komunikazzjoni fi ħdan il-kumpnnija;</item>
<item><hi rend="bold">Wikijiet komunitarji</hi>, li jiġbru n-nies madwar suġġett bl-għan li jiltaqgħu, jaqsmu l-għarfien bejniethom, eċċ. Pereżempju <hi rend="italic">Wikivoyage</hi><ref target="https://mt.wikipedia.org/wiki/Il-Paġna_prinċipali#cite_note-21">[17]</ref>, <hi rend="italic">Bennilogia</hi><ref target="https://mt.wikipedia.org/wiki/Il-Paġna_prinċipali#cite_note-22">[18]</ref>;</item>
<item><hi rend="bold">Wikijiet personali</hi> jintużaw bħala għodda għall-produzzjoni u l-maniġġar tal-informazzjoni minn <hi rend="italic">Notebook</hi> għal pereżempju <hi rend="italic">Tomboy</hi> u <hi rend="italic">Gnote</hi>.</item></list>
Karatteristiċi prinċipali
<p>Permezz ta' wiki jistgħu jinkitbu dokumenti kollettivament f'lingwaġġ ta' <hi rend="italic">markatura</hi> <ref target="https://mt.wikipedia.org/wiki/Il-Paġna_prinċipali#cite_note-23">[N 5]</ref> sempliċi bl-użu ta' navigatur tal-web . Billi l-parti l-kbira tal-wikijiet huma bbażati fuq il-<ref target="https://mt.wikipedia.org/wiki/World_Wide_Web">web</ref>, it-terminu wiki is-soltu biżejjed. Paġna waħda f'wiki tissejjaħ "paġna tal-wiki", waqt li s-sett ta' paġni, li s-soltu jkunu marbutin ma' xulxin jissejjaħ "il-wiki".</p>
<p>Waħda mill-karatteristiki distintivi tat-teknoloġija wiki hi l-ħeffa li biha l-paġni jistgħu jinħolqu u jiġu aġġornati. Ġeneralment ma' jkunx hemm verifika preventiva fuq il-modifiki, u l-parti l-kbira tal-wikijiet huma miftuħin għall-utenti kollha - jew almenu dawk li għandhom aċċess għas-server tal-wiki. Infatti, lanqas ir-reġistrazzjoni ta' kont mhux dejjem meħtieġa.</p>
Paġni u modifiki
<p>F'wiki tradizzjonali hemm tliet rappreżentazzjonijiet possibbli għal kul paġna: il-kodiċi <ref target="https://mt.wikipedia.org/wiki/HTML">HTML</ref> (hypertext markup language), il-paġna li tirriżulta meta wieħed jaraha b'navigatur tal-web u l-kodiċi tas-sors li l-utenti jistgħu jimmodifikaw, li minnha s-server jipproduċi l-HTML. Dan il-format tal-aħħar, magħruf bħala "wikitext", hu miktub b'lingwaġġ ta' markatura semplifikat li l-istil u s-sintassi tiegħu jistgħu ivarjaw ma' kull implementazzjoni.</p>
<p>Il-prinċipju li hi msejsa fuqu din l-għażla ta' disinn hu li l-HTML, bil-librerija kbira ta' etikettatura <ref target="https://mt.wikipedia.org/wiki/Il-Paġna_prinċipali#cite_note-24">[N 6]</ref> li għandu, hu komplikat wisq biex jistgħu isiru tibdiliet malajr, u għalhekk jiddistratta mill-kontenut veru tal-paġni. Barra minn hekk, il-fatt li l-utenti ma jistgħux jużaw il-funzjonalitajiet kollha li għandu l-HTML, bħal <ref target="https://mt.wikipedia.org/wiki/JavaScript">JavaScript</ref> u <ref target="https://mt.wikipedia.org/wiki/CSS">CSS</ref>, hu meqjus ta' vantaġġ għax jimponi iktar uniformità fid-dehra.</p>
<p>Xi wikijiet riċenti jużaw metodu differenti: jipprovdu strumenti ta' modifika "<ref target="https://mt.wikipedia.org/wiki/WYSIWYG">WYSIWYG</ref>"<ref target="https://mt.wikipedia.org/wiki/Il-Paġna_prinċipali#cite_note-25">[N 7]</ref>, permezz biss tal-kontrolli <ref target="https://mt.wikipedia.org/wiki/ActiveX">ActiveX</ref> jew tal-<ref target="https://mt.wikipedia.org/wiki/Plugin_(informatika)">plugins</ref> li jittraduċu l-istruzzjonijiet tal-formattazzjoni inseriti grafikament, bħal tipi "ħoxnin" jew "kursivi" fitl-etikettura tal-HTML li jikkorrispondu magħhom. F'dawn l-implementazzjonijiet, meta utent jissejvja modifika jkun qiegħed jibgħat paġna ġdida tal-HTML fuq is-server, minkejja li ma jkunx jaf bit-dettalji tekniċi u l-markatura tiġi ġenerata b'mod trasparenti għalih. L-utenti li ma jkollhomx il-plugin relattiv jistgħu jimodifikaw biss permezz tal-kodiċi HTML.</p>
<p>L-istruzzjonijiet ta' formattazzjoni li wieħed jista' juża fuq wiki jvarjaw ħafna skont il-mutur użat. Fuq wiki sempliċi tista' tagħmel biss formattazzjoni elementari, waqt li l-wikijiet iżjed kumplessi għandhom support għat-tabelli, xbihat, formoli u anki elementi interattivi bħal ħoss u logħob. Għalhekk bħalissa qegħdin jippruvaw jiddefinixxu Markatura Standard għall-Wiki<ref target="https://mt.wikipedia.org/wiki/Il-Paġna_prinċipali#cite_note-26">[N 8]</ref><ref target="https://mt.wikipedia.org/wiki/Il-Paġna_prinċipali#cite_note-27">[19]</ref>.</p>
Ħolqien ta' paġni u l-ħoloq
<p>Il-<hi rend="italic">Wikijiet</hi> huma mezz għal kollox ipertestwali, b'struttura ta' navigazzjoni mhux linjari. Tipikament kull paġna jkun fiha numru kbir ta' ħoloq għal paġni oħra; fil-wikijiet ta' daqs notevoli jkun hemm ukoll navigazzjoni ġerakika, imma mhux bilfors tintuża. Ir-rabtiet (<hi rend="italic">ħoloq</hi>) jinħalqu permezz ta' sintassi partikolari msejħa "link pattern."</p>
<p>Il-parti l-kbira tal-wikijiet jużaw il-mudell <ref target="https://mt.wikipedia.org/wiki/CamelCase">CamelCase</ref> għall-ismijiet tal-ħoloq. Skont dan il-mudell l-ewwel ittra ta' kull kelma fi frażi ssir majuskola u jitneħħew l-ispazji bejn il-kliem (it-terminu "CamelCase" hu stess eżempju ta' CamelCase). CamelCase barra li jiffaċilita l-ħoloq, iservi biex il-kitba tal-ħoloq ikollha forma differenti mill-ortografija standard. Il-wikijiet ibbażati fuq CamelCase malajr jintgħarfu mill-ħoloq b'ismijiet bħal "IndiċiĠenerali" u "DomandaInizjali"; it-terminu CamelCase ġej minn dawn il-frażijiet li jixbhu xi naqra il-profil ta' <ref target="https://mt.wikipedia.org/wiki/Ġemel">ġemel</ref> (bl-Ingliż <hi rend="italic">camel</hi>).</p>
<p>CamelCase qajjem ħafna kritiki, u l-iżviluppaturi tal-wiki fittxew soluzzjonijiet oħra. L-ewwel li introduċa "free links" (ħoloq ħielsa) permezz ta' _(format ta' ħolqa ħielsa) kien <ref target="https://mt.wikipedia.org/wiki/Cliki">Cliki</ref>. Diversi muturi tal-wiki jużaw parentesi singoli, grappetti, sottolinjaturi, żbarri u karatteri oħra biex jindikaw ħolqa.
Il-ħoloq li jgħaqqdu komunitajiet tal-wiki differenti huma possibbli bl-użu ta' mudell speċjali ta' ħoloq imsejjaħ <ref target="https://mt.wikipedia.org/wiki/InterWiki">InterWiki</ref>.</p>
<p>Is-soltu f'wiki, paġni ġodda jinħolqu sempliċement billi wieħed idaħħal ħolqa korrispondenti f'paġna li tittratta suġġett li għandu x'jaqsam. Jekk il-ħolqa ma teżistix, normalment tkun murija bħala ħolqa maqsuma (<hi rend="italic">broken link</hi>). Meta wieħed jipprova jsegwi dik il-ħolqa tinfetaħ tieqa ta' modifika, li tippermettilu jdaħħal it-test tal-paġna l-ġdida. Dan il-mekkanimu jiżgura li l-paġni msejħin "orfni" (jiġifieri li m'għandhomx ħolqa li tipponta lejhom) jinħolqu rarament u jinżamm livell għoli ta' konnessjoni.</p>
<p>Il-wikijiet ġeneralment jippruvaw jagħmluha faċli l-korrezzjoni tal-iżbalji li jistgħu isiru. aktar milli jagħmluha diffiċli li jsiru l-iżbalji. Għalhekk il-wikjiet barra li huma miftuħin għal kollox, jipprovdu bosta mezzi biex jiġu verifikati l-modifiki riċenti fil-kontenut ta' paġna. L-iżjed importanti u l-iżjed użat fil-wikijiet kważi kollha hu dik li jsejħulha paġna tat-"Tibdil riċenti", li turi kemm numru speċifiku ta' tibdiliet riċenti u kemm lista kompluta tal-modifiki magħmulin f'perjodu ta' żmien determinat. Xi wikijiet iħalluk tiffiltra il-listi li semmejna b'mod li l-modifiki żgħar - jew il-modifiki magħmulin awtomatikament minn dawk li jissejħu <ref target="https://mt.wikipedia.org/wiki/Bot">bot</ref> (kodiċi ta' programmazzjoni magħmulin b'mezz awtomatiku) - jistgħu jiġu esklużi.</p>
<p>Mill-paġna tal-bidliet hemm aċċessibbli żewġ funzjonijiet oħra f'kważi l-wikijiet kollha: il-kronoloġija tar-reviżjonijet, li turi il-verżjonijiet preċedenti ta' paġna, u l-funzjonalità "Qabbel", li turi l-bidliet bejn żewġ reviżjonijiet. Il-kronoloġija tar-reviżjonijiet tipprovdi editur tat-test biex wieħed ikun jista' jiftaħ u jissejvja verżjoni ta' qabel tal-paġna u hekk jirristabilixxi l-kontenut oriġinali. Il-funzjonalità "Qabbel" tista' tintuża biex wieħed jiddeċiedi jekk xi modifika ta' qabel hijiex tajba jew le. Utent regolari tal-wiki jkun jista' jara u jqabbel bidla mniżla fil-lista tal-paġna "Tibdil riċenti" u, jekk jidhirlu li l-aħħar verżjoni mhux aċċettabbli jista' jikkonsulta l-kronoloġija biex jirristabilixxi verżjoni ta' qabel. Din il-proċedura hi ftit jew wisq effiċjenti skont is-software tal-wiki użat.</p>
<figure><caption>Paragun kronoloġiku juri d-differenzi bejn żewġ reviżjonijiet ta' paġna.</caption></figure>
<p>F'xi wikijiet fil-paġna "Tibdil riċenti" wieħed jista' jniżżel sinjal biex jgħid li jaqbel fuq il-verżjonijiet li jqis li huma aċċettabbli. <ref target="https://mt.wikipedia.org/wiki/Tavi">Tavi</ref> ta' Scott Moonen għandu "bidliet sottoskritti" (simili għal "listi ta' kontroll" ta' Wikipedia), forma interna ta' mmarkar tal-paġini li hi użata biex tiġġenera lista ta' bidliet riċenti għall-konfigurazzjoni ta' grupp ta' paġni speċifiċi wieħed. </p>
<p>Biex jiġi żgurat li sensiela ta' paġni jżommu il-kwalità tagħhom, kull persuna tista' tħalli avviż mal-modifiki li tippermettilha tivverifika l-validità tal-verżjonijiet ġodda faċilment.</p>
Il-kontroll tal-modifiki
<p>Bosta wikijiet pubbliċi ma jeħtiġux reġistrazzjoni, però ħafna mill-muturi tal-wiki l-kbar (fosthom <ref target="https://mt.wikipedia.org/wiki/MediaWiki">MediaWiki</ref>, <ref target="https://mt.wikipedia.org/wiki/MoinMoin">MoinMoin</ref>, <ref target="https://mt.wikipedia.org/wiki/UseModWiki">UseModWiki</ref> u <ref target="https://mt.wikipedia.org/wiki/TWiki">TWiki</ref>) jipprovdu metodi biex jillimitaw l-aċċess fil-kitba. Xi muturi tal-wiki għandhom il-possibbiltà li xi waħdiet ta' utenti jkunu interdetti milli jiktbu permezz tal-grupp tal-<ref target="https://mt.wikipedia.org/wiki/Indirizz_tal-IP">indirizz tal-IP</ref> tagħhom, jew jekk ikun disponibbli permezz tal-isimhom ta' utent. Imma, bosta providers tas-servizz tal-internet (ISP) jassenjaw indirizz tal-IP ġdid għal kull login, għalhekk l-interdizzjoni tal-IP, ħafna spiss jistgħu jaħirbuha faċilment. Biex tiġi evitata din il-problema, l-interdizzjoni temporanja tal-IP sikwit tiġi estiża għall-grupp ikbar ta' indirizzi tal-IP; l-idea hi li dan hu biżżejjed biex inaffar 'il min jabbuża. Madankollu hekk jistgħu jiġu interdetti wkoll utenti bla ħtija li jużaw l-istess ISP matul l-interdett. </p>
<p>Ħafna drabi d-difiża kontra l-"vandali" persitenti tkun li dawn sempliċement jitħallew iħassru u jbiddlu kemm paġni jridu, għax l-utenti ġenwini jafu li dawn il-bidliet jistgħu jinstabu u jitbiddlu lura faċilment. </p>
<p>Bħala miżura ta' emerġenza, xi wikijiet għandhom bażi ta' data<ref target="https://mt.wikipedia.org/wiki/Il-Paġna_prinċipali#cite_note-28">[N 9]</ref> li jista' jitqiegħed f'modalità ta' qari-biss meta jkun hemm bżonn u hekk dawk li jkunu reġistrati qabel ċerta data biss ikunu jistgħu jkomplu jiktbu fuq paġna fil-bażi ta' data. Madankollu kull ħsara li jagħmel "vandalu" tista' titħassar malajr u faċilment. Iżjed problematiċi l-iżbalji li jidħlu fil-paġni mingħajr ma ħadd jinduna bihom, pereżempju bidla fid-data tal-pubblikazzjoni ta' album u d-<hi rend="italic">diskografiji</hi>.</p>
<p>F'każi estremi ħafna wikijiet ikollhom paġni li jistgħu jiġu mħarsin mill-modifika. Il-paġni protetti f'Wikipedija, pereżempju, jistgħu jimmodifikawhom biss dawk li jissejħu amministraturi, li jistgħu wkoll jirrevokaw il-protezzjoni. Din id-drawwa hi ġeneralment meqjusa bħala ksur tal-filosofija fundamentali ta' WikiWiki u, għalhekk tiġi kemm jista' jkun evitata.</p>
Tfittix
<p>Il-parti l-kbira tal-wikijiet joffru mill-inqas tfittix bit-titlu, u spiss ikun hemm possibbiltà għal tfittix tat-test sħiħ li janalizza t-test tal-kontenuti. Jekk it-tfittix jistax isir b'aktar reqqa jiddependi minn jekk il-mutur tal-wiki jużax bażi ta' data. Bażi ta' data indiċizzat hu indispensabbli għal tfittix malajr fuq wikijiet kbar. Minflok xi minn daqqiet jistgħu jintużaw muturi ta' tfittix esterni bħal <hi rend="italic">Google</hi> fuq wikijiet b'funzjonijiet tat-tfittix limitati biex jinkisbu riżultati iżjed preċiżi.</p>
Muturi tal-wiki
<p><hi rend="italic">Mutur tal-wiki</hi> hu sistema ta' software ta' tip kollaborattiv li biha taħdem sistema tal-wiki. L-implementazzjoni tiegħu ġeneralment tikkonsisti f'programm installat fuq bosta <ref target="https://mt.wikipedia.org/wiki/Server">servers</ref> li jimmaniġġaw kontenut is-soltu memorizzat f'<ref target="https://mt.wikipedia.org/wiki/Database">database</ref> marbut magħhom; xi installazzjonijiet però jużaw direttament il-<ref target="https://mt.wikipedia.org/wiki/File_system">file system</ref> tas-server.</p>
<p>Ġew żvluppati numru kbir ta' implementazzjonijiet, b'ħafna lingwaġġi ta' programmazzjoni differenti, minn sempliċi <hi rend="italic">hack</hi>, li għandhom biss il-funzjoni ta' bażi, sa sistemi ta' amministrazzjoni tal-kontenut (<ref target="https://mt.wikipedia.org/wiki/Content_Management_System">Content Management System</ref>) sofistikati ħafna.</p>
Komunitajiet tal-wiki
<p>Għal min hu interessat li joħloq il-wiki tiegħu, hemm ħafna "<ref target="https://mt.wikipedia.org/wiki/Wiki_hosting_service">wiki-farms</ref>" disponibbli, xi wħud minn dawn jimmaniġġaw anki wiki privati, protetti minn <ref target="https://mt.wikipedia.org/wiki/Password">password</ref>. Il-wiki-farm l-iżjed famuż hi dik ta' "Wikia"<ref target="https://mt.wikipedia.org/wiki/Il-Paġna_prinċipali#cite_note-29">[20]</ref>, imwaqqfa fl-2004 minn <ref target="https://mt.wikipedia.org/wiki/Jimmy_Wales">Jimmy Wales</ref>.</p>
<p>L-ikbar 30 wiki huma mniżżlin fil-lista ta' <hi rend="italic">Biggest Wiki</hi><ref target="https://mt.wikipedia.org/wiki/Il-Paġna_prinċipali#cite_note-30">[21]</ref>.</p>
<p>Biex issib wiki fuq suġġett partikolari li jinteressak segwi il-Wiki Node Network minn wiki għal ieħor. Inkella tista' tieħu <hi rend="italic">tour</hi> tal-wikijiet fuq: <ref target="https://mt.wikipedia.org/wiki/Wikipedija:TourBusStop">TourBusStop</ref>.</p>
Ġergu
<p>Ċertu numru ta' termini ġergali ħarġu matul l-iżvilupp tal-komunità tal-wiki.</p>
<p><hi rend="bold">WikiGnome</hi></p>
Persuna li tikkontribwixxi pożittivament għal wiki permezz ta' korrezzjonijiet u żidit żgħar, u hekk ikun utli imma ġeneralment jibqa' fid-dell.
<p><hi rend="bold">WikiFairy</hi></p>
Persuna oħra li tikkollabora pożittivament b'mod partikolari biex issebbaħ il-paġni ta' wiki.
<p><hi rend="bold">WikiGremlin</hi>.</p>
Il-kontra WikiGnome: xi ħadd li jagħmel il-ħsara permezz ta' modifiki, xi mdaqqiet intelliġenti imma dejjem bi skopijiet ħżiena u negattivi. Dan hu varjanti ta' <ref target="https://mt.wikipedia.org/wiki/Wikipedija:Glossarju">Vandaliżmu</ref>.
<p>Il-kunċett ta' <hi rend="bold">WikiGnome</hi> u <hi rend="bold">WikiFairy</hi> seta' twieled fuq <hi rend="italic">Welcome Visitors Portland Pattern Repository's Wiki</hi><ref target="https://mt.wikipedia.org/wiki/Il-Paġna_prinċipali#cite_note-31">[22]</ref>, fejn insibu definizzjonijiet oħra u iżjed preċiżi<ref target="https://mt.wikipedia.org/wiki/Il-Paġna_prinċipali#cite_note-32">[23]</ref><ref target="https://mt.wikipedia.org/wiki/Il-Paġna_prinċipali#cite_note-33">[24]</ref>.</p>
Rikerki xjentifiċi
<p>Minn twelidha il-wiki stimula r-riċerka xjentifika f'bosta ambiti tal-għarfien, b'mod partikolari fl-ambitu mediku, l-ambitu komunikazzjonali, l-ambitu lingwistiku u soċjoloġiku.</p>




Biblijografija
<list type="unordered"><item>Aigrain, Philippe (2003): <hi rend="italic">The Individual and the Collective in Open Information Communities</hi>. Is-16-il Konferenza tal-Kummerċ Elettroniku, Bled, Slovenja, 11 ta' Ġunju 2003. </item>
<item>Aronsson, Lars (2002): <hi rend="italic">Operation of a Large Scale, General Purpose Wiki Website: Experience from susning.nu's first nine months in service</hi>. Studju ppreżentat fis-sitt Konferenza Internazzjonali ICCC/IFIP fuq il-Pubblikazzjoni Elettronika, 6-8 ta' Novembru 2002, Karlovy Vary, Repubblika Ċeka. </item>
<item>Benkler, Yochai (2002): <hi rend="italic">Coase's penguin, or, Linux and The Nature of the Firm</hi>. The Yale Law Jounal. v.112, n.3, pp.369–446.</item>
<item>Cunningham, Ward and Leuf, Bo (2001): <hi rend="italic">The Wiki Way. Quick Collaboration on the Web.</hi> Addison-Wesley, <ref target="https://mt.wikipedia.org/wiki/Special:BookSources/020171499X">ISBN 0-201-71499-X</ref>.</item>
<item>Delacroix, Jérôme (2005): <hi rend="italic">Les wikis, espaces de l'intelligence collective</hi> M2 Editions, Pariġi, <ref target="https://mt.wikipedia.org/wiki/Special:BookSources/2952051445">ISBN 2-9520514-4-5</ref>.</item>
<item>Nakisa, Ramin (2003): <hi rend="italic">Wiki Wiki Wah Wah</hi>. Linux User and Developer v.29, pp.42–48. </item>
<item>Remy, Melanie. (2002): <hi rend="italic">Wikipedia: The Free Encyclopedia</hi>. Online Information Review. v.26, n.6, pp.434.</item></list>
Ħoloq esterni
Muturi tal-wiki
<list type="unordered"><item><ref target="https://mt.wikipedia.org/wiki/Active_Server_Pages">ASP</ref>
<list type="unordered"><item>(EN)  <ref target="http://wikipot.raneri.it/">WikiPot</ref></item></list></item>
<item><ref target="https://mt.wikipedia.org/wiki/Perl">Perl</ref>
<list type="unordered"><item>(EN)  <ref target="http://www.c2.com/cgi/wiki?WelcomeVisitors">il-WikiWikiWeb oriġinali</ref></item>
<item><ref target="http://www.kwiki.org/">Kwiki modulari b'ħafna plugins</ref></item></list></item>
<item><ref target="https://mt.wikipedia.org/wiki/PHP">PHP</ref>
<list type="unordered"><item><ref target="http://www.pmwiki.org">PmWiki</ref> (multilingwi)</item>
<item>(FR)  <ref target="http://www.wikini.net">WikiNi</ref></item>
<item>(EN)  <ref target="http://wikka.jsnx.com">WikkaWiki</ref></item>
<item>(FR)  <ref target="http://www.wiki-FR.com">Wiki-FR</ref></item>
<item>(EN)  <ref target="http://phpwiki.sourceforge.net">phpwiki</ref></item>
<item>(EN)  <ref target="http://www.rvh9.com">Rvh</ref></item>
<item><ref target="http://www.tikiwiki.org">tikiwiki</ref> (multilingwi)</item>
<item><ref target="http://wikipedia.sourceforge.net/">MediaWiki</ref> (maħluq għal Wikipedia)</item>
<item><ref target="http://www.splitbrain.org/Programming/PHP/DokuWiki/index.php">DokuWiki</ref> (multilingwi).</item></list></item>
<item><ref target="https://mt.wikipedia.org/wiki/Java">Java</ref>
<list type="unordered"><item>(EN)  <ref target="http://www.jspwiki.org/Wiki.jsp">JSPWiki</ref></item>
<item>(EN)  (FR)  <ref target="http://www.xwiki.org/xwiki/bin/view/Main/WebHome">XWiki</ref></item></list></item>
<item>(EN)  <ref target="http://moinmo.in/">MoinMoin</ref></item>
<item>(EN)  <ref target="http://zwiki.org/">ZWiki</ref></item>
<item><ref target="http://www.framasoft.net/rubrique335.html">Dedikat għall-Wikijiet tas-sit Framasoft</ref></item></list>
Enċiklopediji bil-wiki
<list type="unordered"><item><ref target="https://mt.wikipedia.org/wiki/Wikipedia">Wikipedia</ref></item>
<item><ref target="http://en.ekopedia.org/Main_Page">Ekopedia  Enċiklopedija tal-ekoloġija</ref></item>
<item>(EN)  <ref target="http://www.freerepublic.com/focus/news/868659/posts">Disinfopedia, L-enċiklopedija tal-propaganda</ref></item>
<item><ref target="http://www.forum-religion.org/general/wikikto-l-encyclopedie-catholique-libre-t7602.html">WikiKto, l-Enċiklopedija Kattolika ħielsa</ref></item></list>
Oħrajn
<list type="unordered"><item><ref target="http://c2.com/cgi/wiki?WikiEngines">Wiki Engines Lista tal-muturi tal-wiki</ref></item>
<item><ref target="http://meatballwiki.org/wiki/MeatballWiki">Meatball, komunità ta' żviluppaturi tal-komunitajiet online</ref></item>
<item><ref target="http://www.codepedia.com">Codepedia L-enċiklopedija tal-iżviluppaturi</ref></item>
<item><ref target="https://en.wikiversity.org/wiki/Wiki_science">Ix-xjenza tal-wiki</ref></item></list>
</text></body></html>