<html><body><text id="wikipedia_mt_wikipedia_org__7576.html" ns="0" revid="271124" sourceurl="https://mt.wikipedia.org/wiki/%C4%A0u%C5%BC%C3%A8_Diacono" title="Ġużè Diacono" type="wikipedia">Ġużè Diacono
<figure><caption>Ġużè Diacono</caption></figure>
<p><hi rend="bold">Ġużè Diacono</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/24_ta'_Novembru">24 ta' Novembru</ref> <ref target="https://mt.wikipedia.org/wiki/1912">1912</ref> – <ref target="https://mt.wikipedia.org/wiki/Pietà_(Malta)">Pietà</ref>, <ref target="https://mt.wikipedia.org/wiki/17_ta'_Novembru">17 ta' Novembru</ref> <ref target="https://mt.wikipedia.org/wiki/2002">2002</ref>) kien awtur, <ref target="https://mt.wikipedia.org/wiki/Ġurnalist">ġurnalist</ref> u drammaturgu <ref target="https://mt.wikipedia.org/wiki/Malta">Malti</ref>.</p>
Bidu
<p>Bin Francis Xavier u Victoria, imwielda Meli, huwa studja fl-iskola Stella Maris (<ref target="https://mt.wikipedia.org/wiki/Tas-Sliema">Tas-Sliema</ref>), ta’ San Pawl, il-Belt Valletta) u fl-<ref target="https://mt.wikipedia.org/wiki/Università_ta'_Malta">Università ta' Malta</ref>, fejn kiseb id-Diploma ta' Prokuratur Legali (1938); iżda flok il-<ref target="https://mt.wikipedia.org/wiki/Professjoni">professjoni</ref> legali għażel dik letterarja u ta ruħu għall-ġurnaliżmu. </p>
Politika
<p>Diacono kien xellugi imma fl-Elezzjoni Ġenerali tal-1962, li fiha l-Knisja imponiet id-dnub il-mejjet fuq min jivvota lill-<ref target="https://mt.wikipedia.org/wiki/Partit_Laburista_(Malta)">Partit Laburista</ref>, huwa kien ikkontesta bħala kandidat f'isem il-<ref target="https://mt.wikipedia.org/wiki/Partit_Kostituzzjonali_Progressiv">Partit Kostituzzjonali Progressiv</ref> (ta' <ref target="https://mt.wikipedia.org/wiki/Mabel_Strickland">Mabel Strickland</ref>) fuq l-10 distrett li kien ikopri lil <ref target="https://mt.wikipedia.org/wiki/Għawdex">Għawdex</ref>. Kien ġab 74 vot fl-ewwel għadd u spiċċa b'94 vot.</p>
Ġurnaliżmu u xandir
<p>Huwa beda bħala editur tal-aħbarijiet tat-<hi rend="italic">Times of Malta</hi>, aġixxa ta' editur tas-<hi rend="italic">Sunday Times of Malta</hi> u għal xi żmien kien korrispondent tal-aġenzija tal-aħbarijiet Reuters. Fi żmien il-<ref target="https://mt.wikipedia.org/wiki/It-tieni_gwerra_dinjija">Gwerra</ref>, 1939-1945, ġie trasferit fir-redazzjoni ta' <hi rend="italic">Il-Berqa</hi>, fejn waqqaf il-paġna sportiva bil-Malti u ħoloq diversi espressjonijiet sportivi. Huwa beda l-paġna ta' kuljum tal-<hi rend="italic">fiction</hi> u bdieha bit-traduzzjoni ta' <hi rend="italic">The Rosary</hi>, ir-rumanz magħruf ta' Florence L. Barclay. Din il-paġna kellha kontribuzzjonijiet ta' diversi awturi Maltin, xjuħ u żgħażagħ, iżda l-biċċa l-kbira kitibhom Diacono nnifsu. Huma baqa' mal-<hi rend="italic">Allied Newspapers</hi> sal-1966. </p>
<p>Kien l-ewwel editur tal-ġurnal tal-Knisja <hi rend="italic">Il-Ħajja</hi> bejn l-1965 u l-1967. Kien ukoll jieħu ħsieb ir-reklamar għall-ġurnal <hi rend="italic">Il-Ħaddiem</hi> bejn is-snin 1966 u 1969. Sadanittant kien għamel żmien jgħallem il-Letteratura Maltija fl-Università ta' Malta. </p>
<p>Xandar bosta taħditiet minn fuq ir-Rediffusion speċjalment fis-serje <hi rend="italic">Kotba x'taqra</hi> u tagħrif u tagħlim dwar l-arti drammatika.  </p>
B'riżq l-Ilsien Malti
<p>Huwa kien membru akkademiku tal-Għaqda tal-Kittieba tal-Malti u ko-fundatur tal-Għaqda ta' Awturi Maltin. Kien ukoll fil-kummissjoni biex ikun standardizzat l-ilsien Malti. Irreveda u ppubblika l-Ħames Volum tad-Dizzjunarju Ingliż–Malti ta' <ref target="https://mt.wikipedia.org/wiki/Dun_Karm_Psaila">Dun Karm Psaila</ref> fil-bidu tas-snin disgħin.</p>
<p>Diacono kien wieħed mill-aktar kittieba prolifiċi Maltin tas-seklu għoxrin. Kiteb drammi, novelli, traduzzjonijiet u kritika letterarja. Fost il-kritika tiegħu nsibu <hi rend="italic">Wara Ibsen</hi> u <hi rend="italic">Il-Fidwa tal-Bdiewa ta' <ref target="https://mt.wikipedia.org/wiki/Ninu_Cremona">Ninu Cremona</ref>: Studju Kritiku</hi>.</p>
<p>Bħala studjuż tal-lingwa, kien ħareġ ktieb fl-1977 bl-isem <hi rend="italic">Għeltijiet u Barbariżmi fil-Malti</hi>. </p>
<p>Kien ħareġ ġabra ta' novelli bl-isem ta' <hi rend="italic">Dik is-Siġra Mħattba</hi>.</p>
Drammi
<p>Iżda l-qawwa ta' Diacono toħroġ fid-drammi tiegħu. L-għarfien tiegħu ta' kif żviluppa t-teatru ta' Ibsen u Strindberg għenu biex fetaħ id-drama Maltija lejn fruntieri ġodda, 'il bogħod mill-kitba tradizzjonali u konservattiva. Huwa ma kienx jiddejjaq jikteb biex juri s-sigrieti magħrufa soċjali tal-ħajja Maltija. Fost l-iktar drammi magħrufin tiegħu hemm dawk tas-snin sittin: <hi rend="italic">L-Ewwel Jien</hi> u <hi rend="italic">Erwieħ Marbuta</hi>.</p>
Il-Madonna taċ-Ċoqqa
<p>L-iktar dramm li baqa' sinonimu ma' Diacono kien it-teledramm <hi rend="italic"><ref target="https://mt.wikipedia.org/wiki/Il-Madonna_taċ-Ċoqqa">Il-Madonna taċ-Ċoqqa</ref></hi> li kien jidher fuq TVM fl-1979, <hi rend="italic">black and white</hi>. Dan ix-xogħol ta' Diacono juri l-qilla li jista' juri l-bniedem meta ffaċċjat minn istituzzjoni bħalma hija l-Knisja. Juri li l-imħabba tirbaħ fuq kollox, anke meta tiltaqa' ma' bosta tfixkil. Il-ħsieb wara dan il-kapolavur kien ġieh wara li lill-istess Diacono kienu ħadulu biċċa art. Il-ġrajja ta' Karmnu ta' Randu, li minkejja li kien jagħmel kollox għall-knisja u għall-festa, spiċċa mċaħħad mill-art li kienet tagħti l-għajxien lilu u lill-familja tiegħu hija qawwija wisq.</p>
<p>Dan it-teledramm kien qajjem ħafna kontroversji fil-pajjiż, mhux l-inqas għax kien fi żmien meta l-Gvern Laburista mmexxi minn <ref target="https://mt.wikipedia.org/wiki/Dom_Mintoff">Dom Mintoff</ref> kien qed iwettaq fil-prattika d-distinzjoni bejn Stat u Knisja. Ħafna telespettaturi ddarsu waqt xena fejn Rita (il-protagonista), tkisser in-niċċa tal-Madonna u tneħħilha ċ-ċoqqa. Oħrajn ma rawx għaliex din it-teleserje ngħatat dan l-isem, tant li ħassew li bħal donnu ssemma l-isem tal-Madonna fil-batal.</p>
<p>Imma l-akbar kontroversja kienet fil-fatt li Rita il-protagonista (parti maħduma minn Jane Marshall) kellha relazzjoni ma' Marjanu (Lino Mintoff) li kien novizz reliġjuż. Rita anke twelled tarbija fil-kampnar tal-Kappella fit-teleserje. Imma minħabba l-impatt qawwi li ħalliet din is-serje kien diffiċli għal uħud li jagħmlu distinzjoni bejn l-atturi u l-ħajja reali u għalhekk bdiet persekuzzjoni qawwija fuq Diacono, l-atturi prinċipali, u d-direttur.</p>
<p>Il-persekuzzjoni tant kienet qawwija li l-attriċi prinċipali <ref target="https://mt.wikipedia.org/wiki/Jane_Marshall">Jane Marshall</ref> u r-raġel tagħha <ref target="https://mt.wikipedia.org/wiki/Albert_Marshall">Albert Marshall</ref> li kien id-direttur ta' din it-teleserje rċevew ittri mimlija attakki, theddid u mibegħda. Dan wassal biex il-koppja Marshall (b'żewġt itfal żgħar) saħansitra titlaq minn Malta u temigra lejn l-Awstralja. </p>
<p>Kull meta kien jidher <hi rend="italic">Il-Madonna taċ-Ċoqqa</hi>, it-toroq kienu jkunu baħħ, għax minkejja l-kritika, kulħadd kien jarah. </p>
Ħajja personali
<p>Diacono kien bniedem paċenzjuż ħafna, metikoluż ħafna speċjalment fil-kitbiet u meta jiġi biex jaqra kitbiet ta' ħaddieħor. Kien iħobb il-mużika klassika u kellu kollezzjoni ta' diski b'mużika tal-opri. Kien iħobb ukoll l-isport, iżda meta kiber ftit seta' jipprattikah minħabba li f'żogħżitu kien weġġa' siequ waqt logħba tennis. Fil-futbol kien iżomm mas-Sliema u f'dak barrani mal-Ingliżi.</p>
Lejn it-Tmiem
<p>Fl-1997, huwa kien onorat bħala Membru tal-Ordni Nazzjonali ta' Mertu mill-President <ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref> għall-kontribut kbir tiegħu lejn is-soċjetà Maltija.</p>
<p>Lejn l-aħħar ta' ħajtu kien residenti fid-Dar ta' l-Anzjani tal-Furjana. Jum biss qabel mewtu, nhar is-16 ta' Novembru 2002, ir-<hi rend="italic">remake</hi> tas-serje <hi rend="italic">Il-Madonna taċ-Ċoqqa</hi> bi produzzjoni ta' <hi rend="italic">Hermann Bonaci Productions</hi> li kien ixxandar ftit xhur qabel fuq l-istazzjon tal-Partit Laburista <hi rend="italic">Super <ref target="https://mt.wikipedia.org/wiki/One_Television">One Television</ref>,</hi> rebaħ il-premju għall-Aħjar Drama Televiżiv ta' dik is-sena.</p>
Xogħlijiet
Drammi
<list type="unordered"><item>Salib ħaddieħor</item>
<item>Ruħ Imxekkla</item>
<item>L-Għarajjes</item>
<item>Id-Dar il-Kbira</item>
<item>Nebħ il-hemm</item>
<item>Ħaddieħor</item>
<item>L-Għarusa (1964)</item>
<item>Kollox bis-sod</item>
<item>Il-Maskri tar-Ruħ</item>
<item>Magħkom nibqa'</item>
<item>L-Għajn</item>
<item>Ebda Jies</item>
<item>L-Ixkora</item>
<item>Ir-raġel li kienet tħobb (1954)</item>
<item>Kemm Għaġġel! (1956)</item>
<item>L-Ewwel Jien (1963)</item>
<item>Il-Martri tal-Uganda (1964)</item>
<item>Erwieħ Marbuta (1966)</item>
<item>Il-Madonna taċ-Ċoqqa (1979) - teledramm</item></list>
Novelli
<list type="unordered"><item>Serenata</item>
<item>Il-Ġnien</item>
<item>Kif sar sinjur</item>
<item>Il-Qanpiena misħuta</item>
<item>Qrara ta' mejta</item>
<item>Iz-Zija Tonin jagħmel biċċa xogħol</item>
<item>Qatel lil Martu</item>
<item>L-Kagħka tas-Sinjura Kamilla</item>
<item>Dak li nħallu warajna</item>
<item>Missieri u ħija u ommi</item>
<item>Gaspard imfejjaq</item>
<item>Sidtna ta' Guadalupe</item>
<item>Il-Milied ta' Kelinu</item>
<item>Tancredi</item>
<item>Rica u Tancredi</item>
<item>It-Tfajla li pinġiet imrewħa</item>
<item>Seba' Sigħat</item>
<item>Pjanista u Mara</item>
<item>Dinja Tiegħu</item>
<item>Ulied il-Qanfud</item></list>
</text></body></html>