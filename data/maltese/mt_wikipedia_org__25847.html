<html><body><text id="wikipedia_mt_wikipedia_org__25847.html" ns="0" revid="267617" sourceurl="https://mt.wikipedia.org/wiki/Belt_ta%E2%80%99_Vicenza_u_l-Vilel_ta%E2%80%99_Palladio_fil-Veneto" title="Belt ta’ Vicenza u l-Vilel ta’ Palladio fil-Veneto" type="wikipedia">Belt ta’ Vicenza u l-Vilel ta’ Palladio fil-Veneto<figure><caption>Il-lapida tal-iskrizzjoni fuq il-lista tas-Siti ta’ Wirt Dinji tal-UNESCO</caption></figure>
<p>Il-<hi rend="bold">Belt ta’ Vicenza u l-Vilel ta’ Palladio fil-Veneto</hi> huma <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-<ref target="https://mt.wikipedia.org/wiki/Italja">Italja</ref>, magħmul minn diversi binjiet tal-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Andrea_Palladio">Andrea Palladio</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> B’kollox hemm 47 binja tal-arkitett Palladio li huma parti minn dan is-Sit ta’ Wirt Dinji fil-Veneto.</p>
<p>Hemm grupp importanti ieħor ta’ binjiet urbani ta’ Palladio f’<ref target="https://mt.wikipedia.org/wiki/Venezja">Venezja</ref>, li wkoll hija Sit ta’ Wirt Dinji tal-UNESCO fiha nnifisha. Venezja għandha eżempji notevoli ta’ arkitettura ekkleżjastika tal-arkitett Palladio, bħal pereżempju l-Knisja ta’ San Giorgio Maggiore.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Sit ta’ Wirt Dinji
<p>Il-Belt ta’ Vicenza u l-Vilel ta’ Palladio fil-Veneto ġew iddeżinjati bħala Sit ta’ Wirt Dinji tal-UNESCO fl-1994, inizjalment bit-titlu ta’ “Vicenza, il-Belt ta’ Palladio” u bl-inklużjoni tal-binjiet fi ħdan il-belt. Sentejn wara, fl-1996, is-sit ġie estiż biex jiġu inklużi wkoll uħud mill-vilel ewlenin ta’ Palladio fil-Veneto.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tagħhom ġie rrikonoxxut abbażi ta’ żewġ kriterji: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba Vicenza tirrappreżenta kisba artistika unika permezz tad-diversi kontributi arkitettoniċi ta’ Andrea Palladio, li huma integrati fin-nisġa storika li tagħti l-karattru lill-belt ta’ Vicenza u l-varjazzjonijiet fil-vilel huma evidenza tal-isperimentazzjoni kostanti ta’ Palladio permezz ta’ bażi arkitettonika klassika; u <hi rend="bold">l-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba x-xogħlijiet ta’ Palladio fil-belt ta’ Vicenza u fil-Veneto kellhom influwenza eċċezzjonali fuq id-disinn arkitettoniku u urban fil-biċċa l-kbira tal-pajjiżi <ref target="https://mt.wikipedia.org/wiki/Ewropa">Ewropej</ref> u madwar id-<ref target="https://mt.wikipedia.org/wiki/Id-Dinja">dinja</ref>, u wasslu biex jinħoloq il-moviment magħruf bħala Palladjaniżmu li dam għal tliet sekli sħaħ.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Lista tas-siti fiċ-ċentru ta’ Vicenza
<p>Dawn is-siti ġew iddeżinjati bħala s-Sit ta’ Wirt Dinji inizjali fl-1994: 23 <ref target="https://mt.wikipedia.org/wiki/Monument">monument</ref> ta’ Palladio fiċ-ċentru storiku ta’ Vicenza fi ħdan il-ħitan <ref target="https://mt.wikipedia.org/wiki/Medjuevu">Medjevali</ref> antiki tal-belt.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>

Lista tal-vilel
<p>Fl-1996, dan is-Sit ta’ Wirt Dinji tal-UNESCO ġie estiż bl-inklużjoni ta’ 24 villa ddisinjati minn Palladio fil-Veneto. L-iktar waħda magħrufa, La Rotunda, jingħad li ntużat bħala mudell ta’ ispirazzjoni għad-Dar il-Bajda (White House) f’<ref target="https://mt.wikipedia.org/wiki/Washington">Washington</ref>, l-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>