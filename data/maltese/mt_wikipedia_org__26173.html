<html><body><text id="wikipedia_mt_wikipedia_org__26173.html" ns="0" revid="270115" sourceurl="https://mt.wikipedia.org/wiki/Kaja_Kallas" title="Kaja Kallas" type="wikipedia">Kaja Kallas
<p><hi rend="bold">Kaja Kallas</hi> (bl-Estonjan:[ˈKɑjɑ ˈkɑlːɑs]; twieldet fit-18 ta’ Ġunju 1977) hija politiku Estonjan u l-Prim Ministru tal-<ref target="https://mt.wikipedia.org/wiki/Estonja">Estonja</ref> mis-26 ta’ Jannar 2021. Ilha l-mexxej tal-Partit tar-Riformi mill-2018, u membru tar-Riigikogu (il-Parlament Estonjan) mill-2019, u qabel mill-2011 sal-2014. Kallas kienet <ref target="https://mt.wikipedia.org/wiki/Membru_tal-Parlament_Ewropew">Membru tal-Parlament Ewropew</ref> mill-2014 sal-2018, tirrappreżenta l-<ref target="https://mt.wikipedia.org/wiki/Alleanza_tal-Liberali_u_d-Demokratiċi_għall-Ewropa">Alleanza tal-Liberali u d-Demokratiċi għall-Ewropa</ref>. Qabel ġiet eletta fil- Parlament Ewropew, hi kienet avukat u kienet tispeċjalizza fil-liġi tal-kompetizzjoni Estonjana u Ewropea.</p>
Ħajja bikrija u edukazzjoni
<p>Kaja Kallas twieldet f’<ref target="https://mt.wikipedia.org/wiki/Tallinn">Tallinn</ref> fit-18 ta’ Ġunju 1977<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, u hija t-tifla ta’ <ref target="https://mt.wikipedia.org/wiki/Siim_Kallas">Siim Kallas</ref>, li kien l-14-il Prim Ministru tal-Estonja u wara Kummissarju Ewropew tal-<ref target="https://mt.wikipedia.org/wiki/Kummissjoni_Ewropea">Kummissjoni Ewropea</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Matul id-deportazzjonijiet Sovjetiċi mill-Estonja, ommha Kristi, li dak iż-żmien kellha sitt xhur, ġiet deportata lejn is-<ref target="https://mt.wikipedia.org/wiki/Siberja">Siberja</ref> ma’ ommha u ma’ nannitha f’vettura tal-bhejjem u għexet hemm sakemm kellha għaxar snin.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> In-nannu ta’ Kallas kien <ref target="https://mt.wikipedia.org/wiki/Eduard_Alver">Eduard Alver</ref>, wieħed mill-fundaturi tar-Repubblika tal-Estonja fl-24 ta’ Frar 1918, u l-ewwel kap tal-Pulizija Estonjana mill-1918 sal-24 ta’ Mejju 1919. L-antenati tal-familja Kallas huma parzjalment <ref target="https://mt.wikipedia.org/wiki/Latvja">Latvjani</ref> u parzjalment <ref target="https://mt.wikipedia.org/wiki/Ġermanja">Ġermaniżi</ref> Baltiċi, min-naħa tal-familja ta’ missierha.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Kaja Kallas iggradwat mill-Università ta’ <ref target="https://mt.wikipedia.org/wiki/Tartu">Tartu</ref> fl-1999 b’baċellerat fil-liġi. Għexet fi <ref target="https://mt.wikipedia.org/wiki/Franza">Franza</ref> u fil-<ref target="https://mt.wikipedia.org/wiki/Finlandja">Finlandja</ref> għal żmien qasir waqt li kienet qed titħarreġ fil-liġi Ewropea.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Mill-2007, attendiet l-Iskola tan-Negozju Estonjana u kisbet EMBA (Masters Eżekuttiv fl-Amministrazzjoni tan-Negozju) fix-xjenza ekonomika fl-2010.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Karriera professjonali
<p>Kallas saret membru tal-Assoċjazzjoni tal-Avukati Estonjani fl-1999 u avukat prattikant tal-liġi fl-2002. Hija saret sħab fid-ditta ġuridika Luiga Mody Hääl Borenius u Tark &amp; Co u ħadmet bħala kowċ eżekuttiv fl-Iskola tan-Negozju Estonjana. Hija membru wkoll tal-Alleanza Ewropea tal-Antitrust. Fl-2011, tpoġġiet fuq status inattiv bħala membru tal-Assoċjazzjoni tal-Avukati Estonjani.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref> F’Novembru 2018, Kallas ippubblikat ir-rakkont awtobijografiku tagħha <hi rend="italic">MPE: 4 aastat Euroopa Parlamendis</hi> (<hi rend="italic">MPE: Erba’ Snin fil-<ref target="https://mt.wikipedia.org/wiki/Parlament_Ewropew">Parlament Ewropew</ref></hi>), li fih tiddeskrivi ħajjitha u x-xogħol tagħha fi <ref target="https://mt.wikipedia.org/wiki/Brussell">Brussell</ref> mill-2014 sal-2018.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Karriera politika
Membru tal-Parlament Estonjan (2011-2014)
<p>Fl-2010, Kallas iddeċidiet li tissieħeb fil-Partit tar-Riformi Estonjan. Hija kkontestat l-elezzjonijiet tal-Parlament tal-Estonja (Riigikogu) fl-2011 għall-kostitwenza tal-Kontea ta’ <ref target="https://mt.wikipedia.org/wiki/Harju">Harju</ref> u tal-Kontea ta’ <ref target="https://mt.wikipedia.org/wiki/Rapla">Rapla</ref>, u ġabet 7,157 vot. Kienet membru tat-12-il Parlament tal-Estonja u ppresediet il-Kumitat għall-Affarijiet Ekonomiċi mill-2011 sal-2014.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
Membru tal-Parlament Ewropew (2014-2018)
<p>Kaja Kallas ikkontestat l-elezzjonijiet tal-Parlament Ewropew tal-2014 u ġabet 21,498 vot. Fil-Parlament Ewropew, Kallas ħadmet fil- Kumitat għall-Industrija, ir-Riċerka u l-Enerġija u kienet sostitut fil-Kumitat għas-Suq Intern u l-Ħarsien tal-Konsumatur. Kienet Viċi President tad-Delegazzjoni tal-Kumitat tal-Kooperazzjoni Parlamentari bejn l-<ref target="https://mt.wikipedia.org/wiki/Unjoni_Ewropea">Unjoni Ewropea</ref> u l-<ref target="https://mt.wikipedia.org/wiki/Ukrajna">Ukrajna</ref> kif ukoll membru tad-Delegazzjoni tal-Assemblea Parlamentari tal-Euronest u tad-Delegazzjoni tar-relazzjonijiet mal-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Minbarra l-inkarigi tagħha fil-kumitati, Kallas kienet membru tal-Intergrupp tal-Parlament Ewropew dwar l-Aġenda Diġitali<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> u Viċi President tal-Intergrupp dwar iż-Żgħażagħ.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Matul il-perjodu tagħha fil-Parlament Ewropew, Kaja Kallas ħadmet fuq l-istrateġija tas-Suq Uniku Diġitali, il-politiki tal-enerġija u tal-konsumatur, u r-relazzjonijiet mal-Ukrajna. B’mod partikolari, hija ddefendiet id-drittijiet ta’ impriżi żgħar u ta’ daqs medju (SMEs), u dejjem sostniet li l-fruntieri fid-dinja diġitali jkunu xkiel biex kumpaniji innovattivi jirnexxielhom ifeġġu. Hija favur l-innovazzjoni u spiss tisħaq li r-regolamenti ma jistgħux u ma għandhomx ixekklu r-rivoluzzjoni teknoloġika.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Kallas kienet relatur ta’ sitt rapporti: l-Opinjoni dwar l-hekk imsejjaħ Regolament dwar il-privatezza elettronika, ir-Rapport dwar ir-regoli tal-liġi ċivili dwar ir-robotika, ir-Rapport Annwali dwar il-politika tal-kompetizzjoni tal-Unjoni Ewropea, ir-Rapport dwar it-twassil ta’ patt ġdid għall-konsumaturi tal-enerġija, ir-Rapport rigward il-leġiżlazzjoni dwar il-ksur u s-sanzjonijiet doganali u r-Rapport fuq inizjattiva proprja dwar is-Suq Uniku Diġitali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Matul il-ħidma tagħha fil-Parlament Ewropew, ġiet innominata wkoll bħala Mexxej Żagħżugħ Ewropew (EYL40). Fl-aħħar tal-mandat tagħha, hija ġiet ikkwotata minn <hi rend="italic">Politico</hi> bħala waħda mill-iktar 40 MPE influwenti, u waħda mill-iktar nisa b’saħħithom politikament fi Brussell, u spikkat għall-fehim tagħha tal-kwistjonijiet teknoloġiċi.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Ritorn fil-politika nazzjonali
<p>Fit-13 ta’ Diċembru 2017, il-mexxej tal-Partit tar-Riformi <ref target="https://mt.wikipedia.org/wiki/Hanno_Pevkur">Hanno Pevkur</ref> ħabbar li ma kienx se jikkontesta iktar għat-tmexxija tal-partit f’Jannar 2018, u ssuġġerixxa li Kallas kellha tikkontesta minfloku.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Wara li kkunsidrat l-offerta, Kallas ħabbret fil-15 ta’ Diċembru 2017 li kienet se taċċetta l-istedina biex tikkontesta l-elezzjoni għat-tmexxija.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Kallas rebħet l-elezzjoni għat-tmexxija li saret fl-14 ta’ April 2018 u saret l-ewwel mexxej mara ta’ partit politiku maġġuri fl-Estonja.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Fit-3 ta’ Marzu 2019, il-Partit tar-Riformi, immexxi minn Kallas, rebaħ l-elezzjoni ġenerali b’madwar 29% tal-voti, u l-Partit taċ-Ċentru Estonjan fil-gvern kiseb 23% tal-voti.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Madankollu, il-Partit taċ-Ċentru rnexxielu jifforma koalizzjoni tal-Lemin mal-partit konservattiv imsejjaħ Isamaa u mal-partit tal-Lemin Estrem imsejjaħ EKRE, u b’hekk il-Partit tar-Riformi ma kisibx il-poter.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>Fl-14 ta’ Novembru 2020, Kaja Kallas ġiet eletta mill-ġdid bħala l-mexxej tal-Partit tar-Riformi f’Assemblea tal-Partit tar-Riformi.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Prim Ministru tal-Estonja
<p>Fil-25 ta’ Jannar 2021, wara r-riżenja ta’ <ref target="https://mt.wikipedia.org/wiki/Jüri_Ratas">Jüri Ratas</ref> bħala Prim Ministru minħabba skandlu, Kaja Kallas ifformat gvern ta’ koalizzjoni mmexxi mill-Partit tar-Riformi flimkien mal-Partit taċ-Ċentru<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>, u b’hekk saret l-ewwel Prim Ministru mara fl-istorja tal-Estonja.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Fil-15 ta’ Marzu 2021, u matul il-<ref target="https://mt.wikipedia.org/wiki/Pandemija_tal-COVID-19_tal-2019–20">pandemija tal-COVID-19</ref> fl-Estonja, hija ħabbret li kienet irriżultat pożittiva għall-COVID-19, għalkemm l-uniku sintomu li kellha kien ħajta deni.<ref target="https://mt.wikipedia.org/wiki/Il-Paġna_prinċipali#cite_note-:2-23">[23]</ref></p>
Attivitajiet oħra
<list type="unordered"><item>Friends of Europe (Ħbieb tal-Ewropa), membru tal-Bord tal-Fiduċjarji (mill-2020)<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></item>
<item>Kunsill Ewropew dwar ir-Relazzjonijiet Barranin (ECFR), membru<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></item>
<item>Forum Ekonomiku tan-Nisa, membru tal-bord konsultattiv<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></item>
<item>Model European Union Tallinn (Mudell tal-Unjoni Ewropea ta’ Tallinn), sħab<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></item>
<item>Żgħażagħ Liberali Ewropej (LYMEC), mentor</item>
<item>Mexxejja Żgħażagħ Ewropej, membru</item>
<item>Erasmus għall-Imprendituri Żgħażagħ, MPE ambaxxatur</item>
<item>Grupp tal-MEPs li Jħobbu l-Libreriji, membru</item>
<item>Forum Ewropew tal-Internet, membru politiku</item>
<item>Forum Ewropew għal Sorsi ta’ Enerġija Rinnovabbli (EUFORES), membru tal-Bord Estiż</item>
<item>Mexxejja Żgħażagħ Globali, membru</item>
<item>Mexxejja Politiċi Nisa, membru</item>
<item>Network Ewropew għall-Edukazzjoni tal-Imprenditorija (EE-HUB), MPE ambaxxatur<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></item></list>
Ħajja privata
<p>Fl-2002, Kaja Kallas iżżewġet lil <ref target="https://mt.wikipedia.org/wiki/Taavi_Veskimägi">Taavi Veskimägi</ref>, politiku u negozjant Estonjan li kien Ministru tal-Finanzi. Iddivorzjaw fl-2014, u għandhom iben wieħed. Fl-2018, Kallas iżżewġet lil <ref target="https://mt.wikipedia.org/wiki/Arvo_Hallik">Arvo Hallik</ref>, bankier u investitur. Huwa għandu żewġt itfal minn relazzjoni preċedenti.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref><ref target="https://mt.wikipedia.org/wiki/Il-Paġna_prinċipali#cite_note-30">[30]</ref><ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Minbarra l-Estonjan nattiv tagħha, Kallas hija profiċjenti bl-<ref target="https://mt.wikipedia.org/wiki/Lingwa_Ingliża">Ingliż</ref>, bir-Russu u bil-Franċiż.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Fil-15 ta’ Marzu 2021, u matul il-pandemija tal-COVID-19 fl-Estonja, hija ħabbret li kienet irriżultat pożittiva għall-COVID-19, għalkemm l-uniku sintomu li kellha kien biss ħajta deni.<ref target="https://mt.wikipedia.org/wiki/Il-Paġna_prinċipali#cite_note-:2-23">[23]</ref></p>
</text></body></html>