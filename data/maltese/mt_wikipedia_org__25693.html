<html><body><text id="wikipedia_mt_wikipedia_org__25693.html" ns="0" revid="268638" sourceurl="https://mt.wikipedia.org/wiki/Malta_ta%C4%A7t_il-Fran%C4%8Bi%C5%BCi" title="Malta taħt il-Franċiżi" type="wikipedia">Malta taħt il-Franċiżi<p><hi rend="bold">Malta taħt il-Franċiżi</hi> kien perjodu qasir ta’ sentejn mill-1798 sal-1800. <ref target="https://mt.wikipedia.org/wiki/Ordni_Militari_Sovran_ta'_Malta">L-Ordni ta’ San Ġwann</ref> ċeda <ref target="https://mt.wikipedia.org/wiki/Malta">Malta</ref> lil <ref target="https://mt.wikipedia.org/wiki/Napuljun_I_ta'_Franza">Napuljun Bonaparte</ref> hekk kif il-Franċiżi żbarkaw f’Ġunju 1798. Il-Franċiżi f’Malta stabbilew tradizzjoni kostituzzjonali fl-istorja tal-gżejjer (bħala parti mir-<ref target="https://mt.wikipedia.org/wiki/Franza">Repubblika Franċiża</ref>), ipprovdew <ref target="https://mt.wikipedia.org/wiki/Edukazzjoni">edukazzjoni</ref> b’xejn lil kulħadd<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref>, u teorikament stabbilew il-<ref target="https://mt.wikipedia.org/wiki/Libertà_tal-istampa">libertà tal-istampa</ref>, għalkemm matul l-okkupazzjoni ġiet ippubblikata biss il-gazzetta favur il-Franċiżi <hi rend="italic">Journal de Malte</hi>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-Franċiżi abolixxew tan-nobbiltà, l-<ref target="https://mt.wikipedia.org/wiki/Skjavitù">iskjavitù</ref>, is-sistema fewdali u l-inkwiżizzjoni<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. L-uniku tfakkira arkitetturali tal-okkupazzjoni tal-Franċiżi x’aktarx hija l-isfreġju tal-biċċa l-kbira tal-istemmi fil-faċċati tal-binjiet tal-Kavallieri.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-Maltin wara ftit irribellaw u b’hekk il-Franċiżi kellhom jirtiraw fil-<ref target="https://mt.wikipedia.org/wiki/Belt_Valletta">Belt Valletta</ref> u fil-fortifikazzjonijiet tal-<ref target="https://mt.wikipedia.org/wiki/Port_il-Kbir">Port il-Kbir</ref> fejn kienu assedjati għal sentejn sħaħ. Il-Franċiżi ċedew meta l-provvisti tal-ikel tagħhom kienu waslu biex jispiċċaw.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Invażjoni tal-Franċiżi f’Malta
<figure><caption>Kapitulazzjoni ta’ Malta lill-Ġeneral Napuljun Bonaparte</caption></figure>
<p>Fid-19 ta’ Mejju 1798, flotta Franċiża salpat minn <ref target="https://mt.wikipedia.org/wiki/Toulon">Toulon</ref>, b’aktar minn 30,000 suldat taħt il-kmand tal-Ġeneral Napuljun Bonaparte. L-ispedizzjoni kellha l-mira prinċipali li tieħu l-<ref target="https://mt.wikipedia.org/wiki/Eġittu">Eġittu</ref>, iżda t-teħid ta' Malta kien ukoll jagħmel parti minn din l-avventura militari. Il-Franċiżi ried jaħkem l-Eġittu biex ikollu aktar kontroll lejn l-artijiet Asjatiċi. B'hekk seta' wkoll iġiegħel lill-Ingliżi iċedu fil-<ref target="https://mt.wikipedia.org/wiki/Gwerer_Rivoluzzjonarji_Franċiżi">Gwerer Rivoluzzjonarji Franċiżi</ref> li kienu bdew fl-1792.  Il-flotta hi u tbaħħar lejn Malta, ġabret magħha mezzi oħra tat-trasport mill-portijiet <ref target="https://mt.wikipedia.org/wiki/Italja">Taljani</ref>. Fid-9 ta’ Ġunju il-qawwa navali Franċiża feġġgħet quddiem il-Port il-Kbir. Dak iż-żmien, Malta u l-gżejjer ġirien kienu mmexxija mill-Kavallieri tal-Ordni ta’ San Ġwann, ordni fewdali antika li <ref target="https://mt.wikipedia.org/wiki/Federiku_Barbarossa">Federiku Barbarossa</ref> tal-<ref target="https://mt.wikipedia.org/wiki/Imperu_Ruman">Imperu Ruman Sagru</ref> kien wiegħed li jipproteġi. L-Ordni kiernet tilfet ħafna dħul finanzjarju matul ir-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref>. Il-<ref target="https://mt.wikipedia.org/wiki/Gran_Mastru_Hompesch">Gran Mastru Ferdinand von Hompesch</ref> irrifjuta t-talba ta’ Napuljun li l-konvoj kollu tiegħu jitħalla jidħol fil-Port il-Kbir biex jieħu xi provvisti tal-ilma, għaliex insista li n-newtralità ta’ Malta kienet tippermetti li jitħallew jidħlu żewġ bastimenti biss.</p>
<figure><caption>Plakka mal-ħajt ta’ <ref target="https://mt.wikipedia.org/wiki/Palazzo_Parisio">Palazzo Parisio</ref> fil-Belt Valletta li tfakkar il-waqfa ta’ Napuljun hemmhekk.</caption></figure>
<p>Malli rċieva din it-tweġiba, Napuljun mill-ewwel ordna l-flotta tiegħu tibbumbardja lill-Belt Valletta u fil-11 ta’ Ġunju, il-Ġeneral Louis Baraguey d’Hilliers iddirieġa l-operazzjoni tal-iżbark ta’ diversi eluf ta’ suldati f’seba’ siti strateġiċi madwar Malta. Ħafna mill-Kavallieri Franċiżi ma tawx każ l-ordni (għalkemm uħud iġġieldu bi qlubija), biss ma rnexxielhomx jagħmlu wisq reżistenza. Mal-2,000 suldat Malti irreżista u ġew sparati xi tiri tal-kanuni. Biss fl-ewwel 24 siegħa mill-isbark, bosta rtiraw lejn il-Belt Valletta. L-<ref target="https://mt.wikipedia.org/wiki/Mdina">Imdina</ref> ittieħdet malajr mill-Ġeneral Claude-Henri Belgrand de Vaubois. Napuljun ġiegħel lill-Gran Mastru Hompesch iċedi lil Malta u r-riżorsi kollha tagħha lill-Franċiżi. Bi tpattija kellu jingħata flus u proprjetajiet fi Franza għalih u għall-Ordni. Napuljun malajr stabbilixxa gwarniġjon ta’ suldati Franċiżi - daqs 4,000 - taħt il-kmand ta’ Vaubois. Wara sitt ijiem, fid-19 ta' Ġunju, Napulju salpa bil-flotta tiegħu lejn <ref target="https://mt.wikipedia.org/wiki/Lixandra">Lixandra</ref>.</p>
Riformi
<p>Waqt il-waqfa qasira tiegħu f’Malta, Napuljun għex f’<ref target="https://mt.wikipedia.org/wiki/Palazzo_Parisio">Palazzo Parisio</ref> fil-Belt Valletta (illum iservi bħala l-Ministeru tal-Affarijiet Barranin). Napuljun implimenta għadd ta’ riformi li kienu msejsa fuq il-prinċipji tar-Rivoluzzjoni Franċiża. Dawn ir-riformi jistgħu jinqasmu f’erba’ kategoriji ewlenin:</p>
Soċjali
<p>Il-poplu Malti ngħata l-ugwaljanza quddiem il-liġi, u bdew jitqiesu daqslikieku kienu ċittadini Franċiżi. In-nobbiltà Maltija ġiet abolita, u l-iskjavi f'Malta li kienu hawn fi żmien l-Ordni nħelsu kollha. Napuljun stabbilixxa Kummissjoni magħmula mill-uffiċjali Franġiżi taħt Vaubois u ħames ċittadini Maltin biex imexxu fil-bżonnijiet amministrattivi l-Gżejjer Maltin. Ġiet igarantita l-libertà tal-kelma u tal-istampa, għalkemm, fil-fatt kienet ippublikata gazzetta waħda biss - il- <hi rend="italic">Journal de Malte</hi>. Il-priġunieri politiċi bħal <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref> u dawk li kienu ħadu sehem fir-<ref target="https://mt.wikipedia.org/wiki/Rewwixta_tal-Qassisin">Rewwixta tal-Qassisin</ref> inħelsu, filwaqt li l-popolazzjoni tal-<ref target="https://mt.wikipedia.org/wiki/Lhud">Lhud</ref> ingħatat permess tibni <ref target="https://mt.wikipedia.org/wiki/Sinagoga">sinagoga</ref>.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
Amministrattivi
<p>Il-proprjetajiet kollha tal-Ordni ngħatat lill-Gvern Franċiż. Il-Kummissjoni tal-Gvern li kellha tamministra l-gżejjer, kienet magħmula minn dawn li ġejjin:<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Barra minn hekk, Malta ġiet maqsuma f’<hi rend="italic">cantons</hi> (distretti awtonomi) u f’muniċipalitajiet. Kull <hi rend="italic">canton</hi> u kull muniċipalità kienu mmexxija minn president, segretarju u erba’ membri:<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Kmandant Franċiż: Jean Louis Ebénézer Reynier</p>
<p>Twaqqfet ukoll Gwardja Nazzjonali, b’900 ruħ.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
Edukattivi
<p>Kien ippjanat li jinfetħu skejjel primarji fil-bliet u fl-irħula ewlenin, filwaqt li 60 student kellhom jitħallew jistudjaw fi Franza. L-<ref target="https://mt.wikipedia.org/wiki/Università_ta'_Malta">Università ta' Malta</ref> ġiet abolita u minflok kellha tibda topera il-<hi rend="italic">Polytecnique</hi>, biex jiġu mgħallma s-suġġetti xjentifiċi. Madankollu, l-ebda waħda minn dawn ir-riformi ma ġiet implimentata effettivament minħabba li wara biss tliet xhur il-Maltin irvellaw u fir-rewwixta ġiegħlu l-Franċiżi jissakkru wara s-swar u jibda l-Imblokk li dam sejjer sentejn.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
Relazzjonijiet bejn il-Knisja u l-Istat
<p>Il-proprjetà estensiva tal-Knisja f’Malta ġiet meħuda mill-Gvern, u l-ordnijiet reliġjużi tħallew iżommu kunvent/monasteru wieħed biss kull Ordni. L-Inkwiżizzjoni ġiet abolita wkoll, u l-aħħar inkwiżitur tkeċċa minn Malta.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Iktar ’il quddiem, it-truppi Franċiżi bdew jisirqu l-proprjetà tal-Knisja, u din kienet waħda mir-raġunijiet ewlenin li wasslet għar-rewwixta tal-Maltin.</p>
Rewwixta tal-Maltin
<figure><caption>Il-bieb tal-fidda fil- <ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta’ San Ġwann</ref> kien ġie miżbugħ iswed mill-Maltin biex it-truppi Franċiżi ma jindunawx li kien tal-<ref target="https://mt.wikipedia.org/wiki/Fidda">fidda</ref> u jdewbuh f’ingotti.</caption></figure>
<p>Il-Franċiżi malajr sfaxxaw l-istituzzjonijiet tal-Ordni ta’ San Ġwann, u l-poplu Malti ma kienx kuntent b’dan. Tfaċċaw il-problemi ekonomiċi u l-gvern Franċiż ma baqax iħallas il-pagi jew il-pensjonijiet, u beda jieħu d-deheb u l-fidda mill-banek u mill-palazzi tal-Ordni.</p>
<p>Il-proprjetà tal-Knisja ġiet misruqa u ttieħdet biex titħallas l-ispedizzjoni lejn l-Eġittu, att li ġġenera għadab konsiderevoli fost il-poplu Malti. Fit-2 ta’ Settembru, il-poplu infexx f’rewwixta waqt irkant ta’ proprjetà tal-Knisja, u fi ftit jiem, eluf ta’ Maltin qamu kontra l-Franċiżi li ġiegħlu il-gwarniġjoni tal-Franċiżi jirtiraw fil-Belt Valletta u t-Tlett Ibliet. Dawn ġew iċċirkondati mill-Milizja magħmula minn daqs 10,000 suldat, immexxija minn <ref target="https://mt.wikipedia.org/wiki/Emmanuele_Vitale">Emmanuele Vitale</ref> u l-Kanonku <ref target="https://mt.wikipedia.org/wiki/Francesco_Saverio_Caruana">Francesco Saverio Caruana</ref>. Il-Maltin bnew batteriji madwar iż-żona tal-port u bdew jibbumbardjaw l-ibliet fejn kien hemm il-Franċiżi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Il-Maltin talbu lir-Re ta' Napli Ferdinandu biex jaqbeż għalihom. Dan talab lil Nelson biex jintervjeni u jgħin lill-Maltin fl-imblokk tal-Franċiżi. Intbagħtu suldati Portugiżi u l-Ingliżi waslu aktar tard. Fl-aħħar, il-gwarniġjon tal-Franċiżi fil-Belt Valletta kellu jċedi fil-5 ta’ Settembru 1800, u sar it-trattat bejn Vaubois u l-kmandant Pigot. Il-Franċiżi tħallew jitliqgu minn Malta bl-unuri fuq ix-xwieni tagħhom. </p>
Għal iktar tagħrif
<list type="unordered"><item>Frendo, Henry (Diċembru 1998). "The French in Malta 1798 - 1800: reflections on an insurrection". <hi rend="italic">Cahiers de la Méditerranée</hi>. L-Università ta’ Malta. <hi rend="bold">57</hi> (1): 143–151. ISSN 1773-0201.</item></list>
</text></body></html>