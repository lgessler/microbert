<html><body><text id="wikipedia_mt_wikipedia_org__1442.html" ns="0" revid="258063" sourceurl="https://mt.wikipedia.org/wiki/Lingwa_Aw%C5%BCiljari_Internazzjonali" title="Lingwa Awżiljari Internazzjonali" type="wikipedia">Lingwa Awżiljari Internazzjonali<p><hi rend="bold">Lingwa Awżiljari Internazzjonali</hi> magħrufa ukoll bħala <hi rend="bold">Lingwa Awżiljari</hi> (fil-qosor <hi rend="bold">IAL</hi>), hija lingwa maħluqa għall-komunikazzjoni bejn nies ta' nazzjonijiet differenti li m'għandhomx l-istess lingwa, biex tiġi mitkelma bħala t-tieni lingwa ta' għajnuna komunikattiva internazzjonali. Għalkemm idea antika ħafna, l-IAL tqieset għall l-ewwel darba fuq bażi teoretika serja mil-Lingwisti <ref target="https://mt.wikipedia.org/wiki/Edward_Sapir">Edward Sapir</ref> u <ref target="https://mt.wikipedia.org/wiki/Otto_Jespersen">Otto Jespersen</ref> fil-bidu tas seklu li għadda. B'mod speċjali, il-ħsibijiet ta' Sapir għadhom siewja sa llum. L-argumenti tal-<ref target="https://mt.wikipedia.org/wiki/Konstruttivismu">filosofija konstruttivista</ref> ikomplu jsaħħu dawn il-ħsibijiet. Dan l-artiklu jagħmel emfasi fuq ir-rwol tal-<ref target="https://mt.wikipedia.org/wiki/Krejattività">krejattività</ref> konxja fil-lingwa. Fl-istess waqt irid jingħadd li, minħabba il-kumplessità tal-Lingwa, il-lingwisti saru joqgħodu ħafna aktar attenti li ma jagħmlux dikjarazzjonijiet daqshekk ġenerali. Fil-fatt ħafna kliem użat hawn huwa problematiku, per eżempju, għadd mhemmx definizjoni ċara fuq x'inhi "sempliċità" u "loġika" fil-lingwa (ara <ref target="https://mt.wikipedia.org/wiki/Il-Paġna_prinċipali#Evalwazzjoni">Evalwazzjoni</ref>).</p>
<p>L-ewwel parti ta' dan L-artiklu jittratta l-bażi teoretika. It-tieni parti (għad irid jitlesta), jagħti lista ta' lingwi artifiċjali li sostnu statut ta' IAL.</p>
Bażi teoretika
Relattivita' lingwistika - il-lingwa u il-ħsieb
<p>Skond <ref target="https://mt.wikipedia.org/wiki/Edward_Sapir">Sapir</ref>, il-lingwa hija il-kapaċità mentali li tordna u tistruttura, l-ammont kbir ta' esperjenzi li ngħaddu minhom kif ukoll il-kapaċità li ssawwar il-kunċetti u tagħtihom forma konkreta f'tifsir. Fil-qosor: il-lingwa hija l-kapaċità mentali li tagħmel possibbli il-ħsieb. Din l-idea għandha il-bidu tagħha fil-filosofija ta' <ref target="https://mt.wikipedia.org/wiki/Wilhelm_von_Humboldt">Wilhelm von Humboldt</ref>: <hi rend="italic">Il-Lingwa hija l-organu li jsawwar il-ħsieb</hi> (f'Salus 1969:190)<ref target="https://mt.wikipedia.org/wiki/Il-Paġna_prinċipali#cite_note-sls1969-190-1">[1]</ref>. Fil-fatt, l-idea għandha similaritajiet kbar mal-prinċipji tar-relattività lingwistika, li jsostnu relazzjoni intima bejn il-kategoriji lingwistiċi u l-ħsieb fuq il-livell ta' kull lingwa (Drechsel 1988:233). Individwi jaħsbu fl-istrutturi, jiġifieri, fil-grammatika tal-lingwa tagħhom. Din ir-relazzjoni bejn il-lingwa u l-ħsieb dwar il-fatt li il-kategoriji imposti mil-lingwa jikkanlizzaw u jistrutturaw il-ħsieb hi magħrufa bħala l-<ref target="https://mt.wikipedia.org/wiki/Ipoteżi_ta'_Sapir-Whorf">Ipoteżi ta' Sapir-Whorf</ref>.</p>
Dgħjufijiet fil-lingwi naturali
<p>Meta Sapir studja bir-reqqa l-grammatika ta' diversi lingwi, wasal għall konklużżjoni li kull grammatika għandha ċerti nuqqasijiet fl-istruttura. Konsekwentament in-nuqqasijiet f'kull-lingwa jistgħu jikkawżaw dgħjufijiet fil-ħsieb. Minkejja dan, huwa xorta jsostni li kull lingwa fiha innifisha hija suffiċjenti (cf. <ref target="https://mt.wikipedia.org/wiki/Il-Paġna_prinċipali#Il-forma-magħquda_ta'_kull_lingwa_naturali">Il-forma-magħquda ta' kull lingwa naturali</ref>) u ż-żewġ argumenti m'humiex f'kuntradizzjoni.</p>
<p>

Ċertu nuqqas ta' loġika narawħ f'dan l'eżempju: bl-Ingliż, li tgħid <hi rend="italic">it rains</hi> huwa grammatikament korrett, madanakollu il-grammatika Ingliża titlob li ikun hemm suġġett overt f'kull sentenza. Dana jikkawża ċerti kontradizzjonijiet:</p>
<p>Fil-fatt is-suġġett <hi rend="italic">it</hi> m'għandu l-ebda tifsira in konnessjoni mal-verb, peress li <hi rend="italic">it</hi> mhiex qed taqdi l-iskop regolari li tindika oġġett, fenomnu jew persuna. Is-suġġett <hi rend="italic">it</hi> f'din is-sentenza jikkostitwixxi irregolarità, għaliex kull sentenza bl-Ingliż tista tinbidel f'mistoqsija billi tpoġġi interrogattiv <hi rend="italic">who</hi> jew <hi rend="italic">what</hi> flok is-suġġett. Madanakollu b'<hi rend="italic">rains</hi> u <hi rend="italic">snows</hi>, dana mhux possibbli -- <hi rend="italic">rains</hi> mingħajr ebda suġġett, ma taqdix il-ħtiġijiet kollha grammatikali ta' l-Ingliż għaliex, kif għedna, kull sentenza fl-Ingliż teħtieġ suġġett. Għalekk, l-<hi rend="italic">it</hi> li tissostitwixxi is-suġġett (EN = dummy subject) hija restrizzjoni ta' regola grammatika.</p>
Konsekwenzi għal-lingwa u il-ħsieb
<p>B'mod indirett sitwazzjonijiet bħall dawn jistgħu jimponu fuq il-ħsieb ta' l-individwu. Nuqqas ta' loġika jista' jwassal għall-ħsieb inqas ċar.</p>
<p>L-ewwel pass biex wieħed jevita li dgħjufija fil-grammatika tiġi trasferita għall-ħsieb hi li wieħed jakkwista sens ta' inkongruwenzi fil-lingwa li-wieħed juża. </p>
<p>Li persuna, li tuża lingwa bħala l-istrument tal-ħsieb, teżamina l-istess lingwa hu paradoss fih innfisu: kif jista strument jeżamina lilu innifsu? 
Sapir jissuġġerixxi li wieħed jeżamina l-istrutturi ta' lingwi naturali oħra b'loġika u grammatika diversa biex isir aktar konxju ta' l-istrutturi tal-lingwa tiegħu. Jissuġġerixxi wkoll li wieħed iqabbel il-linġwa tiegħu ma' lingwi oħrajn (anki artifiċjali) u sistemi li josservaw loġika assoluta. Dawn is-sistemi għandhom ikunu loġiċi fil-kunċetti, is-simboli u l-kombinazzjoni tas-simboli li jużaw.</p>
<p>Minbarra li jkun mezz konvenjenti biex wieħed jagħraf difetti strumentali fil-lingwa fuq bażi ta' dan l-istudju, wieħed ikun ukoll f'pożizzjoni li jsawwar lingwa internazzjonali awżiljari li taqdi numru ta' skopijiet.</p>
<p>Sapir hu kontra l-idea li waħda mil-lingwi naturali popolari, bħal ma hu l-Ingliż jew il-Franċiz tieħu post ta' l-IAL peress li dawn ma jissodisfawx il-ħtiġijiet li jenħtieġ taqdi l-IAL.</p>
Kwalitajiet ta' Lingwa Awżiljari
<p><ref target="https://mt.wikipedia.org/wiki/Edward_Sapir">Edward Sapir</ref> jissokta isemmi ħames kwalitajiet ta' IAL:</p>
<list type="ordered"><item>semplicità</item>
<item>regolarità</item>
<item>loġika</item>
<item>rikkezza</item>
<item>krejattività</item></list>
<p>Min ikun qiegħed jitgħallem il-lingwa jeħtieġ li jkun kapaċi juża l-istruttura ta' l-espressjoni li diġa akkwista bħala <ref target="https://mt.wikipedia.org/wiki/Paradigma">paradigmi</ref> u jibni espressjonijiet ġodda. Jekk, ngħidu aħna, wieħed ġa tgħallem minn espressjoni partikolari li il-passat sempliċi ta' verb fl-Ingliż jinħadem billi jżid is-<ref target="https://mt.wikipedia.org/wiki/Suffiss">suffiss</ref> / <hi rend="italic">-ed</hi> / hu għandu jkun kapaċi jaħdem il-passat sempliċi tal-verbi l-oħra billi jżid / <hi rend="italic">-ed</hi> /. L-idea ta' krejattività testendi għal setturi oħra u timplika illi meta wieħed jitkellem, irid ikun kapaċi, a bażi ta' strutturi l-aktar sempliċi, regolari u loġiċi, li ġa akkwista, joħloq kliem jew għaqda ta' kliem ġdid skond il-ħtieġa.</p>
Skopijiet ta' Lingwa Awżiljari
<p>Minbarra l-vantaġġi prattiċi li-toħloq IAL - biżżejjed wieħed isemmi tnejn: vantaġġi ekonomiċi u l-vantaġġ ta' l-ebda telf ta' Informazzjoni fit-traduzzjoni - Sapir isemmi wkoll xi vantaġġi psikoloġiċi. Li tuża lingwa li tinħass li hi magħmula mil-bnedmin, tnissel sens ta' kontroll fuq il-lingwa, flok il-jasar ta' l-istrutturi u l-irqaqat. Hu jkompli jgħid li-wieħed ikollu inqas inibizzjonijiet meta juża lingwa internazzjonli "artifiċjali", peress li b'hekk jista jserraħ moħħu li m'hux ser joffendi 'l xi ħadd billi jmur kontra l-<hi rend="italic">etiquette</hi> ta' l-ilsien ta' xi wieħed mis-semmiegħa.</p>
<p>Din l-osservazzjoni tista' tinstema' daqxejn skabruża, fl-istess ħin meta wieħed jinnota kemm jimbarazzaw rwieħom migranti ta' ċertà età meta ma jirnexxilhomx jaddataw għal kulturi ġodda bl-iżvantaġġi soċjali li jinqalgħu, l-argument isir tassew relevanti. </p>
<p>Lingwa perfettament loġika, mibnija fuq bażi ta' reflessjoni konxja, u mifruxa sewwa ma l-erbagħt irjieħ tkun aktar strument fin u adekwat minn kull-lingwa <hi rend="italic">naturali</hi> bi strutturi inkongruenti. Lingwa bi struttura aktar loġika twassal għal ħsieb aktar loġiku. <hi rend="italic">Il-prodott (il-ħsieb), jikber skond kemm tippermetti il-lingwa</hi> (sapir 1921:15). <ref target="https://mt.wikipedia.org/wiki/Il-Paġna_prinċipali#cite_note-spr1921-p15-2">[2]</ref></p>
<p>Il-ħolqien ta' IAL jenħtieġ li jkun bażat fuq grammatika ta' lingwi naturali, billi jislet il-partijiet li jagħmlu sens u jwarrab dawk <hi rend="italic">difettużi</hi>. F'dan is-sens, Lingwa awżiljari mibnija bil-għaqal hija rikostruzzjoni ta' strutturi ġa eżistenti f'Lingwi naturali. Rikostruzzjon bħal din tippresupponi li wieħed ikun imħarreġ tajjeb fil-grammatika tal-Lingwi naturali. U għalhekk nikkonkludu illi li wieħed ikun imħarreġ fl-istrutturi grammatikali tgħin lill-moħħ jirfinħom. U peress li d-dinja li ngħixu fiha hi soġġetta għall-grammatika, wieħed jista' jkompli jargumenta u jgħid li it-tagħlim tal-prinċipji grammatikali li jħaddnu u jsawwru ir-realtajiet soġġettivi kollha, iġiegħlu l-moħħ ikompli jtejjibhom dejjem aktar. Din hi opinjoni tipikament <ref target="https://mt.wikipedia.org/wiki/Konstruttiviżmu">konstruttivista</ref>:</p>
<hi rend="italic">Il-kostruttiviżmu radikali jsostni, ... li l-operazzjonijiet li bihom aħna naslu biex insawwru d-dinja li nesperjenzaw, fil-parti kbira jintlaħqu - u aktar minn hekk, li aħna ngħarfu l-mekkaniżmu tagħhom forsi wkoll iwassal biex intejbuhom</hi> (Glasersfeld, p17)<ref target="https://mt.wikipedia.org/wiki/Il-Paġna_prinċipali#cite_note-gls-3">[3]</ref>.
Il-forma-magħquda ta' kull lingwa naturali
<p>Il-motivazzjoni ta' Sapir nibtet minn xewqa ġenwina li jkun hemm ftehmin bejn il-popli. Mill-istudju profond li għamel Sapir dwar id-diversi <ref target="https://mt.wikipedia.org/wiki/Lingwi_Indigeni_Amerikani">Lingwi Indigeni Amerikani</ref> sar jaf tajjeb ir-rikkezza tal-lingwi ż-żgħar. Minn dan l-istudju, sar ferm konvint, li wieħed ma jistagħx jgħid li lingwa hija superjuri għal oħra. Sapir jargumenta, li jekk lingwa tipprovdi mezzi li bihom tkun kapaċi tesprimi kwalunkwe kunċett, allura, "[...] li wieħed jgħid, li lingwa hi aktar grammatikali jew li għandha forma-magħquda aktar minn oħrajn hu assoluttamant bla sens." (Sapir 1949:9)<ref target="https://mt.wikipedia.org/wiki/Il-Paġna_prinċipali#cite_note-spr1949-p9-4">[4]</ref>.</p>
<p>

Fil-ġabra ta' l-artikli tiegħu ippublikata fl-1949, Sapir jargumenta, illi b'lingwa mitkellma min-nies ta' kultura primittiva wieħed għandu mezz jesprimi teżi astratta filosofika, ġaladarba l-istrutturi ta' dawk il-Lingwi kapaċi jesprimu ideat ta' struttura komplessa - anki jekk il-vokabularju tal-lingwa ikun insuffiċjenti. Li ħsibijiet ta' dan it-tip għadhom qatt ma ġew espressi f'dawn il-kulturi hu sempliċiment għaliex <hi rend="italic">għadhom mhumhiex avvanzati biżżejjed biex jinterressaw rwieħhom fuq livell astratt u filosofiku.</hi>(Sapir 1949:FINDPAGE)<ref target="https://mt.wikipedia.org/wiki/Il-Paġna_prinċipali#cite_note-spr1949-xxx-5">[5]</ref>. Fi-kliem ieħor "il-forma-magħquda" ta' kull lingwa tfisser "aktar min ħaġa oħra li it-tħaddim tagħha hu bla limitu"(Harris 1951:296)<ref target="https://mt.wikipedia.org/wiki/Il-Paġna_prinċipali#cite_note-hrs1951-296-6">[6]</ref>. </p>
<p>

Kull lingwa għandha il-prinċipji grammatikali tagħha li jiddettaw x'informazzjoni trid tingħata f'sentenza u x'inhu permess li wieħed iħalli barra. Fil-Ġermaniż u l-Ingliż, ngħidu aħna, in-numru hu obligatorju, fil-waqt li l-<ref target="https://mt.wikipedia.org/wiki/Kwaikutl">Kwaikutl</ref> ma jeħtieġx informazzjoni bħal din - madankollhu il-Kwaikutl hu formalment mgħadud peress li joffri lil minn jitkellmu xi possibilità biex jesprimi in-numru tan-nom. <ref target="https://mt.wikipedia.org/wiki/Franz_Boas">Franz Boas</ref> jargumenta fuq linji simili: <hi rend="italic">Naturalment l-eskimiż jista' jesprimi jekk raġel hux marid <hi rend="bold">issa</hi> [...] imma l-forma grammatikali tas-sentenza tiegħu ma teħtieġx li jagħti relazzjoni ta' temp</hi> (Boas 1969:38)<ref target="https://mt.wikipedia.org/wiki/Il-Paġna_prinċipali#cite_note-boas1969-38-7">[7]</ref>.</p>
Evalwazzjoni
<p>Dawn l-ideat, illum, daqs qabel, għadhom avantgardisti u fl-istess ħin diskutibbli ħafna. Huwa fatt aċċettat illi komunitajiet li ma jitkellmux waħda mil-lingwi ekonomikament importanti qegħdin fi żvantaġġ. Huwa fatt ukoll li l-biċċa l-kbira tal-Ewropej għad mgħandhomx meżż kif jikkomunikaw direttament mal-biċċa l-kbira tal-Asjatiċi u l-Għarab. Dan ifisser telf kbir ta' tagħrif dwar veduta differenti tad-dinja.</p>
<p>Sal-ġurnata ta' llum qħad m'hemmx implementazzjoni ta' IAL fil-veru sens tal-kelma - m'hux faċli li wieħed jimplementa il-ħtigijiet li semmejna aktar 'il fuq. Il-ħtigijiet infishom huma diskutibbli għall-aħħar. Mis-sittinijiet 'l hawn il-lingwisti bdew joqgħodu lura milli jagħmlu dikjarażżjonijiet fuq is-"semplicità" u il-"loġika" fil-lingwa. L-istess japplika għal dikjarazzjonijiet bħal, ngħidu aħna, <hi rend="italic">il-mod kif il-lingwa tħares lejn id-dinja huwwa soġġett għall-grammatika</hi>. Wieħed sempliċiment jaċċetta l-possibbiltà, iżda m'hemm l-ebda ċertezza assoluta fuq dan.</p>
<p>Wieħed ma jridx jinsa punt ieħor; sistema mibnija b'mod ideali llum mhux bilfors ser tibqa valida maż-żmien (<hi rend="italic">time stability of language systems</hi>) - jekk nikkunsidraw dak kollhu li nafu fuq it-<ref target="https://mt.wikipedia.org/wiki/Tibdil_fil-Lingwa">Tibdil fil-Lingwa</ref>, maż-żmien anke sistema ideali "taddatta" u "tiddeforma" bħal kull lingwa oħra. </p>
<p>Madanakollu insibu nies li kibru fl-lingwa kostruwita, bħal ngħidu aħna l-<ref target="https://mt.wikipedia.org/wiki/Esperanto">Esperanto</ref> jew f'lingwi rikostruwiti, bħal ma hu l-<ref target="https://mt.wikipedia.org/wiki/Ebrew_Modern">Ebrew Modern</ref>. </p>
<p>Punt diskuttibli ieħor forsi hu wkoll il-fatt li visti (views) u tradizzjonijiet huma mħaddna fil-lingwa stess u jiġu mgħoddija minnħa. Konsekwentamet jekk nadottaw IAL <ref target="https://mt.wikipedia.org/wiki/Ekkletiċiżmu">"ekklettika"</ref> dawna jintilfu. Madankollu ir-riċerka fl-istorja turina li ħafna "tradizzjonijiet" ġew kostrutti konxjament b'għanijiet politiċi u ekonomiċi<ref target="https://mt.wikipedia.org/wiki/Il-Paġna_prinċipali#cite_note-hbsbwm-8">[8]</ref>.</p>
<p>Wieħed jista jargumenta li triq realistika għal IAL tista' tintleħaq bir-riċerka tal-<ref target="https://mt.wikipedia.org/wiki/Lingwistika_Ġenerattiva">Lingwistika Ġenerattiva</ref> u it-<ref target="https://mt.wikipedia.org/wiki/Teorija_tal-Prinċipji_ul-Patrametri">Teorija tal-Prinċipji ul-Patrametri</ref>.</p>
Provi Prattiċi

<p>L-ewwel prova prattika ta' IAL li kienet mifruxa sew ġiet żviluppata min-negozjanti <ref target="https://mt.wikipedia.org/wiki/Lega_Anżejatika">Anżejatiċi</ref></p>


Referenzi
<list type="unordered"><item>Darnell, Regna. 1990. Edward Sapir: Linguist, antropologist, humanist. Berkeley/Los Angeles. <ref target="https://mt.wikipedia.org/wiki/Special:BookSources/0520066782">ISBN 0-520-06678-2</ref>.</item>
<item>Drechsel, Emanuel J. 1988. Wilhelm von Humboldt and Edward Sapir: analogies and homologies in their linguistic thoughts. In Honor of Mary Haas: From the Haas Festival Conference on Native American Linguistics, William Shipley, Mary Rosamond Haas, Mary Haas, Walter de Gruyter, 1988. <ref target="https://mt.wikipedia.org/wiki/Special:BookSources/3110111659">ISBN 3-11-011165-9</ref>, <ref target="https://mt.wikipedia.org/wiki/Special:BookSources/0899252818">ISBN 0-89925-281-8</ref>.</item>
<item>Erickson, Jon, Marion Gymnich and Ansgar Nünning. 1997. Wilhelm von Humboldt, Edward Sapir and the Constructivist framework. <ref target="http://www.benjamins.nl/cgi-bin/t_bookview.cgi?bookid=HL%2024%3A3">Historiographia Linguistica. 24. 285-306.</ref></item>
<item>Glasersfeld, Ernst von. 1984. An Introduction to radical constructivism. The invented reality: How do we know what we believe we know? Contributions to Constructivism, ed. By Paul Watzlawick, 17-40. New York. <ref target="https://mt.wikipedia.org/wiki/Special:BookSources/0393017311">ISBN 0-393-01731-1</ref>.</item>
<item>Harris, Zellig S. 1951b. Review of Sapir 1949.</item>
<item>Nünning, Ansgar. Selbsttätigkeit und Verstehen. Grundzüge des Denkens Wilhelm von Humboldts und ihre Gemeinsamkeiten mit dem Radikalen Konstruktivismus. Delfin X (September 1988): 38-49.</item>
<item>Sapir Edward, 1921. Language: An introduction to the study of Speech. New York. <ref target="https://mt.wikipedia.org/wiki/Special:BookSources/0156482339">ISBN 0-15-648233-9</ref>.</item>
<item>Sapir Edward, 1949. Selected Writings in Language Culture and Personality, ed. By David G. Mandelbaum and epilogue by Dell H. Hymes. Berkely/Los Angeles, 1985. <ref target="https://mt.wikipedia.org/wiki/Special:BookSources/0520055942">ISBN 0-520-05594-2</ref>.</item></list>
Ħoloq esterni
<list type="unordered"><item><ref target="http://web.archive.org/web/19990203222553/http://www.geocities.com/Athens/Forum/5037/sapir.html">The Function of an International Auxiliary Language</ref> - Artiklu miktub mill-<ref target="https://mt.wikipedia.org/wiki/Lingwista">lingwista</ref> <ref target="https://mt.wikipedia.org/wiki/Edward_Sapir">Edward Sapir</ref>, li jiddiskuti il prinċipji, in-neċċesita u il-prospetti ta' Lingwa Internazzjonali.</item></list>
<list type="unordered"><item><ref target="http://www.bartleby.com/186/">Sapir Edward, 1921. Language: An introduction to the study of Speech. New York - Aqra il-ktieb online</ref></item></list>
<list type="unordered"><item>Ara wkoll <ref target="https://mt.wikipedia.org/wiki/Kategorija:Lingwi_Internazzjonali_Awżiljari">Lingwi Internazzjonali Awżiljari</ref></item></list>
</text></body></html>