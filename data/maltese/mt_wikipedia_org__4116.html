<html><body><text id="wikipedia_mt_wikipedia_org__4116.html" ns="0" revid="268691" sourceurl="https://mt.wikipedia.org/wiki/Ordni_(bijolo%C4%A1ija)" title="Ordni (bijoloġija)" type="wikipedia">Ordni (bijoloġija)

<figure><caption>Il-livelli varji tas-sistema ta' klassifikazzjoni xjentifika.</caption></figure>


Il-ġerarkija tal-ikbar tmien <ref target="https://mt.wikipedia.org/wiki/Kategorija_tassonomika">gradi tassonomiċi</ref> tal-klassifikazzjoni xjentifika.
<p><hi rend="bold">Ordni</hi> (bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">ordo</hi>) hija <ref target="https://mt.wikipedia.org/wiki/Takson">takson</ref> fil-<ref target="https://mt.wikipedia.org/wiki/Klassifikazzjoni_xjentifika">klassifikazzjoni xjentifika</ref> tal-organiżmi ħajjin. L-ordni bħala takson fil-ġerarkija obbligatorja qiegħed eżatt taħt il-<ref target="https://mt.wikipedia.org/wiki/Klassi_(bijoloġija)">klassi</ref> u livell aktar 'il fuq mill-<ref target="https://mt.wikipedia.org/wiki/Familja_(bijoloġija)">familja</ref>. Fil-ġerarkija tat-tassonomija kumplessa, l-ordni tinsab il-<ref target="https://mt.wikipedia.org/wiki/Mirordni">mirordni</ref> u s-<ref target="https://mt.wikipedia.org/wiki/Sottordni">sottordni</ref>.</p>
Ġerarkija tal-livelli
<p>Għal xi <ref target="https://mt.wikipedia.org/wiki/Klad">kladi</ref>, jintużaw xi klassifikazzjonijiet addizzjonali, imma mhux kollha huma rikonoxxuti uffiċjalment. </p>
<p>Fil-klassifikazzjoni tagħhom tal-mammiferi tal-1998, McKena u Beel użaw żewġ livelli addizzjonali bejn superordni u ordni: "grandordni" u "mirordni".<ref target="https://mt.wikipedia.org/wiki/Il-Paġna_prinċipali#cite_note-McKennaBell1997-1">[1]</ref></p>
Storja tal-kunċett
<p>L-ordni bħala livell u b'isem distint fil-klassifikazzjoni xjentifika (u mhux imsejjaħ biss bħala <hi rend="italic">ġeneru ogħla</hi> (bil-Latin <hi rend="italic">genus summum</hi>)) kien ġie introdott għall-ewwel darba minn <ref target="https://mt.wikipedia.org/wiki/Botanist">botanist</ref> <ref target="https://mt.wikipedia.org/wiki/Ġermanja">Ġermaniż</ref> <ref target="https://mt.wikipedia.org/wiki/Augustus_Quirinus_Rivinus">Augustus Quirinus Rivinus</ref>, iżda kien <ref target="https://mt.wikipedia.org/wiki/Carolus_Linnaeus">Carolus Linnaeus</ref> li użah l-ewwel ta' spiss biex jaqsam it-tliet <ref target="https://mt.wikipedia.org/wiki/Renju_(bijoloġija)">renji</ref> tan-natura (<ref target="https://mt.wikipedia.org/wiki/Mineral">minerali</ref>, <ref target="https://mt.wikipedia.org/wiki/Pjanta">pjanti</ref> u <ref target="https://mt.wikipedia.org/wiki/Annimal">annimali</ref>) fis-<hi rend="italic"><ref target="https://mt.wikipedia.org/wiki/Systema_Naturae">Systema Naturae</ref></hi> tal-1735.</p>
Botanika
<figure><caption>Il-qoxra tal-edizzjoni tal-1758 ta' <hi rend="italic">Systema Naturæ</hi> ta' Linnaeus</caption></figure>
<p>Wieħed irid jiġbed l-attenzjoni li l-ordnijiet ta' <ref target="https://mt.wikipedia.org/wiki/Carolus_Linnaeus">Carolus Linnaeus</ref> għal pjanti f'<hi rend="italic"><ref target="https://mt.wikipedia.org/wiki/Systema_Naturae">Systema Naturae</ref></hi> u f'<hi rend="italic"><ref target="https://mt.wikipedia.org/wiki/Species_Plantarum">Species Plantarum</ref></hi>, kienu strettament artifiċjali u li kienu introdotti biex jaqsmu l-klassijiet artifiċjali fi gruppi iżgħar biex wieħed ikun jista' jifhem aħjar. Meta l-kelma <hi rend="italic">ordo</hi> kienet użata ta' spiss għal unità naturali ta' pjanti f'xogħlijiet tas-seklu 19 bħal <hi rend="italic"><ref target="https://mt.wikipedia.org/wiki/Prodromus">Prodromus</ref></hi> ta' de Candolle u l-<hi rend="italic"><ref target="https://mt.wikipedia.org/wiki/Genera_Plantarum">Genera Plantarum</ref></hi> ta' Bentham u Hooker, din kienet tindika taksa li llum għandhom livell ta' familja.</p>
<p>F'pubblikazzjonijiet botaniċi Franċiżi ta' Michel Adanson bħal <hi rend="italic">Familles naturelles des plantes</hi> (1763) u sal-aħħar tas-seklu 19, il-kelma <hi rend="italic">famille</hi> kienet użata bħala l-ekwivalenti tal-kelma bil-Latin <hi rend="italic">ordo</hi>. Din l-ekwivalenza kienet spjegata espliċitament f'<hi rend="italic">Lois de la nomenclature botanique</hi> (1868) ta' Alphonse De Candolle's, il-predeċessur ta' <hi rend="italic">International Code of Botanical Nomenclature</hi>. </p>
<p>Fl-ewwel <hi rend="italic">Regoli</hi> tan-<ref target="https://mt.wikipedia.org/wiki/Nomenklatura_botanika">nomenklatura botanika</ref> internazzjonali tal-1906 il-kelma familja (<hi rend="italic">familia</hi>) ingħatat il-livell ta' "famille" fil-pubblikazzjonijiet bil-<ref target="https://mt.wikipedia.org/wiki/Lingwa_Franċiża">Franċiż</ref>, waqt li l-kelma ordni (<hi rend="italic">ordo</hi>) ingħatat livell ogħla, dak il-livell li fis-seklu 19 ħafna drabi kien jissejjaħ koħort (bil-Latin <hi rend="italic">cohors</hi>, plural <hi rend="italic">cohortes</hi>). </p>
<p>Uħud mill-ismijiet tal-familji fl-"ordnijiet naturali" ta' Carolus Linnaeus baqgħu jintużaw u anke ftit mill-ismijiet tal-gruppi naturali li kienu ġew rikonoxxuti minn Linnaeus bħala ordnijiet fil-klassifikazzjoni naturali tiegħu baqgħu aċċettati u wżati sal-lum (eż. <hi rend="italic">Palmae</hi> jew <hi rend="italic">Labiatae</hi>).</p>
Żooloġija
<p>Fiż-<ref target="https://mt.wikipedia.org/wiki/Żooloġija">żooloġija</ref>, l-ordnijiet ta' Linnaeus kienu wżati aktar ta' spiss. Dawn l-ordnijiet fil-parti żooloġika tas-<hi rend="italic">Systema Naturae</hi> kienu jirreferu għal gruppi naturali. Uħud mill-ismijiet tal-ordnijiet għadhom jintużaw sal-lum (eż. <ref target="https://mt.wikipedia.org/wiki/Lepidoptera">Lepidoptera</ref>, l-ordni tal-<ref target="https://mt.wikipedia.org/wiki/Farfett">friefet</ref> u l-ordni <ref target="https://mt.wikipedia.org/wiki/Diptera">Diptera</ref> tad-<ref target="https://mt.wikipedia.org/wiki/Dubbiena">dubbien</ref> u n-<ref target="https://mt.wikipedia.org/wiki/Nemusa">nemus</ref>).</p>
</text></body></html>