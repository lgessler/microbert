<html><body><text id="wikipedia_mt_wikipedia_org__26965.html" ns="0" revid="269159" sourceurl="https://mt.wikipedia.org/wiki/Giosu%C3%A8_Carducci" title="Giosuè Carducci" type="wikipedia">Giosuè Carducci
<p><hi rend="bold">Giosuè Alessandro Giuseppe Carducci</hi> ([dʒozuˈɛ kkarˈduttʃi] twieled fis-27 ta' Lulju 1835 – miet fis-16 ta' Frar 1907) kien <ref target="https://mt.wikipedia.org/wiki/Poeta">poeta</ref>, <ref target="https://mt.wikipedia.org/wiki/Kittieb">kittieb</ref>, kritiku letterarju u <ref target="https://mt.wikipedia.org/wiki/Għalliem">għalliem</ref> <ref target="https://mt.wikipedia.org/wiki/Taljan">Taljan</ref>. Kien influwenti ħafna<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u kien meqjus bħala l-poeta nazzjonali uffiċjali tal-<ref target="https://mt.wikipedia.org/wiki/Italja">Italja</ref> moderna.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-1906 huwa sar l-ewwel Taljan li rċieva l-<ref target="https://mt.wikipedia.org/wiki/Premju_Nobel">Premju Nobel</ref> għal-Letteratura<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> "mhux biss bħala rikonoxximent tat-tagħlim u r-riċerka kritika profondi tiegħu, iżda fuq kollox biex jingħata ġieħ għall-enerġija kreattiva, għall-freskezza tal-istil, u għall-forza lirika tal-kapulavuri poetiċi tiegħu".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Bijografija
<p>Huwa twieled f'Valdicastello (parti minn Pietrasanta), raħal żgħir fil-Provinċja ta' <ref target="https://mt.wikipedia.org/wiki/Lucca">Lucca</ref> fil-Majjistral tar-reġjun tat-<ref target="https://mt.wikipedia.org/wiki/Toskana">Toskana</ref>. Missieru, <ref target="https://mt.wikipedia.org/wiki/Tabib">tabib</ref>, kien strumentali għall-unifikazzjoni tal-Italja u kien involut mal-<ref target="https://mt.wikipedia.org/wiki/Carbonari">Carbonari</ref>. Minħabba l-<ref target="https://mt.wikipedia.org/wiki/Politika">politika</ref> tiegħu, il-familja kellha tiċċaqlaq minn post għall-ieħor diversi drabi matul it-tfulija ta' Carducci, u eventwalment stabbilew ruħhom għal ftit snin f'<ref target="https://mt.wikipedia.org/wiki/Firenze">Firenze</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Minn mindu kien imur l-iskola, huwa kien affaxxinat bl-istil imrażżan tal-Griegi u tar-<ref target="https://mt.wikipedia.org/wiki/Imperu_Ruman">Rumani</ref> tal-Qedem, u x-xgħol matur tiegħu jirrifletti stil klassiku mrażżan, fejn spiss juża l-metrika klassika ta' poeti Latini bħal <ref target="https://mt.wikipedia.org/wiki/Orazju">Orazju</ref> u <ref target="https://mt.wikipedia.org/wiki/Virġilju">Virġilju</ref>. Huwa ttraduċa l-Ktieb Nru 9 tal-<ref target="https://mt.wikipedia.org/wiki/Ilijade">Ilijade</ref> ta' <ref target="https://mt.wikipedia.org/wiki/Omeru">Omeru</ref> bit-<ref target="https://mt.wikipedia.org/wiki/Lingwa_Taljana">Taljan</ref>.</p>
<figure><caption>Giosuè Carducci</caption></figure>
<p>Carducci ngħata borża ta' studju biex jistudja fl-Iskola Superjuri Normali prestiġjuża ta' <ref target="https://mt.wikipedia.org/wiki/Pisa">Pisa</ref>. Wara li ggradwa fl-1856, huwa beda jgħallem fl-iskola. Is-sena ta' wara, huwa ppubblika l-ewwel ġabra ta' poeżiji tiegħu, <hi rend="italic">Rime</hi>. Dawn kienu snin diffiċli għal Carducci: missieru miet, u ħuh neħħa ruħu b'idejh.</p>
<p>Fl-1859, huwa żżewweġ lil <ref target="https://mt.wikipedia.org/wiki/Elvira_Menicucci">Elvira Menicucci</ref>, u kellhom erbat itfal. Għal żmien qasir huwa għallem il-<ref target="https://mt.wikipedia.org/wiki/Lingwa_Griega">Grieg</ref> fi skola postsekondarja f'<ref target="https://mt.wikipedia.org/wiki/Pistoia">Pistoia</ref>, u mbagħad ġie ddeżinjat bħala Professur tal-Letteratura Taljana fl-Università ta' <ref target="https://mt.wikipedia.org/wiki/Bolonja">Bologna</ref>. Hawnhekk, wieħed mill-istudenti tiegħu kien <ref target="https://mt.wikipedia.org/wiki/Giovanni_Pascoli">Giovanni Pascoli</ref>, li sar poeta eminenti wkoll u iktar 'il quddiem kien is-suċċessur tiegħu fl-università.</p>
<p>Carducci kien lettur popolari u kritiku aħrax tal-letteratura u tas-soċjetà. Fiż-żgħożija tiegħu huwa kien <ref target="https://mt.wikipedia.org/wiki/Ateiżmu">ateu</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, u l-fehmiet politiċi tiegħu kienu ostili ferm għall-<ref target="https://mt.wikipedia.org/wiki/Knisja_Kattolika">Knisja Kattolika</ref>. Matul ħajtu l-fehmiet tiegħu dwar ir-<ref target="https://mt.wikipedia.org/wiki/Reliġjon">reliġjon</ref> inbidlu għal teiżmu orjentat soċjalment li huwa espona fid-diskors famuż tiegħu <hi rend="italic">Discorso sulla libertà perpetua di San Marino</hi> (Diskors fuq il-Libertà Perpetwa ta' <ref target="https://mt.wikipedia.org/wiki/San_Marino">San Marino</ref>), li għamel fit-30 ta' Settembru 1894 quddiem l-awtoritajiet u n-nies ta' dik ir-repubblika antika u ċċelebra "l-Alla Universali tal-Popli, l-Alla ta' <ref target="https://mt.wikipedia.org/wiki/Giuseppe_Mazzini">Mazzini</ref> u ta' <ref target="https://mt.wikipedia.org/wiki/George_Washington">Washington</ref>".<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Il-qawwa rivoluzzjonarja tiegħu kontra l-kleru toħroġ fid-dieher fil-poeżija famuża tiegħu, <hi rend="italic">Inno a Satana</hi> (Innu lil Satana), li kienet blasfemika u provokattiva apposta. "Satana"/"Luċifru" kien ikkunsidrat mill-esponenti Taljani tax-Xellug ta' dak iż-żmien bħala metafora tal-ispirtu ribelluż u ħieles. Il-poeżija tfasslet fl-1863 bħala awgurju għal waqt festin ta' filgħaxija, ġiet ippubblikata fl-1865, u mbagħad ġiet ippubblikata mill-ġdid fl-1869 mill-gazzetta radikali ta' Bologna, <hi rend="italic">Il Popolo</hi>, bħala provokazzjoni ppjanata biex taħbat mal-Ewwel Konċilju tal-<ref target="https://mt.wikipedia.org/wiki/Belt_tal-Vatikan">Vatikan</ref>, żmien meta l-qawwa rivoluzzjonarja diretta kontra l-Papat kienet qed tissaħħaħ, filwaqt li r-Repubblikani kienu qed jagħfsu politikament u militarment għal tmiem tad-dominju tal-Vatikan fuq l-istati Papali.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Filwaqt li <hi rend="italic">Inno a Satana</hi> kellha impatt rivoluzzjonarju konsiderevoli, l-ifjen poeżiji ta' Carducci ġew fis-snin ta' wara. Il-ġabriet tiegħu <hi rend="italic">Rime Nuove</hi> (Rimi Ġodda) u <hi rend="italic">Odi Barbare</hi> (Odi Barbari) fihom l-ikbar xogħlijiet.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Huwa kien l-ewwel Taljan li ngħata Premju Nobel għal-Letteratura, fl-1906. Huwa ġie maħtur ukoll bħala senatur mir-Re tal-Italja fl-1890.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Fil-politika huwa baqa' Liberali b'saħħtu tul ħajtu kollha; tul is-snin progressivament evolva għal qisu appoġġ favur il-<ref target="https://mt.wikipedia.org/wiki/Monarkija">monarkija</ref>.<ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref> Għalkemm ir-reputazzjoni tiegħu sserraħ primarjament fuq il-poeżija, huwa pproduċa wkoll għadd kbir ta' xogħlijiet ta' <ref target="https://mt.wikipedia.org/wiki/Proża">proża</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Tabilħaqq, fost ix-xogħlijiet ta' proża tiegħu hemm kritika letterarja, bijoigrafiji, diskorsi u saġġi, li jimlew xi 20 volum.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Carducci kien ukoll traduttur eċċellenti u ttraduċa xi xogħlijiet ta' <ref target="https://mt.wikipedia.org/wiki/Johann_Wolfgang_von_Goethe">Goethe</ref> u <ref target="https://mt.wikipedia.org/wiki/Heine">Heine</ref> bit-Taljan.</p>
<p>Il-<ref target="https://mt.wikipedia.org/wiki/Mużew">Mużew</ref> tar-Risorgimento f'Bologna huwa ospitat f'Casa Carducci, id-dar fejn huwa miet meta kellu 71 sena, u fiha wirja dwar l-awtur. Bħala awtur tal-innu <hi rend="italic">A Satana</hi>, huwa ddaħħal fit-33 u l-ogħla livell tar-Rit tal-Mażuni Skoċċiżi bħala membru fuq perjodu twil tal-Orjent il-Kbir tal-Italja li fejn jissemma bħala wieħed mill-iktar membri notevoli.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Legat
<p>Carducci qerr dnubietu u rrikonċilja mal-Knisja Kattolika fl-1895.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Fil-11 ta' Settembru 1978, il-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> semmieh bħala "mudell" għall-professuri universitarji u għall-għalliema tal-Latin.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Xogħlijiet
<p>Mhux dejjem faċli ssegwi l-iżvilupp tal-poeżiji ta' Carducci permezz tal-ġabriet li huwa wettaq l-editjar fuqhom. Il-poeta fil-fatt organizza l-kompożizzjonijiet tiegħu diversi drabi u b'modi differenti, u ta arranġament definittiv biss iktar 'il quddiem fl-edizzjoni tal-<hi rend="italic">Opere</hi> tiegħu li ġiet ippubblikata għal Zanichelli bejn l-1889 u l-1909. Din li ġejja hija lista tax-xogħlijiet poetiċi ppubblikati f'volum wieħed, li mbagħad ġew arranġati mill-ġdid f'20 volum fl-<hi rend="italic">Opere</hi> tiegħu:</p>
<list type="unordered"><item><hi rend="italic">Rime</hi>, San Miniato, 1857.</item>
<item><hi rend="italic">Levia Gravia</hi>, 1868.</item>
<item><hi rend="italic">Poesie</hi>, Firenze, Barbera, 1871.</item>
<item><hi rend="italic">Primavere elleniche</hi>, 1872.</item>
<item><hi rend="italic">Nuove poesie</hi>, 1873.</item>
<item><hi rend="italic">Odi barbare</hi>, 1877.</item>
<item><hi rend="italic">Juvenilia</hi>, 1880.</item>
<item><hi rend="italic">Levia Gravia</hi>, 1881.</item>
<item><hi rend="italic">Giambi ed Epodi</hi>, 1882.</item>
<item><hi rend="italic">Nuove odi barbare</hi>, 1882.</item>
<item><hi rend="italic">Rime nuove</hi>, 1887.</item>
<item><hi rend="italic">Terze odi barbare</hi>, 1889.</item>
<item><hi rend="italic">Delle Odi barbare. Libri II ordinati e corretti</hi>, 1893.</item>
<item><hi rend="italic">Rime e ritmi</hi>, 1899.</item>
<item><hi rend="italic">Poesie. MDCCCL-MCM</hi>, 1901.</item></list>
<p>Hawn taħt hemm lista tal-volumi poetiċi tiegħu fl-<hi rend="italic">Opere</hi>. Madankollu, il-volum ma jikkorrispondux mal-ordni kronoloġika tal-pubblikazzjoni tal-ewwel ġabriet tiegħu, iżda jirreferu iktar għad-distinzjonijiet tal-ġeneri u għaldaqstant hemm poeżiji tal-istess perjodu f'ġabriet differenti. Il-ġabriet li ġejjin isegwu din l-ordni:</p>
<list type="unordered"><item><hi rend="italic">Juvenilia</hi>, f'sitt kotba, 1850-1860</item>
<item><hi rend="italic">Levia Gravia</hi>, f'żewġ kotba, 1861-1871</item>
<item><hi rend="italic">Inno a Satana</hi>, 1863</item>
<item><hi rend="italic">Giambi ed Epodi</hi>, f'żewġ kotba, 1867-1879</item>
<item><hi rend="italic">Intermezzo</hi>, 1874-1887</item>
<item><hi rend="italic">Rime Nuove</hi>, f'disa' kotba, 1861-1887</item>
<item><hi rend="italic">Odi barbare</hi>, f'żewġ kotba, 1873-1889</item>
<item><hi rend="italic">Rime e Ritmi</hi>, 1889-1898</item>
<item><hi rend="italic">Della Canzone di Legnano</hi>, Parti I, 1879</item></list>
<hi rend="italic">Juvenilia</hi>
<p>L-ewwel ġabra ta' poeżiji liriċi, li Carducci ġabar u qasam f'sitt kotba bit-titlu <hi rend="italic">Juvenilia</hi> (1850-1860), hija bla dubju ispirata mit-tradizzjoni klassika tal-grupp <hi rend="italic">Amici pedanti</hi> li twaqqaf dak iż-żmien bl-għan li jikkuntrasta r-Romantiċiżmu tal-Fjorentini. Fil-versi tal-ġabra wieħed minnufih jista' jinduna l-imitazzjoni tiegħu tal-klassiċi tal-qedem, tal-istil magħruf bħala <hi rend="italic">stilnovo</hi>, ta' <ref target="https://mt.wikipedia.org/wiki/Dante_Alighieri">Dante</ref> u <ref target="https://mt.wikipedia.org/wiki/Petrarka">Petrarka</ref> u, fost il-moderni, <ref target="https://mt.wikipedia.org/wiki/Vittorio_Alfieri">Vittorio Alfieri</ref>, Monti, <ref target="https://mt.wikipedia.org/wiki/Ugo_Foscolo">Foscolo</ref> u <ref target="https://mt.wikipedia.org/wiki/Giacomo_Leopardi">Leopardi</ref>.</p>
<p>Iżda l-ispirtu ta' Carducci diġà jidher; l-imħabba tiegħu għas-sbuħija tal-istil, il-purità tas-sentimenti u ċ-ċelebrazzjoni tal-libertà, kif ukoll il-kapaċità li japprezza dak kollu li huwa ġenwin, u għaldaqstant anke il-lingwaġġ tan-nies komuni.<ref target="https://mt.wikipedia.org/wiki/Il-Paġna_prinċipali#cite_note-:0-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
</text></body></html>