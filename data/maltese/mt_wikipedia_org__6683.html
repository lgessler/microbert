<html><body><text id="wikipedia_mt_wikipedia_org__6683.html" ns="0" revid="244825" sourceurl="https://mt.wikipedia.org/wiki/Elf_Lejla_u_Lejla" title="Elf Lejla u Lejla" type="wikipedia">Elf Lejla u Lejla<figure><caption> Is-sultana Xerażad tgħid l-istejjer lis-Sultan Xerijar</caption></figure><p><hi rend="italic"><hi rend="bold">Elf Lejla u Lejla</hi></hi> (bl-<ref target="https://mt.wikipedia.org/wiki/Għarbi">Għarbi</ref>: <hi rend="bold">كتاب ألف ليلة وليلة</hi> <hi rend="italic">Kitāb Alf Lajla wa-Lajla</hi>, bil-<ref target="https://mt.wikipedia.org/wiki/Persjan">Persjan</ref>: <hi rend="bold">هزار و یک شب</hi> <hi rend="italic">Hazār-o Jak Šab</hi>) hija ġabra ta’ ħrejjef miġburin matul eluf ta’ snin minn ħafna awturi, tradutturi u studjużi. Dawn il-ħrejjef, li hawnhekk nirreferu għalihom bħala <hi rend="italic">L-Iljieli</hi>, għandhom għeruq qodma ġejjin mill-<ref target="https://mt.wikipedia.org/wiki/Indja">Indja</ref> antika, il-<ref target="https://mt.wikipedia.org/wiki/Persja">Persja</ref> antika (l-iktar is-Sassanjan <hi rend="bold">Hazār Afsān</hi>, litt. <hi rend="italic">Elf Ħrafa</hi>), l-<ref target="https://mt.wikipedia.org/wiki/Eġittu">Eġittu</ref> antik, il-<ref target="https://mt.wikipedia.org/wiki/Mitoloġija_tal-Mesopotamja">Mitoloġija tal-Mesopotamja</ref> u l-istejjer tradizzjonali Għarab tal-Medjuevu miż-żminijiet tal-<ref target="https://mt.wikipedia.org/wiki/Kalifat">Kalifat</ref>. Għalkemm qatt ma nstab manuskritt oriġinali bosta verżjonijiet ġejjin miż-żmien meta bdiet il-ġabra bejn it-800 u d-900 AD. </p>
<p>L-edizzjonijiet kollha ta’ <hi rend="italic">L-Iljieli</hi> jibdew bir-rakkont tas-sultan <ref target="https://mt.wikipedia.org/wiki/Xerijar">Xerijar</ref> u martu <ref target="https://mt.wikipedia.org/wiki/Xerażad">Xerażad</ref> u kollha għandhom il-forma ta’ rakkont ġo rakkont matul il-ħrejjef stess. L-istejjer joħorġu mill-ħrafa oriġinali; xi wħud qegħdin ġo rakkont ta’ ħrejjef oħra, waqt li oħrajn jibdew u jintemmu waħidhom. Xi edizzjonijiet fihom xi ftit mijiet ta’ stejjer u oħrajn fihom 1001 jew iżjed. </p>
<p>Fost l-iżjed stejjer magħrufin f' <hi rend="italic">L-Iljieli</hi> hemm <hi rend="italic"><ref target="https://mt.wikipedia.org/wiki/Aladin">Aladin</ref>,</hi> <hi rend="italic"><ref target="https://mt.wikipedia.org/wiki/Ali_Baba_u_l-Erbgħin_Ħalliel">Ali Baba u l-Erbgħin Ħalliel</ref></hi>, u <hi rend="italic">Is-Seba’ Vjaġġi ta’ <ref target="https://mt.wikipedia.org/wiki/Sinbad_il-Baħri">Sinbad il-Baħri</ref></hi>.</p>
<p><hi rend="italic">L-Iljieli</hi> ispiraw lil kompożitur Russu <ref target="https://mt.wikipedia.org/wiki/Nikolai_Rimski-Korsakov">Nikolai Rimski-Korsakov</ref> li fl-1888 ikkompona is-suite sinfonika <hi rend="italic">Xerażad</hi>, Op. 35. Din fiha erba’ movimenti bbażati fuq erba’ ħrejjef minn <hi rend="italic">L-Iljieli</hi>: "Il-baħar u x-xini ta’ Sinbad" "Ir-rakkont tal-prinċep Kalender," "Il-prinċep u l-prinċipessa żagħżagħ" u "Festa f’Bagdad".</p>
<p>Ta’ min isemmi wkoll il-film ta’ <ref target="https://mt.wikipedia.org/wiki/Pier_Paolo_Pasolini">Pier Paolo Pasolini</ref>, ibbażat fuq <hi rend="italic">L-Iljieli</hi>, bl-isem ta’ <hi rend="italic">Il fiore delle mille e una notte</hi> li ħareġ fl-1974.</p>
Fil-Qosor
<figure><caption>Sani-ol-Molk, Elf Lejla u Lejla, it-sitt volum, wara stampa 41, 1849 - 1856, Palazz Golestan</caption></figure>
<p>Ir-rakkont ewlieni hu fuq is-sultan Persjan u l-għarusa tiegħu. Ir-re, Xerijar, meta nduna li martu kienet qed tmur ma' rġiel oħra, ikkundannaha għall-mewt u sar konvint li l-ebda mara m’hi fidila lejn żewġha. Għalhekk beda jiżżewweġ xebba verġni kuljum u jibgħatha għall-mewt l-għada filgħodu. Fl-aħħar il-viżier ma setax isib tfajliet verġni iżjed.
It-tifla tal-viżier, Xerażad, offriet li tkun hi l-għarusa li jmiss u missierha kontra qalbu kellu jaqbel. Fil-lejl tat-tieġ, Xerażad, bdiet tirrakkonta storja lir-re imma ma spiċċathiex. Għalhekk is-sultan kellu jżommha ħajja biex ikun jaf kif sejra tintemm il-ħrafa. Il-lejl tal-għada kif spiċċat l-istorja, bdiet oħra imma reġgħet ma temmithiex. U baqgħet sejra hekk għal elf lejl u wieħed. </p>
<p>Il-ħrejjef ivarjaw ħafna: hemm stejjer storiċi, stejjer tal-imħabba, traġedji, kummiedji, poeżija, burlesk u leġġendi reliġjużi Misilmin. Fost l-istejjer irrakkontati minn Xerażad l-iżjed famużi fit-traduzzjonijiet Ewropej huma "Il-Lampa ta’ Aladin", "Sinbad il-Baħri" u l-ħrafa ta’ "Ali Baba u l-Erbgħin Ħalliel". Numru kbir mill-istejjer jiddeskrivu ġinn<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, sħaħar u pajjiżi leġġendarji spiss imħalltin ma’ nies li eżistew veru u ġeografija korretta; il-Kalif storiku Ħarun al-Raxid hu wieħed mill-eroj li jidhru sikwit, kif ukoll dak li suppost kien il-poeta tal-qorti tiegħu, Abu Nuwas, u l-viżier tiegħu, Ġagħfar al-Barmaki. Kultant karattru fi storja ta’ Xerażad jibda jirrakkonta ħrafa lill-karattri oħra hu stess, u dik l-istorja jista’ jkollha oħra fiha. Hekk dan il-metodu ta’ saf fuq saf jagħti struttura narrattiva għanja.</p>
<p>Il-verżjonijiet differenti ivarjaw fid-dettalji tat-tmiem (f’xi wħud Xerażad titlob maħfra, f’xi wħud is-sultan jara t-tfal u jiddeċiedi li ma jibgħatx 'il-mara għall-mewt, u f’oħrajn jiġru xi affarijiet oħra li r-re jinsa) imma kollha jispiċċaw billi r-re jaħfer lill-mara u jħalliha tgħix. </p>
<p>L-idea ta’ suspens tidher li kienet usa’ minn dik tal-letteratura moderna. Waqt li ħafna drabi l-istorja tieqaf meta l-eroj ikun ħa jitlef ħajtu jew f’periklu serju ieħor, f’xi partijiet tat-test komplut, Xerażad tieqaf mir-rakkont f’nofs diskussjoni ta’ xi prinċipju filosofiku astratt jew xi punt kompless tal-filosofija Iżlamika, u f’każ wieħed f’deskrizzjoni dettaljata tal-<ref target="https://mt.wikipedia.org/wiki/Anatomija">anatomija</ref> umana skont <ref target="https://mt.wikipedia.org/wiki/Galen">Galen</ref>— u fil-każi kollha kellha raġun meta ħasbet li l-kurżità tar-re fuq li jkun imiss ħa tegħlbu u jagħtiha jum ieħor ħajja.</p>
Storja u edizzjonijiet
Influwenzi tal-bidu
<figure><caption>Sani-ol-Molk, Elf Lejla u Lejla, it-sitt volum, wara stampa 41, 1849 - 1856, Palazz Golestan</caption></figure>
<p>Il-ħrejjef nistgħu insibu t-traċċi tagħhom fit-tradizzjonijiet antiki tar-rakkonti tal-<ref target="https://mt.wikipedia.org/wiki/Indja">Indjani</ref>, il-<ref target="https://mt.wikipedia.org/wiki/Persja">Persjani</ref> u l-<ref target="https://mt.wikipedia.org/wiki/Għarab">Għarab</ref>.<ref target="https://mt.wikipedia.org/wiki/Il-Paġna_prinċipali#cite_note-Burton-2">[2]</ref> Ħafna stejjer mill-folklor tal-Indja u l-Persja jimxu id f'id mal-ħrejjef <ref target="https://mt.wikipedia.org/wiki/Il-Paġna_prinċipali#cite_note-Grimm-3">[3]</ref> kif ukoll xi stejjer Lhudin.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Dawn il-ħrejjef aktarx kienu jiċċirkulaw qabel ma nġabru u ġew kodifikati f’kollezzjoni waħda. Dan ix-xogħol imbagħad għaġnuh iżjed il-kopisti, narraturi u studjużi u sas-seklu 15 kien evolva fi tliet saffi ta’ rakkonti:<ref target="https://mt.wikipedia.org/wiki/Il-Paġna_prinċipali#cite_note-Burton-2">[2]</ref></p>
<p>1) Ħrejjef Persjani influwenzati mill-folklor Indjan u maqlubin għall-Għarbi sas-seklu 10.<ref target="https://mt.wikipedia.org/wiki/Il-Paġna_prinċipali#cite_note-Burton-2">[2]</ref></p>
<p>2) Stejjer dokumentati f’Bagdad matul is-seklu 10.<ref target="https://mt.wikipedia.org/wiki/Il-Paġna_prinċipali#cite_note-Burton-2">[2]</ref></p>
<p>3) Folklor Eġizzjan medjovali.<ref target="https://mt.wikipedia.org/wiki/Il-Paġna_prinċipali#cite_note-Burton-2">[2]</ref></p>
<p>Il-folklor Indjan jidħol bħala ċerti stejjer tal-annimali, li jirriflettu l-influwenza tal-ħrejjef antiki bis-<ref target="https://mt.wikipedia.org/wiki/Sanskrit">Sanskrit</ref>, l-iżjed l-influwenza tal-ġabriet ta’ Bajtal Paċisi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> <ref target="https://mt.wikipedia.org/wiki/Ġataka">Ġataka</ref> hi kollezzjoni ta’ 547 storja, li l-biċċa l-kbira huma ħrejjef morali b’għan etiku. <hi rend="italic">Il-Ħrafa tal-Gendus u l-Ħmar</hi> u <hi rend="italic">Il-Ħrafa tal-Merkant u Martu</hi> jinstabu fl-storja ewlenija tal-Ġakata u ta’ <hi rend="italic">L-iLjieli</hi>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-influwenza tal-folklor ta’ <ref target="https://mt.wikipedia.org/wiki/Bagdad">Bagdad</ref> titfaċċa fil-ħrejjef tal-kalifi Abbasid; l-influwenza Kajrija tidher fil-<hi rend="italic">Maruf l-iskarpan.</hi> Stejjer bħal <hi rend="italic">Iram tal-kolonni</hi> huma imsejsin fuq leġġendi pre-Iżlamiċi tal-peniżola Għarbija; jintużaw temi mill-ħrafa antika mill-<ref target="https://mt.wikipedia.org/wiki/Mesopotamja">Mesopotamja</ref> ta’ Gilgamex. Jista' jkun ukoll li hemm xi influwenzi <ref target="https://mt.wikipedia.org/wiki/Greċja">Griegi</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Verżjonijiet
<figure><caption>Sani-ol-Molk, Elf Lejla u Lejla, it-tieni volum, wara stampa 85, 849 - 1856, Palazz Golestan</caption></figure>
<p>L-ewwel verżjoni Ewropeja tal-<hi rend="italic">Ktieb ta’ Elf Lejla u Lejla</hi> kienet it-traduzzoni għall-Franċiż ta’ Antoine Galland minn test Għarbi u sorsi oħra.<ref target="https://mt.wikipedia.org/wiki/Il-Paġna_prinċipali#cite_note-Grimm-3">[3]</ref> Dan il-kieb fi 12-il volum, <hi rend="italic">Les Mille et une nuits, contes arabes traduits en français</hi> ("Elf Lejla u Lejla, Ħrejjef Għarbin maqlubin għall-Franċiż"), kien fih stejjer li ma kinux fil-manuskritt oriġinali Għarbi. "Il-Lampa ta’ Aladin" u "Ali Baba u l-Erbgħin Ħalliel" jidhru għall-ewwel darba fit-traduzzjoni ta’ Galland u ma jinstabu fl-ebda manuskritt oriġinali. Hu qal li semagħhom minn “Hanna”, narratur Sirjan Nisrani, studjuż Maronit minn Aleppo. Il-verżjoni ta’ Galland ta’ <hi rend="italic">L-Iljieli</hi> kellhom popolartità kbira mal-Ewropa kollha u l-verżjonjiet ta’ wara nkitbu mill-edituri ta’ Galland mingħajr il-premess tiegħu. </p>
<p>Kien hemm traduzzjoni għall-Ingliż magħrufa ħafna minn Sir Richard Francis Burton, imsemmija <hi rend="italic">The Book of the Thousand Nights and a Night</hi> (1885). Kontra l-edizzjonijiet ta’ qabel din it-traduzzjoni f’għaxar volumi ma tnaddfitx. Għalkemm ħarget fiż-żmien ir-Reġina Vittoria żammet it-tonijiet erotiċi tal-materjal oriġinali mimli immaġini sesswali u allużjonijiet pederasti miżjudin bħala appendiċi għall-istorja prinċipali minn Burton. Dan skappa l-liġijiet stretti Vittorjani fuq materja oxxena billi ippublika edizzjoni privata għall-abbonati biss minflok ktieb għall-pubbliku. Wara l-ewwel għaxar volumi oriġinali ħareġ sitta oħra bit-titlu <hi rend="italic">The Supplemental Nights to the Thousand Nights and a Night</hi>, li dehru bejn l-1886 u l-1888.</p>
<p>Fost il-verżjonijiet riċenti ta’ <hi rend="italic">L-Iljieli</hi> hemm dik tat-tabib Franċiż, J. C. Mardrusu, u, ta’ min jinnotha, edizzjoni kritika bl-Għarbi minn Muhsin Mahdi bbażata fuq il-manuskritt Sirjan tas-seklu 14 li jinstab fil-Bibliothèque Nationale, <ref target="https://mt.wikipedia.org/wiki/Pariġi">Pariġi</ref>.</p>
<p>Fl-2005, l-studjuż <ref target="https://mt.wikipedia.org/wiki/Brażil">Brażiljan</ref>, Mamede Mustafa Jarouche, beda jippubblika bil-<ref target="https://mt.wikipedia.org/wiki/Portugal">Portugiż</ref> traduzzjoni preċiża tax-xogħol, ibbażata fuq analisi komparattiva ta’ sensiela ta’ bosta manuskritti Għarbin. L-ewwel żewġ volumi mill-ħamsa jew sitta ppjanati, diġà ħarġu. Dawn huma ibbażati fuq il-fergħa Sirjana tal-ktieb. Il-bqija tal-volumi sejrin ikunu traduzzjoni tal-fergħa ta’ iżjed tard Eġizzjana.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Kronoloġija
<figure><caption>Edmond Dulac (1907)</caption></figure>
<p>L-istudjużi ġabru kronoloġija tal-istorja tal-publikazzjoni ta’ <hi rend="italic">L-Iljieli</hi>: <ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<list type="unordered"><item>L-eqdem manuskritti Għarbin (ftit paġni miktubin bl-idejn) mis-<ref target="https://mt.wikipedia.org/wiki/Sirja">Sirja</ref> ġejjin mill-bidu tas-seklu 9 misjubin mill-istudjuż Nabia Abbott fl-1948.</item></list>
<list type="unordered"><item>Is-seklu 10 — It-tieni l-eqdem referenza għal <hi rend="italic">L-Iljieli</hi> f’ <hi rend="italic">Muruġ Al-Dhahab</hi> (Marġ tad-Deheb) minn Al-Masudi.</item></list>
<list type="unordered"><item>Is-seklu 11 — Issemma l-isem oriġinali Persjan ta’ <hi rend="italic">Elf Lejla u Lejla</hi> minn Qatran Tabriżi f’dan id-distiku bil-<ref target="https://mt.wikipedia.org/wiki/Persjan">Persjan</ref>:</item></list>
<p>هزار ره صفت هفت خوان و رويين دژ 
فرو شنيدم و خواندم من از "هزار افسان</p>
<p>Elf darba stejjer fuq <hi rend="italic">Rujin Dezh</hi> u <hi rend="italic">Haft Khān</hi> 
Smajt u qrajt fil-<hi rend="italic">Hezār Afsān</hi> (litterament: Elf Ħrafa).</p>
<list type="unordered"><item>Is-seklu 14 — Inkiteb il-manuskritt Sirjan li qiegħed fil-Bibliothèque Nationale, Pariġi (fih xi 300 ħrafa).</item></list>
<list type="unordered"><item>1704 — It-traduzzjoni Franċiża ta’ Antoine Galland hi l-ewwel verżjoni Ewropea ta’ <hi rend="italic">L-Iljieli</hi>. Ħarġu volumi oħra taħt l-isem ta’ Galland imma l-istejjer inkitbu minn nies mhux magħrufa bit-talba tal-edituri li riedu li jagħmlu kapital mill-popolarità tal-kollezzjoni.</item></list>
<figure><caption>Edmond Dulac (1907)</caption></figure>
<list type="unordered"><item>1706 — Verżjoni anonima bl-Ingliż tidher fl-Ewropa mlaqqma l-verżjoni ta’ "Grub Street".</item></list>
<list type="unordered"><item>1775 — Hermann Zotenberg ħareġ verżjoni Eġizzjana ta’ <hi rend="italic">L-Iljieli</hi> b’200 ħrafa (ma’ baqgħet teżisti l-ebda edizzjoni).</item></list>
<list type="unordered"><item>1814 — Calcutta I, l-eqdem verżjoni Għarbija stampata li teżisti, ippubblikata mill-British East India Company. Volum ieħor ħareġ fl-1818. It-tnejn kellhom 100 ħrafa kull wieħed.</item></list>
<list type="unordered"><item>1825-1838 — Toħroġ l-edizzjoni bl-Għarbi ta’ Breslau/Habicht fi tmien volumi. Christian Maxmilian Habicht (mwieled <ref target="https://mt.wikipedia.org/wiki/Breslau">Breslau</ref>, il-<ref target="https://mt.wikipedia.org/wiki/Ġermanja">Ġermanja</ref>, 1775) ikkollabora mat-Tunisjan Murad Al-Naġġar biex joħloq 1001 storja. Bl-użu ta’ verżjonijiet ta’ <hi rend="italic">L-Ilieli</hi>, ħrejjef minn Al-Naġġar, u stejjer oħra minn sorsi mhux magħrufa, Habicht ippubblika l-verżjoni tiegħu bl-Għarbi u l-Ġermaniż.</item></list>
<list type="unordered"><item>1842-1843 — Erba’ volumi oħra maħruġin minn Habicht.</item></list>
<list type="unordered"><item>1835 Il-verżjoni Bulaq — Dawn iż-żewġ volumi maħruġa mill-gvern Eġizzjan, huma l-eqdem verżjoni ta’ <hi rend="italic">L-Iljieli</hi> ippubblikata (minn dar editorjali) barra l-Ewropa. Din għandha ftit jew wisq l-istess test ta' Hermann Zotenberg.</item></list>
<figure><caption>Edmond Dulac (1907)</caption></figure>
<list type="unordered"><item>1839-1842 — Ippubblikata Calcutta II (4 volumi). Din tafferma li hi bbażata fuq manuskritti eqdem Eġizzjani (li qatt ma nstabu) u fiha elementi u stejjer mill-edizzjoni ta’ Habicht.</item></list>
<list type="unordered"><item>1838 — Verżjoni Torrens bl-Ingliż.</item></list>
<list type="unordered"><item>1838-1840 — Edward William Lane jippubblika traduzzjoni bl-Ingliż. Lane naddaf <hi rend="italic">L-Iljieli</hi> minn dak kollu li hu ħaseb li kien "immorali" u ta noti antropoloġiċi fuq id-drawwiet Għarab.</item></list>
<list type="unordered"><item>1882-1884 — John Payne ippubblika verżjoni Ingliża tradotta kompletament minn Calcutta II, b’żieda ta’ xi ħrejjef minn Calcutta I u Breslau.</item></list>
<list type="unordered"><item>1885-1888 — Sir Richard Francis Burton jippubblika verżjoni Ingliża minn sorsi diversi. Il-verżjoni tiegħu enfasizzat is-sesswalità tal-istejjer <hi rend="italic">vis-à-vis</hi> it-traduzzjoni mnaddfa ta’ Lane.</item></list>
<list type="unordered"><item>1889-1904 — J. C. Mardrus jippubblika verżjoni Franċiża ibbażata fuq l-edizzjonijiet Bulaq u Calcutta II.</item></list>
<list type="unordered"><item>1984 — Muhsin Mahdi jippubblika traduzzjoni bl-Għarbi u jsostni li mexa eżatt ħafna ma’ l-eqdem verżjonijiet Għarbin li baqa’.</item></list>
</text></body></html>