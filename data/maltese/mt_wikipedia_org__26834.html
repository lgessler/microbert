<html><body><text id="wikipedia_mt_wikipedia_org__26834.html" ns="0" revid="267534" sourceurl="https://mt.wikipedia.org/wiki/Barbier" title="Barbier" type="wikipedia">Barbier<figure><caption>Barbier lest biex iqaxxar il-leħja ta’ klijent bilqiegħda għall-ħabta tal-1801</caption></figure>
<p><hi rend="bold">Barbier</hi> huwa persuna li x-xogħol tiegħu jinvolvi l-iktar li jaqta’, jieħu ħsieb, jagħti stil u jqaxxar ix-xagħar jew il-leħja tal-irġiel u tas-subien. Id-differenza prinċipali meta mqabbel ma’ <ref target="https://mt.wikipedia.org/wiki/Parrukkier">parrukkier</ref> hi li parrukkier ma jqaxxarx il-leħja għaldaqstant il-klijentela ewlenija tiegħu tkun magħmula mill-bniet u min-nisa. Il-ħanut ta’ barbier normalment huwa magħruf bħala “tal-barbier” (bl-<ref target="https://mt.wikipedia.org/wiki/Lingwa_Ingliża">Ingliż</ref>: "barber shop/salon" jew "barber's"). Għand tal-barbier normalment ikun hemm interazzjoni soċjali u jkun hemm taħdit fil-pubbliku. F’xi każijiet, ħanut tal-barbier ikun forum pubbliku wkoll. Huma postijiet fejn isiru dibattiti miftuħa, jitleħħen it-tħassib pubbliku, u fejn iċ-ċittadini jiddiskutu dwar kwistjonijiet kontemporanji.</p>
<p>Fl-imgħoddi, il-barbiera (magħrufa bħala barbiera-<ref target="https://mt.wikipedia.org/wiki/Kirurgu">kirurgi</ref>) kienu jwettqu wkoll l-operazzjonijiet kirurġiċi u l-attivitajiet tad-dentistrija. Bl-iżvilupp tax-xfafar tas-sikurezza minflok il-mus tal-leħja, u n-nuqqas ta’ prevalenza ta’ nies bid-daqna, kien hemm żmien meta l-biċċa l-kbira tal-barbiera bdew jispeċjalizzaw fil-qtugħ tax-xagħar iktar milli t-tqaxxir tal-leħja, għalkemm dan l-aħħar din il-prevalenza reġgħet qabdet sew.</p>
Terminology
<figure><caption>Ħanut tal-barbier f’Bucharest fl-1842</caption></figure>
<p>Fiż-żminijiet moderni, it-terminu “barbier” jintuża kemm bħala titlu <ref target="https://mt.wikipedia.org/wiki/Professjoni">professjonali</ref> kif ukoll biex jirreferi għall-<ref target="https://mt.wikipedia.org/wiki/Parrukkier">parrukkiera</ref> li jispeċjalizzaw fil-qtugħ tax-xagħar tal-irġiel u tas-subien. Storikament, il-parrukkiera kollha kienu meqjusa bħala barbiera. Fis-seklu 20, il-professjoni tal-kożmetoloġija forqot minn dik tal-barbier, u llum il-ġurnata l-parrukkiera jista’ jkollhom il-liċenzja bħala barbiera jew kożmetoloġisti. Il-barbiera jvarjaw skont fejn jaħdmu, liema servizzi jkollhom il-liċenzja li jipprovdu, u l-isem li jużaw biex jirreferu għalihom infushom. Parti minn din id-differenza fit-<ref target="https://mt.wikipedia.org/wiki/Terminoloġija">terminoloġija</ref> tiddependi fuq ir-regolamenti f’post partikolari.</p>
<p>Fil-bidu tas-seklu 20, kelma alternattiva għal barbier, "chirotonsor", bdiet tintuża fl-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Stati differenti fl-Istati Uniti jvarjaw fir-rigward tal-liġijiet tagħhom dwar ix-xogħol u l-għoti tal-liċenzji. Pereżempju, f’<ref target="https://mt.wikipedia.org/wiki/Maryland">Maryland</ref> u f’<ref target="https://mt.wikipedia.org/wiki/Pennsylvania">Pennsylvania</ref>, kożmetoloġista ma jistax juża xafra dritta, li hija rriżervata strettament għall-barbiera. B’kuntrast, f’<ref target="https://mt.wikipedia.org/wiki/New_Jersey">New Jersey</ref> it-tnejn li huma rregolati mill-Bord Statali tal-Kożmetoloġija u ma għadx hemm differenza legali bejniethom, ladarba tinħarġilhom l-istess liċenzja u jistgħu jipprattikaw <ref target="https://mt.wikipedia.org/wiki/L-Arti">l-arti</ref> tat-tqaxxir tal-leħja b’xafra dritta, l-għoti tal-kulur, xogħol ieħor bil-kimika u l-qtugħ tax-xagħar jekk ikunu jridu.</p>
<p>Fl-<ref target="https://mt.wikipedia.org/wiki/Awstralja">Awstralja</ref>, it-terminu uffiċjali għal barbier huwa parrukkier (bl-Ingliż: <hi rend="italic">hairdresser</hi>); barbier (bl-Ingliż: <hi rend="italic">barber)</hi> huwa biss titlu popolari għall-parrukkiera tal-irġiel, għalkemm mhuwiex daqshekk popolari issa daqs kemm kien f’nofs is-seklu 20. Il-biċċa l-kbira kienu jaħdmu f’<hi rend="italic">hairdressing salon</hi>.</p>
History
<figure><caption><hi rend="italic">Il-Barbier</hi>, <ref target="https://mt.wikipedia.org/wiki/Pittura">pittura</ref> ta’ <ref target="https://mt.wikipedia.org/wiki/Edwin_Lord_Weeks">Edwin Lord Weeks</ref></caption></figure>
<p>Is-<ref target="https://mt.wikipedia.org/wiki/Sengħa">sengħa</ref> tal-barbier għandha storja twila: ix-xfafar instabu qalb l-artefatti ta’ Żmien il-Bronż (madwar it-3500 Q.K.) fl-<ref target="https://mt.wikipedia.org/wiki/Eġittu">Eġittu</ref>. L-ewwel servizzi tal-barbier twettqu mill-Eġizzjani fil-5000 Q.K. bi strumenti li pproduċuhom mill-qxur tal-gajdri jew miż-<ref target="https://mt.wikipedia.org/wiki/Żnied">żnied</ref> ippuntat.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Fil-<ref target="https://mt.wikipedia.org/wiki/Kultura">kultura</ref> Eġizzjana tal-qedem, il-barbiera kienu individwi rrispettati ferm. Il-qassisin u n-nies tal-<ref target="https://mt.wikipedia.org/wiki/Mediċina">mediċina</ref> huma l-iktar eżempji bikrin iddokumentati ta’ barbiera.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Barra minn hekk, l-arti tax-xogħol tal-barbiera kellha rwol sinifikanti fil-kontinenti kollha. Il-kulturi tal-<ref target="https://mt.wikipedia.org/wiki/Maja">Maja</ref>, l-<ref target="https://mt.wikipedia.org/wiki/Azteki">Azteki</ref>, l-<ref target="https://mt.wikipedia.org/wiki/Iroquois">Iroquois</ref>, il-<ref target="https://mt.wikipedia.org/wiki/Vikingi">Vikingi</ref> u l-<ref target="https://mt.wikipedia.org/wiki/Mongolja">Mongoli</ref> użaw l-arti tat-tqaxxir bħala mod biex jiddistingwu bejn ir-rwoli fis-soċjetà u fi żmien il-gwerra.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-irġiel fil-<ref target="https://mt.wikipedia.org/wiki/Greċja">Greċja</ref> tal-qedem kienu jmorru ġo <hi rend="italic">agora</hi> (suq), li kien iservi wkoll bħala post soċjali fejn isiru d-dibattiti u z-zekzik, biex il-κουρεύς (<hi rend="italic">cureus</hi>) jaqtalhom jew iqaxxrilhom xagħarhom, id-daqna u d-dwiefer tagħhom jew inkella biex jagħtihom stil partikolari.</p>
<figure><caption><hi rend="italic">Il-Barbier fis-Suq</hi>, pittura ta’ <ref target="https://mt.wikipedia.org/wiki/Enrique_Simonet">Enrique Simonet</ref>, 1897</caption></figure>
<p>Is-sengħa tal-barbier ġiet introdotta f’<ref target="https://mt.wikipedia.org/wiki/Ruma">Ruma</ref> mill-<ref target="https://mt.wikipedia.org/wiki/Kolonja">kolonji</ref> Griegi fi <ref target="https://mt.wikipedia.org/wiki/Sqallija">Sqallija</ref> fil-296 Q.K., u tal-barbier malajr saru ċentri popolari ħafna għall-aħbarijiet u z-zekzik ta’ kuljum. Żjara filgħodu għand il-barbier (<hi rend="italic">tonsore</hi>) saret parti mir-rutina ta’ kuljum, u importanti daqs żjara fil-banjijiet pubbliċi, u l-ewwel tqaxxir ta’ żagħżugħ (<hi rend="italic">tonsura</hi>) kien jitqies bħala parti essenzjali miċ-ċerimonja meta l-adolexxenti jsiru adulti. Għadd ta’ <hi rend="italic">tonsori</hi> <ref target="https://mt.wikipedia.org/wiki/Imperu_Ruman">Rumani</ref> saru għonja u influwenti, u bdew iġestixxu ħwienet li saru l-postijiet favoriti qalb il-pubbliku tas-soċjetà għolja; madankollu, il-biċċa l-kbira kienu ħaddiema tas-sengħa sempliċi, li kienu sidien ta’ ħwienet żgħar jew li kienu jaħdmu fit-toroq bi prezzijiet baxxi.</p>
<p>Mill-<ref target="https://mt.wikipedia.org/wiki/Medjuevu">Medju Evu</ref>, il-barbiera spiss bdew jaħdmu wkoll bħala kirurgi u <ref target="https://mt.wikipedia.org/wiki/Dentist">dentisti</ref>. Apparti l-qtugħ tax-xagħar, l-irranġar tax-xagħar u l-għoti ta’ stil, u t-tqaxxir tax-xagħar u tal-leħja, il-barbiera kienu jagħmlu operazzjonijiet kirurġiċi, ineħħu d-<ref target="https://mt.wikipedia.org/wiki/Demm">demm</ref> għal skopijiet terapewtiċi, jiġbdu d-demm bis-sangisug, jagħmlu t-terapiji b’kontenituri fuq il-ġilda biex itejbu ċ-ċirkolazzjoni, enemi, u l-estrazzjoni tas-snien; u b’hekk kienu jissejħu barbiera-kirurgi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Dawn bdew jiffurmaw xirkiet b’saħħitom u l-barbiera saħansitra bdew jaqilgħu pagi ogħla mill-kirurgi sa meta dawn tal-aħħar iddaħħlu fil-bastimenti tal-gwerra <ref target="https://mt.wikipedia.org/wiki/Renju_Unit">Brittaniċi</ref> waqt il-gwerer navali. Uħud mid-dmirijiet tal-barbier kienu jinkludu l-manipolazzjoni tal-għonq, it-tindif tal-widnejn u tal-qorriegħa, id-drenaġġ tal-ponot, il-fistuli u t-tneħħija taċ-ċesti bix-xemgħat.</p>
Seklu 19
<figure><caption>Barbier f’<ref target="https://mt.wikipedia.org/wiki/Peshawar">Peshawar</ref>, l-Indja taħt il-Brittaniċi, 1907</caption></figure>
<p>Tal-barbier kienu postijiet influwenti fil-bidu tas-seklu 19 fl-Istati Uniti bħala negozji Afrikani-Amerikani li għenu biex jiżviluppaw il-kultura u l-ekonomija Afrikana-Amerikana. Skont <ref target="https://mt.wikipedia.org/wiki/Trudier_Harris">Trudier Harris</ref>, "Apparti l-istatus tiegħu bħala post fejn jinġabru n-nies, ħanut tal-barbier iswed kien jiffunzjona bħala mikrokożmu kkumplikat u spiss kontradittorju tad-dinja inġenerali. Huwa ambjent li jista’ jsaħħaħ l-egu u jkun ta’ sostenn kif ukoll post fejn ċertu rġiel strambri setgħu jinqerdu, jew mill-inqas jiġu mżebilħa ferm, mill-parteċipazzjoni fit-taħdit jew f’kompetizzjonijiet tal-ħiliet. Huwa post fejn wieħed jinġabar, kenn, post fejn l-irġiel jaħarbu mill-qrid tan-nisa tagħhom u mir-responsabbiltajiet tad-dinja. Huwa post fejn l-irġiel jistgħu jkunu rġiel. Huwa post, f’kuntrast mal-bar ta’ Gordone, biex wieħed isir xi ħadd”.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-ħwienet tal-barbier b’barbiera suwed fil-bidu kienu jservu l-iktar lill-irġiel għonja ta’ karnaġġjon abjad. Lejn l-aħħar tas-seklu fetħu wkoll ħwienet tal-barbier fil-komunitajiet suwed biex jaqdu lin-nies ta’ karnaġġjon iswed.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
<p>Fl-1880 l-ispiża medja ta’ ħanut tal-barbier kienet tkun $20 biex jiġi mgħammar u kien ikun għaxar piedi bi tnax-il pied. Qatgħa xagħar fl-1880 kienet tiswa ħames jew għaxar ċenteżmi u t-tqaxxir tal-leħja kien jiswa tliet ċenteżmi.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Seklu 20 u wara
<figure><caption>Mużew tal-Ħanut tal-Barbier f’Manhattan</caption></figure>
<p>Fl-aħħar tas-seklu 19 u l-bidu tas-seklu 20, ħanut tal-barbier sar negozju komuni fejn in-nies kienu jmorru biex jaqtgħu xagħarhom minn barbier professjonali b’tagħmir tajjeb. Il-klijenti kienu anke jilagħbu l-logħob, jitkellmu dwar avvenimenti reċenti u l-biedja jew izekzku.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Xi kultant kienu jintużaw ukoll għal dibattiti pubbliċi jew biex jitleħħen it-tħassib pubbliku.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Il-biċċa l-kbira tal-ħwienet tal-barbiera moderni jkollhom siġġijiet speċjali tal-barbiera, u tagħmir speċjali għat-tlaħliħ u għall-ħasil tax-xagħar. F’xi ħwienet tal-barbier, il-klijenti jistgħu jaqraw ir-rivisti jew jaraw it-TV sakemm il-barbier ikun qed jagħmel xogħlu.</p>
<p>Minkejja r-reċessjoni ekonomika fl-2008, l-industrija tal-barbiera kellha tkabbir pożittiv. Reċentement kien hemm prova fejn il-barbiera jikkontrollaw il-pressjoni għolja fil-ħwienet tagħhom u <ref target="https://mt.wikipedia.org/wiki/Spiżjar">spiżjar</ref> jara u jittratta l-pazjenti għandhom, b’riżultati pożittivi.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fl-2018, <ref target="https://mt.wikipedia.org/wiki/Arthur_Rubinoff">Arthur Rubinoff</ref> fetaħ <ref target="https://mt.wikipedia.org/wiki/Mużew">mużew</ref> bl-arbli tal-barbiera u tagħmir antik tal-barbiera f’<ref target="https://mt.wikipedia.org/wiki/Manhattan">Manhattan</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-barbier <ref target="https://mt.wikipedia.org/wiki/Sam_Mature">Sam Mature</ref>, li l-intervista tiegħu ma’ <ref target="https://mt.wikipedia.org/wiki/Studs_Terkel">Studs Terkel</ref> ġiet ippubblikata fil-ktieb tal-1974 ta’ Terkel <hi rend="italic">Working</hi>, isostni li "Raġel kien imur jaqta’ xagħru kull ġimagħtejn. Issa jistenna xi xahar jew xahrejn, u wħud minnhom saħansitra iktar minn hekk. Ħafna nies kienu jmorru biex jaqtgħulhom id-dwiefer ta’ idejhom kull ġimgħa. Il-biċċa l-kbira ta’ dawn in-nies irtiraw, ittrasferew ruħhom xi mkien ieħor, jew mietu. Dan għaliex ħafna saru jżommu xagħarhom twil. Mentri fl-antik, ħafna kienu jżommu xagħarhom qasir u jidhru preżentabbli, xi ħaġa li llum in-nies qishom ma għadhomx jagħtu kas".</p>
<p>Minħabba l-importanza tagħhom bħala ċentri soċjali f’ċerti kulturi, il-ħwienet tal-barbier intużaw fil-kampanji edukattivi. Fosthom kien hemm il-proġett tal-litteriżmu tal-Istati Uniti tal-Kotba tal-Ħwienet tal-Barbiera<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>, li stabbilixxa stazzjonijiet tal-qari fil-ħwienet tal-barbiera biex tiġi promossa kultura tal-qari fost is-subien Afrikani-Amerikani.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Ir-riċerkaturi tas-saħħa pubblika wkoll esploraw il-ħwienet tal-barbiera bħala post għall-edukazzjoni sesswali.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Skejjel tal-barbiera
<figure><caption>Barbier jaqta’ xagħar klijent</caption></figure>
<p>Fl-1893, A. B. Moler ta’ <ref target="https://mt.wikipedia.org/wiki/Chicago">Chicago</ref> stabbilixxa skola għall-barbiera. Din kienet l-ewwel istituzzjoni ta’ dan it-tip fid-dinja, u s-suċċess tagħha deher mill-bidu nett. Kienet tgħodd bħala edukazzjoni għolja, u l-iskola ewlenija malajr ġiet segwita minn fergħat fi kważi kull belt prinċipali tal-Istati Uniti. Fil-bidu tal-iskejjel tal-barbiera, ix-xogħol prattiku tat-tqaxxir tax-xagħar u tal-leħja, il-qtugħ tax-xagħar, it-trattamenti tal-wiċċ, eċċ. kienu jiġu mgħallma peress li la l-pubbliku u lanqas il-professjoni ma kienu lesti jaċċettaw trattamenti xjentifiċi tax-xagħar, tal-ġilda u tal-qorriegħa. L-isforzi biex is-sengħa tiġi professjonalizzata ma bediex qabel l-1920.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>It-taħriġ biex wieħed isir barbier jinkiseb permezz ta’ diversi mezzi madwar id-dinja. Fl-Istati Uniti, it-taħriġ tal-barbiera jitwettaq fl-“iskejjel tal-barbiera”.</p>
<p><hi rend="bold">Spiża</hi> – Ħafna stati jirrikjedu liċenzja ta’ barbier sabiex wieħed jipprattika s-sengħa professjonalment. L-ispiża ta’ skola tal-barbiera tvarja minn stat għall-ieħor, u anke minn żona metropolitana għall-oħra. L-iskejjel fiż-żoni metropolitani ikbar għandhom it-tendenza li jkunu jiswew iktar minn dawk li jkunu jinsabu f’irħula iktar rurali. L-ismijiet tad-ditti jistgħu jaffettwaw l-ispiża ta’ skola tal-barbiera. Il-biċċa l-kbira tal-iskejjel tal-barbiera jiswew bejn $6,500 u $10,000 biex jitlestew il-korsijiet fihom. Peress li kull stat għandu livelli minimi ta’ sigħat ta’ taħriġ, it-tul u l-ispiża tal-kors jista’ jvarja. Xi skejjel jinkludu fl-ispiża l-provvisti u l-kotba akkademiċi, filwaqt li oħrajn ma jinkluduhomx. Il-miżati tal-eżamijiet tal-liċenzja tal-barbiera s-soltu jvarjaw bejn $50 sa $150.</p>
<p><hi rend="bold">Tul</hi> – Il-biċċa l-kbira tal-istati jirrikjedu l-istess ammont ta’ sigħat ta’ taħriġ għall-barbiera bħall-kożmetoloġisti. In-numru ta’ sigħat meħtieġa jvarja bejn 800 u 2,000 siegħa ta’ taħriġ, u jiddependi fuq ir-rekwiżiti tal-għoti tal-liċenzja tal-istati. Il-maġġoranza tal-korsijiet jistgħu jitlestew fi 15-il xahar jew inqas.</p>
<p><hi rend="bold">Kurrikulu</hi> – Il-kurrikulu ta’ skola tal-barbiera jinkludi l-qtugħ tax-xagħar, l-għoti tal-kulur u l-għoti ta’ stil għax-xagħar tal-irġiel u għax-xagħar qasir tan-nisa. Il-proċessi bil-kimiki bħall-ibbliċjar, il-kulur, l-iċċarar u r-rilassar tax-xagħar jistgħu jiġu mgħallma wkoll. Id-dixxiplini kollha tal-kożmetoloġija jitgħallmu l-aqwa prattiki tas-sikurezza u tas-sanitazzjoni. L-istudenti li jkunu qed jistudjaw biex isiru barbiera jistgħu jistennew li jitgħallmu xi elementi tal-anatomija, il-fiżjoloġija, il-batterjoloġija, u xi elementi żgħar tal-farmakoloġija. Jiġu mgħallma wkoll tekniki tat-tqaxxir tal-leħja, tad-daqna u tal-mustaċċi, fosthom dawk tradizzjonali u moderni. Ġeneralment, il-korsijiet tal-barbiera jinkludu fuq fuq il-massaġġi u t-trattamenti fuq il-qorriegħa. It-taħriġ avvanzat tal-barbiera jista’ jinkludi disinni personalizzati tal-leħja, tad-daqna jew tal-mustaċċi. Huwa iktar komuni fl-iskejjel tal-barbiera milli f’dixxiplini oħra tal-kożmetoloġija li jirċievu l-edukazzjoni dwar in-negozju u l-etika, peress li l-imprenditorija hija speċjalment komuni fis-sengħa tal-barbier, tant li ħafna professjonisti jagħżlu li jiftħu l-ħwienet tagħhom stess. Il-ħiliet kollha mgħallma fi skola tal-barbiera jiġu ttestjati f’eżamijiet, li tipikament ikollha eżami bil-miktub u wieħed tal-prattika.</p>
<figure><caption>Arblu tal-barbiera</caption></figure>
Arblu tal-barbiera
<p>L-arblu tal-barbiera, li jkollu strixxi spirali ħomor u bojod, kienu simbolu tal-aspetti differenti tas-sengħa. Huwa simbolu li ilu jeżisti miż-żmien meta l-barbiera kienu jwettqu operazzjonijiet mediċi. L-istrixxi bojod u ħomor jirrappreżentaw il-faxex u d-demm, filwaqt li l-istrixxi blu jirrappreżentaw il-vini. Fl-Istati Uniti, l-istrixxa blu xi kultant tintuża biex l-arblu jaqbel mal-bandiera.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
Tagħmir
<list type="unordered"><item>Siġġu tal-barbier</item>
<item>Magna tat-tqaxxir tax-xagħar</item>
<item>Oġġetti tal-barbier (is-seklu 20)</item>
<item>Biċċa jew paljazza tal-barbier (Victoria, l-Awstralja)</item>
<item>Trab tal-barbier (terra jew trab tat-trabi)</item>
<item>Xkupilja tax-xagħar</item>
<item>Pettne jew moxt</item>
<item>Karta/tape tal-għonq tal-barbier</item>
<item>Mera jew mera tal-barbier biex tara wara</item>
<item>Brillantini tax-xagħar</item>
<item>Diżinfettant jew barbiċida (Fansuan, il-<ref target="https://mt.wikipedia.org/wiki/Beliże">Belize</ref>)</item>
<item>Krema tax-xagħar</item>
<item>Apparat tat-tnixxif, tal-ġbid jew tal-infiħ tax-xagħar</item>
<item>Ġell tax-xagħar</item>
<item>Pomati tax-xagħar</item>
<item>Imqass tax-xagħar</item>
<item>Sprej tax-xagħart</item>
<item>Tonic tax-xagħar</item>
<item>Xama’ tax-xagħar</item>
<item>Xkupilja tat-tqaxxir</item>
<item>Żejt tat-tqaxxir</item>
<item>Xafra dritta/mus dritt</item>
<item>Ċintorin tal-barbier</item>
<item>Tapit</item>
<item>Xama’ tal-mustaċċi</item>
<item>Sapuna jew krema tat-tqaxxir</item></list>
<p>Is-suq għall-provvisti tal-barbiera huwa stmat li jinkludi d-dħul ta’ madwar għoxrin biljun dollaru. L-industrija fis-suq tal-Istati Uniti mistennija tikber b’madwar 3% fis-sena bejn l-2017 u l-2022.</p>
</text></body></html>