<html><body><text id="wikipedia_mt_wikipedia_org__6253.html" ns="0" revid="267913" sourceurl="https://mt.wikipedia.org/wiki/Frans_Camilleri" title="Frans Camilleri" type="wikipedia">Frans Camilleri<figure><caption>Dun Frans Camilleri bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p><hi rend="bold">Dun Frans Camilleri</hi> (il-<ref target="https://mt.wikipedia.org/wiki/Marsa">Marsa</ref>, 29 ta’ Jannar 1919 - 6 ta' Diċembru 1990) kien poeta Malti.</p>
Bijografija
<p>Frans Camilleri studja fl-iskola tal-Gvern u f' <hi rend="italic">St Paul’s School</hi>. Kompla l-istudji tiegħu fis-Seminarju tal-Furjana u l-Università ta’ Malta fejn għamel il-Kors tat-Teoloġija. Fl-1943 ġie ordnat saċerdot u baqa’ jqaddes kuljum fil-Knisja ta’ Santu Nuzzu, il-<ref target="https://mt.wikipedia.org/wiki/Ħamrun">Ħamrun</ref>, li tagħha kien Rettur għal ħafna snin. Għallem il-Malti fil-Kulleġġ San Alwiġi u s-Seminarju bejn is-snin 1944-1964.</p>
<p>Dun Frans kien attiv f’għadd ta’ għaqdiet letterarji, fosthom l-Għaqda ta’ Qari Tajjeb li tagħha kien segretarju u editur għal ħafna snin, u fl-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>. Kien l-ewwel editur tar-rivista tal-Azzjoni Kattolika <hi rend="italic">Il-Ħuġġieġa</hi> u <hi rend="italic">Lil Ħutna</hi>, ir-rivista maħsuba għall-emigranti Maltin. Inħatar Assistent Ekkleżjastiku tas-<hi rend="italic">St Thomas Moore Circle</hi> u kien Direttur Spiritwali ta’ bosta għaqdiet.</p>
<p>Dun Frans kellu għal qalbu l-fotografija u kien magħruf għar-ritratti li jaqbdu l-ambjent lokali u l-pajsaġġ Malti. Ħafna minnhom dehru f’kartolini u kalendarji. Imma jibqa’ magħruf l-aktar bħala l-fotografu tal-Poeta Nazzjonali, b’mod partikulari għar-ritratt ta’ <ref target="https://mt.wikipedia.org/wiki/Dun_Karm_Psaila">Dun Karm</ref> mal-kanarin. Tiegħu wkoll huwa l-film li issa ġie rrestawrat għal fuq DVD mid-Dipartiment tal-Informazzjoni, id-dokumentarju bit-titlu <hi rend="italic">Dun Karm – Il-Bniedem wara l-Poeta</hi>.</p>
Poeżija
<p>Fost il-poeti tal-ġenerazzjoni ta’ wara <ref target="https://mt.wikipedia.org/wiki/Dun_Karm_Psaila">Dun Karm</ref>, wieħed mill-ftit poeti qassisin huwa Dun Frans Camilleri. Fil-poeżija Maltija, ismu hu marbut mal-poeżija tad-dawl, ilwien u ħsibijiet pożittivi. Iżda min-naħa l-oħra ħafna versi miktubin minnu ġew mmużikati minn għadd ta’ kompożituri lokali. Tabilħaqq, is-sehem tiegħu fil-ħolqien ta’ repertorju bil-Malti għall-kant sagru huwa wiesa’ ħafna. Dun Frans kiteb mal-500 innu għal parroċċi, skejjel, għaqdiet reliġjużi u lajċi – innijiet ispirati mill-ħajja Maltija kemm reliġjuża, soċjali u edukattiva, imqanqla b’mod speċjali mill-imħabba u l-qima li kellu lejn il-Madonna u l-qaddisin. </p>
<p>Illum bosta tfal jafu bihom mill-kotba tal-iskejjel. Jafu biċ-ċarezza tal-ħsieb u tal-kelma tiegħu u jafu wkoll li wieħed mill-għanjiet prinċipali tiegħu huwa li dejjem jiftaħ djalogu ċar mal-qarrej, mingħajr taħbil mentali żejjed. Fih ukoll il-qarrej jiltaqa’ ma’ varjetà wiesgħa ta’ qisien metriċi, imħaddmin skond il-burdata. U l-burdata tal-poeta tbiddlet u nfetħet mhux ftit. Għandna l-ħlewwa u s-sempliċità tad-dinja tat-tfal, waqt li għandna wkoll il-kumplikazzjoni tad-dinja akbar u iżjed matura tal-bniedem li kiber u studja lilu nnifsu, dejjem fid-dawl nisrani. </p>
<p>L-aqwa ġabra ta’ poeżiji tiegħu hija <hi rend="italic">L-Għanja ta' Ħajti</hi> li ħarġet fl-1964. Fil-volum hemm għażla tajba tal-muża kollha bil-burdati li jvarjaw minn żmien għal ieħor. Hemm ġiri ta’ fantasija marbuta ma’ rkejjen u ħlejjaq sbieħ tal-ħolqien. Hemm irbit ta’ tifkiriet storiċi u valuri soċjali u filosofiċi.</p>
<p>Fuq kollox hemm il-poeta li jpinġi, il-poeta-pittur li jinqeda bil-kelma biex joħloq kwadru fil-moħħ tal-qarrej, u mhux biss biex ifisser ħsieb. Dan il-fatt aktarx għandu n-nisel tiegħu, fil-fatt li Dun Frans Camilleri huwa fotografu mill-aħjar li jistudja l-irqaqat kollha qabel ma jipproduċi x-xena naturali fil-fotografija. Hekk ukoll jagħmel fil-qasam poetiku li minnu jitlob li jolqot aktar lill-għajn milli lis-sorsi barranin l-oħra.</p>
Ġabriet ta' poeżija
<list type="unordered"><item><hi rend="italic">Moħba ta’ Qalb</hi> (1945)</item>
<item><hi rend="italic">Fil-Ġnejna tat-Tfulija</hi> (1948) – sensiela ta’ poeżiji għat-tfal</item>
<item><hi rend="italic">Innijiet</hi> (1948)</item>
<item><hi rend="italic">L-Għanja ta’ Ħajti</hi> (1964).</item></list>
<list type="unordered"><item><hi rend="italic">Lejn id-Dawl</hi> (1950), ġabra ta’ saġġi b’osservazzjonijiet fuq l-edukazzjoni, il-kultura, ir-reliġjon u l-ħajja soċjali.</item></list>
</text></body></html>