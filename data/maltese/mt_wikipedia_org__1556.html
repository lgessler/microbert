<html><body><text id="wikipedia_mt_wikipedia_org__1556.html" ns="0" revid="271740" sourceurl="https://mt.wikipedia.org/wiki/%C4%A0an_Anton_Vassallo" title="Ġan Anton Vassallo" type="wikipedia">Ġan Anton Vassallo


<p><hi rend="bold">Ġan Anton Vassallo</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/6_ta'_Ġunju">6 ta' Ġunju</ref> <ref target="https://mt.wikipedia.org/wiki/1817">1817</ref> – <ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/28_ta'_Marzu">28 ta' Marzu</ref> <ref target="https://mt.wikipedia.org/wiki/1868">1868</ref>) kien <ref target="https://mt.wikipedia.org/wiki/Poeta">poeta</ref> <ref target="https://mt.wikipedia.org/wiki/Malta">Malti</ref>, meqjus bħala l-aqwa poeta tas-seklu 19. Hu jibqa' miftakar għall-poeżija tiegħu <hi rend="italic">Tifħira lil Malta</hi>.</p>
Bijografija
<p>Bin Vincenzo u Marija Vassallo, twieled il-Belt Valletta. Fost l-għalliema tiegħu kellu lil Dun Pietru Pawl Psaila u Dun Ġużepp Zammit Brighella. Vassallo kien jaf tajjeb il-Lingwa Maltija(Malti), it-<ref target="https://mt.wikipedia.org/wiki/Lingwa_Taljana">Taljan</ref>, u l-<ref target="https://mt.wikipedia.org/wiki/Lingwa_Latina">Latin</ref> barra l-<ref target="https://mt.wikipedia.org/wiki/Lingwa_Franċiża">Franċiż</ref>, l-<ref target="https://mt.wikipedia.org/wiki/Lingwa_Għarbija">Għarbi</ref> u xi ftit <ref target="https://mt.wikipedia.org/wiki/Lingwa_Ingliża">Ingliż</ref>. Beda l-kors tal-liġi fl-<ref target="https://mt.wikipedia.org/wiki/Università_ta'_Malta">Università ta' Malta</ref> fl-1839 u ggradwa fl-1842. Fl-1850 beda jgħallem it-Taljan fil-Liċeo, u fl-1863 laħaq Professur tat-Taljan fl-Università. Vassallo miet qasir il-għomor fit-28 ta' Marzu, 1868 u jinsab midfun fil-Knisja tal-Karmnu, il-Belt Valletta.</p>
Letteratura
<p>Vassallo beda jikteb il-poeżija sew bil-Malti u kemm bit-Taljan fl-1842. Kiteb ħafna bijografiji ta' nies Maltin fl-<hi rend="italic">Arte</hi> (1862-66), u <hi rend="italic">La Storia di Malta raccontata in Compendio</hi> (1854). </p>
Kotba ta' Ġan Anton Vassallo bil-Malti
<list type="unordered"><item><hi rend="italic">Il-Ġifen Tork</hi> (1842), l-aqwa biċċa xogħol tiegħu, li dehret għaxar snin wara. Hija l-unika epika li għandna fil-letteratura Maltija.</item>
<item><hi rend="italic">Il-Ħajja tal-Appostlu Missierna <ref target="https://mt.wikipedia.org/wiki/San_Pawl">San Pawl</ref></hi> (1858)</item>
<item><hi rend="italic">Ġesù Kristu fid-Dinja</hi> (1861)</item>
<item><hi rend="italic">Ħrejjef bil-Malti</hi> (1861), ħrejjef morali, umoristiċi u satiriċi f'forma ta' poeżija</item>
<item><hi rend="italic">Storja ta' Malta miktuba għall-poplu Malti</hi> (1862)</item>
<item><hi rend="italic">Ħrejjef u Ċajt bil-Malti</hi> (1863)</item></list>
Il-poeżija ta' Vassallo
<p>F'nofs is-seklu 19, Vassallo eleva l-poeżija Maltija għal livell għoli fi żmien meta l-ilsien Malti kien kważi injorat. Huwa refa' l-vers popolari, il-vers tat-tmienja, għal livell letterarju. Bejn l-1842 u l-1860 huwa kiteb lirika mimlija tqanqil il-qalb u metri varjati. Vassallo jdaħħal ħafna l-personalità mnikkta tiegħu u l-kumpless ta' persekuzzjoni li kien ibati bih, fil-versi kif jidher f'poeżiji bħal <hi rend="italic">Żgħożija</hi>, <hi rend="italic">Tifkir tal-Biki</hi>, <hi rend="italic">Lapsi</hi>, u <hi rend="italic">Żgħorija</hi> li tibda bil-vers magħruf "O Żmien ħelu kif għaddejtli". Il-ħajja għalih kienet tfisser taħbit u inkwiet biss. </p>
<p>Erba' aspetti li joħorġu mill-poeżija tiegħu huma:</p>
<list type="unordered"><item>is-sens qawwi ta' patrijottiżmu kif jidher f'<hi rend="italic">Mannarinu</hi>, <hi rend="italic"><ref target="https://mt.wikipedia.org/wiki/Jean_Parisot_de_la_Valette">La Valette</ref></hi>, <hi rend="italic"><ref target="https://mt.wikipedia.org/wiki/Alof_de_Wignacourt">Wignacourt</ref></hi>, <hi rend="italic">Malta u ġensha</hi>, <hi rend="italic">Il-Port ta' Malta, <ref target="https://mt.wikipedia.org/wiki/Tas-Sliema">Tas-Sliema</ref></hi> u l-famuża <hi rend="italic">Tifħira lil Malta</hi>, li għal ħafna snin kienet tindaqq qisha innu nazzjonali ta' Malta.</item>
<item>is-safar bħala ħtieġa soċjali u bħala turufnament bħal <hi rend="italic">L-Imsiefer</hi>, <hi rend="italic">Għarus imsiefer lill-Għarusa</hi>, <hi rend="italic">L-Għarusa lill-Għarus Imsiefer</hi>, <hi rend="italic">Is-Safar</hi>, <hi rend="italic">Itturfnat</hi></item>
<item>id-didattiċiżmu b'elementi satiriċi fini bħal, <hi rend="italic">Il-Ħurrieqa u l-Warda</hi>, <hi rend="italic">Ktieb Sabiħa</hi>, <hi rend="italic">Il-Qanpiena tal-Fuħħar</hi>, <hi rend="italic">Il-Musbieħ il-Lejl</hi>, <hi rend="italic">Ix-Xiħ u x-Xitan.</hi></item>
<item>il-ħila għan-narrattiva poetika kif jidher f' <hi rend="italic">Il-Ġifen Tork</hi>. F'<hi rend="italic">Il-Ballata għal Manzor u Maria</hi>, Vassallo juża' l-vers tal-ħamsa, tal-għaxra u tas-sebgħa biex idaħħal id-drammatiċità skont il-burdati differenti. Vassallo esperimenta ħafna bil-metrika.</item></list>
Il-Ġifen Tork
<p>Poeżija epika li tuża' l-ġrajja ta' sebgħin ilsir Malti Nisrani li jaħtfu ġifen <ref target="https://mt.wikipedia.org/wiki/Turkija">Tork</ref> wara ġlieda mat-Torok u jsalpaw lejn Malta. Dawn jagħmlu pellegrinaġġ lejn il-<ref target="https://mt.wikipedia.org/wiki/Mellieħa">Mellieħa</ref> biex jirringrazzjaw lill-<ref target="https://mt.wikipedia.org/wiki/Madonna">Madonna</ref>. Vassallo jigglorifika lill-Maltin u jipprova jnissel fiduċja fil-Maltin ta' żmienu u sens ta' nazzjonaliżmu billi jinqeda bil-ħakkiema u jgħid li ħabba fina l-Maltin huma ġabu l-glorja tagħhom. B'"Qalbenin dejjem aħna" huwa jgħaqqad il-preżent mal-imgħoddi u hekk iseddaq in-nazzjonalità tal-Maltin. Il-poeżija hija simbolu tal-ġrajja ta' Malta tul iż-żminijiet. Il-ġifen huwa l-gżira ta' Malta u l-ilsiera huma l-Insara Maltin. Ix-xewqa perpetwa tal-Maltin li jeħilsu mill-għadu mhux Nisrani. Importanti f'kull epika huwa l-intervent divin, f'dan il-każ bl-interċessjoni tal-Madonna. F'kull epika hemm eroj imma f' <hi rend="italic">Il-Ġifen Tork</hi> mhuwiex bniedem wieħed iżda l-kotra, l-għaqda fost il-Maltin, li titqabad flimkien u titlob flimkien u tirbaħ flimkien kontra għadu qawwi. </p>
<p>Permezz ta' din il-poeżija, Vassallo juri wkoll il-kapaċità tal-<ref target="https://mt.wikipedia.org/wiki/Lingwa_Maltija">ilsien Malti</ref> li jogħla għal livelli għoljin.</p>
<p>Il-poeżija fiha 116-il sestina b'696 vers, miktuba bil-vers tal-ħdax. Irrimata. Vassallo juża kliem arkaiku. Hija mqassma fi tliet kanzunetti:</p>
<list type="unordered"><item>1 Kant Il-Ftehim u l-Għaqda, 38 sestina</item>
<item>2 Kant It-Taqtigħa u l-Ħarba, 41 sestina</item>
<item>3 Kant Il-Wegħda, 37 sestina</item></list>
Ħoloq esterni
<list type="unordered"><item><ref target="http://www.akkademjatalmalti.com/page.asp?p=9049&amp;l=1">Bijografija fuq is-sit tal-Akkademja tal-Malti</ref></item></list>
</text></body></html>