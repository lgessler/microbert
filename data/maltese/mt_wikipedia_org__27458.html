<html><body><text id="wikipedia_mt_wikipedia_org__27458.html" ns="0" revid="272345" sourceurl="https://mt.wikipedia.org/wiki/Skoll_tal-Qroll_ta%27_New_Caledonia" title="Skoll tal-Qroll ta' New Caledonia" type="wikipedia">Skoll tal-Qroll ta' New Caledonia<figure><caption>Immaġni satellitari tal-Iskoll tal-Qroll ta' New Caledonia madwar it-Tramuntana ta' Grande Terre</caption></figure>
<p>L-<hi rend="bold">Iskoll tal-Qroll ta' New Caledonia</hi> jinsab madwar il-gżejjer ta' <ref target="https://mt.wikipedia.org/wiki/New_Caledonia">New Caledonia</ref> fin-Nofsinhar tal-<ref target="https://mt.wikipedia.org/wiki/Oċean_Paċifiku">Oċean Paċifiku</ref>, u huwa l-itwal skoll tal-qroll kontinwu fid-<ref target="https://mt.wikipedia.org/wiki/Id-Dinja">dinja</ref> kif ukoll it-tielet l-ikbar wara l-<ref target="https://mt.wikipedia.org/wiki/Skoll_il-Kbir_tal-Qroll">Iskoll il-Kbir tal-Qroll</ref> tal-<ref target="https://mt.wikipedia.org/wiki/Awstralja">Awstralja</ref> u l-Iskoll tal-Qroll Mesoamerikan.</p>
<p>L-Iskoll tal-Qroll ta' New Caledonia jinsab madwar <ref target="https://mt.wikipedia.org/wiki/Grande_Terre">Grande Terre</ref>, l-ikbar gżira ta' New Caledonia, kif ukoll il-gżira ta' <ref target="https://mt.wikipedia.org/wiki/Ile_des_Pins">Ile des Pins</ref> u diversi gżejriet oħra, u jlaħħaq tul ta' 1,600 kilometru. L-iskoll iħaddan fih laguni li f'daqqa fihom xi 24,000 kilometru kwadru, b'fond medju ta' 25 metru. L-iskolli tal-qroll jikbru sa 30 kilometru lil hinn mix-xatt, iżda jibqgħu jestendu sa kważi 200 kilometru sal-iskolli ta' <ref target="https://mt.wikipedia.org/wiki/Entrecasteaux">Entrecasteaux</ref> fil-Majjistral. Din l-estensjoni fil-Majjistral tħaddan fih il-Gżejjer ta' Belep u gżejriet oħra bir-ramel tal-qroll. Diversi passaġġi naturali jagħtu għall-oċean. Il-passaġġ ta' Boulari, li jwassal sa <ref target="https://mt.wikipedia.org/wiki/Noumea">Noumea</ref>, il-<ref target="https://mt.wikipedia.org/wiki/Belt_kapitali">belt kapitali</ref> u l-port ewlieni ta' New Caledonia, huwa mmarkat permezz tal-Fanal ta' Amédée.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ekoloġija
<figure><caption>Id-dugongu f'qiegħ il-baħar</caption></figure>
<p>L-Iskoll tal-Qroll ta' New Caledonia jitqies li huwa t-tieni l-ikbar fid-dinja wara dak tal-Iskoll il-Kbir tal-Qroll tal-Awstralja, l-itwal skoll tal-qroll kontinwu fid-dinja b'tul ta' 1,600 kilometru, u għandu l-ikbar sistemi ta' laguni fid-dinja b'erja ta' 24,000 kilometru kwadru. Din l-ekosistema, flimkien ma' dik ta' <ref target="https://mt.wikipedia.org/wiki/Fiġi">Fiġi</ref>, tospita l-iżjed konċentrazzjoni varjata ta' strutturi ta' skolli tal-qroll fid-dinja; b'kollox 146 tip abbażi ta' sistema ta' klassifikazzjoni globali, u saħansitra jilħqu jekk mhux jaqbżu l-Iskoll il-Kbir tal-Qroll (li hu ferm akbar) fid-diversità tal-qroll u tal-ħut.</p>
<p>L-iskoll għandu diversità kbira ta' speċijiet b'livell għoli ta' endemiżmu, u jospita wkoll it-tielet l-ikbar popolazzjoni ta' <ref target="https://mt.wikipedia.org/wiki/Dugongu">dugongi</ref> <hi rend="italic">(Dugong dugon)</hi> fid-dinja, u huwa sit importanti fejn ibejtu l-fkieren il-baħar tat-tip <hi rend="italic">Chelonia mydas</hi>. Fil-laguni ta' New Caledonia hemm bosta speċijiet li jvarjaw fid-daqs minn plankton għal ħut kbir u saħansitra klieb il-baħar.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Theddidiet ambjentali
<figure><caption>Il-Bajja ta' Upi fil-Laguna madwar l-Ile des Pins b'sikkiet antiki tal-qroll</caption></figure>
<p>Huwa maħsub li l-biċċa l-kbira tal-iskolli b'mod ġenerali jinsabu f'saħħithom sew. Uħud mill-iskolli tal-Lvant ġarrbu ħsarat minn effluwenti tal-estrazzjoni tan-nikel fil-gżira ta' Grand Terre. Is-sedimentazzjoni mix-xogħol fil-minjieri, mill-agrikoltura, u mir-ragħa affettwat l-iskolli qrib il-bokki tax-xmajjar, u s-sitwazzjoni baqgħet sejra għall-agħar bil-qerda tal-foresti tal-mangrovji, li minnhom stess jgħinu biex iżommu s-sedimenti. Uħud mill-iskolli ntradmu taħt diversi metri ta' sedimentazzjoni. Fl-2008, valutazzjoni tal-iskolli tal-Majjistral li jinsabu qrib ix-xatt ikkonkludiet li ħafna skolli kienu se jmutu fi żmien ftit snin jew l-iktar l-iktar fi żmien deċennji, jekk ix-xejriet identifikati dak iż-żmien b'rabta mas-sedimenti mix-xogħol fil-minjieri u s-sedimentazzjoni inġenerali ma jinbidlux.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Użu uman
<p>L-għadis biċ-ċilindri tal-arja huwa komuni ħafna, u hemm diversi siti tal-għadis fil-laguni u madwar l-iskoll tal-qroll. Dawn jinkludu siti li ngħataw ismijiet bħall-Foss tal-Klieb il-Baħar, il-Katidral u l-Labra ta' Prony, li huma fost l-iktar siti tal-għadis famużi f'New Caledonia.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Sit ta' Wirt Dinji
<figure><caption>Il-Laguna Blu ta' New Caledonia mill-ajru</caption></figure>
<p>F'Jannar 2002, il-gvern ta' <ref target="https://mt.wikipedia.org/wiki/Franza">Franza</ref> ppropona l-Laguni ta' New Caledonia bħala Sit Indikattiv biex iktar 'il quddiem, eżattament nhar is-7 ta' Lulju 2008, jitniżżel bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> naturali tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali"; il-<hi rend="bold">kriterju (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar"; u l-<hi rend="bold">kriterju (x)</hi> "Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta' valur universali straordinarju mill-perspettiva tax-xjenza jew tal-konservazzjoni".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>B'kollox hemm 13-il kumitat ta' ġestjoni lokali, magħmula minn operaturi turistiċi, <ref target="https://mt.wikipedia.org/wiki/Sajjied">sajjieda</ref>, <ref target="https://mt.wikipedia.org/wiki/Politiku">politiċi</ref>, u kapijiet ta' tribujiet lokali li jaħdmu id f'id mal-komunità lokali biex tiġi mmonitorjata s-saħħa tal-laguni ta' New Caledonia.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
</text></body></html>