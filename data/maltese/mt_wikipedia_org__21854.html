<html><body><text id="wikipedia_mt_wikipedia_org__21854.html" ns="0" revid="267730" sourceurl="https://mt.wikipedia.org/wiki/Miriam_Spiteri_Debono" title="Miriam Spiteri Debono" type="wikipedia">Miriam Spiteri Debono
<p>In-<ref target="https://mt.wikipedia.org/wiki/Nutar">Nutar</ref> <hi rend="bold">Miriam Spiteri Debono</hi> (<ref target="https://mt.wikipedia.org/wiki/Rabat_(Għawdex)">Rabat (Għawdex)</ref>, 1952) kienet Speaker tal-Parlament bejn l-1996 u l-1998.</p>
Politika
<p>Miriam Spiteri Debono kkontestat f'isem il-<ref target="https://mt.wikipedia.org/wiki/Partit_Laburista_(Malta)">Partit Laburista</ref> f'erba' elezzjonijiet ġenerali fl-1981, fl-1987, fl-1992, u fl-1996. Wara din l-aħħar elezzjoni tagħha, il-<ref target="https://mt.wikipedia.org/wiki/Prim_Ministru_ta'_Malta">Prim Ministru</ref> <ref target="https://mt.wikipedia.org/wiki/Alfred_Sant">Alfred Sant</ref> kien ħatarha Speaker tal-Parlament.   </p>
<p>Bejn l-1993 u l-1996, Miriam Spiteri Debono kienet ukoll President tal-Għaqda Nisa Laburisti.</p>
<p>L-isem tagħha ssemma sa mill-2013 bħala l-<ref target="https://mt.wikipedia.org/wiki/President_ta'_Malta">President tar-Repubblika</ref> li tissuċċedi lil <ref target="https://mt.wikipedia.org/wiki/George_Abela">George Abela</ref>.</p>
Speaker
<p>Fil-ftuħ tas-Seba' Parlament, fil-5 ta' Diċembru 1996, Miriam Spiteri Debono nħatret Speaker.</p>
<p>Din hija silta mill-minuti tal-laqgħa meta nħatret:</p>
<p>  <hi rend="bold">ONOR. ALFRED SANT (Prim Ministru):</hi>  Nipproponi l-ħatra tan-Nutar Myriam Spiteri Debono bħala Speaker ta' din il-Kamra.</p>
<p>  <hi rend="bold"><ref target="https://mt.wikipedia.org/wiki/Skrivan">SKRIVAN</ref> TAL-KAMRA:</hi>  Min jissekonda?</p>
<p>  <hi rend="bold">ONOR. <ref target="https://mt.wikipedia.org/wiki/Eddie_Fenech_Adami">EDDIE FENECH ADAMI</ref> (Kap tal-Oppożizzjoni):</hi>  Nissekonda.</p>
<p>  <hi rend="bold">SKRIVAN TAL-KAMRA:</hi>  Il-mistoqsija hi l-elezzjoni tan-Nutar Myriam Spiteri Debono bħala Speaker tal-Kamra tad-Deputati.  Dawk favur? (Onor. Membri:  Iva)  Dawk kontra? Għaddiet.</p>
<p><hi rend="italic">Il-mozzjoni għaddiet nem. con.</hi></p>
<p><hi rend="italic">L-Onor. Myriam Spiteri Debono twasslet sas-Sedja mill-Prim Ministru, mill-Kap tal-Oppożizzjoni u mill-Iskrivan tal-Kamra.</hi></p>
<p>   <hi rend="bold">SINJURA SPEAKER (Onor. Myriam Spiteri Debono):</hi>  Bil-permess tal-Kamra naħseb li jkun xieraq illi ngħid kelmtejn ta’ ringrazzjament. L-ewwel nett nixtieq nirringrazzja lill-Onor. Prim Ministru li pproponieni u lill-Onor. Kap tal-Oppożizzjoni li għoġbu jissekondani għal din il-ħatra. L-għażla tiegħi, maqbula bejnietkom, hija xhieda tal-impenn kemm tal-Gvern u kemm tal-Oppożizzjoni biex f’pajjiżna l-preżenza attiva tan-nisa fl-ogħla istituzzjonijiet tal-pajjiż tkompli tinħass u tikber.  Ta' dan nirringrazzjahom b'mod speċjali. (Applaws)</p>
<p>Nirringrazzja wkoll lill-Kamra kollha talli għoġobha tafdani b’din il-kariga ta’ responsabbiltà kbira li bl-għajnuna t’<ref target="https://mt.wikipedia.org/wiki/Alla_l-Missier">Alla</ref> u tal-Membri kollha tal-Kamra se nfittex li naqdi b’fedeltà u lealtà sħiħa lejn pajjiżi u lejn il-poplu tagħna.  Inħoss li lkoll kemm aħna f’dan il-Parlament l-ewwel u qabel kollox għandu jkollna l-ħakma fuqna nfusna biex neżerċitaw awtodixxiplina u nkunu rappreżentanti denji tal-poplu.</p>
<p>Hawn fostna min hu żgħir fl-età, hawn min hu aktar matur u ta’ esperjenza, iżda nħoss li l-operat tagħna lkoll għandu jkun imnebbaħ mis-sinċerità u mill-ġenwinità li sfortunatament ħafna minna nitilfu meta ma nibqgħux tfal.</p>
<p>Għalhekk filwaqt li nitlob lil Alla biex iżomm idejh fuqna u lill-<ref target="https://mt.wikipedia.org/wiki/Spirtu_s-Santu">Ispirtu s-Santu</ref> biex jiggwidana, nistieden lill-Kamra biex tkompli bix-xogħol tagħha skont kif indikat fl-aġenda. (Applaws)</p>
</text></body></html>