<html><body><text id="wikipedia_mt_wikipedia_org__6768.html" ns="0" revid="253507" sourceurl="https://mt.wikipedia.org/wiki/Fu%C3%9Fball-Bundesliga" title="Fußball-Bundesliga" type="wikipedia">Fußball-Bundesliga
<p>Il-<hi rend="bold">Bundesliga</hi> huwa kampjonat professjonali tal-futbol fil-<ref target="https://mt.wikipedia.org/wiki/Ġermanja">Ġermanja</ref>. Fil-ġerarkija tal-futbol Ġermaniż dan huwa l-ogħla livell. Il-kampjonat jintlagħab minn tmintax-il tim abbażi ta' sistema ta' promozzjoni u relegazzjoni mas-<ref target="https://mt.wikipedia.org/wiki/2._Bundesliga">2. Bundesliga</ref>. Mill-fundazzjoni tagħha, total ta' 50 klabb ikkompetew f'din id-diviżjoni. Mis-snin sebgħin, it-tim ta' <ref target="https://mt.wikipedia.org/wiki/FC_Bayern_Munich">Bayern Munich</ref> iddominaw għal diversi drabi r-rebħ tal-kampjonat, hekk kif rebħhuh għal 22 darba. Madanakollu, il-Bundesliga rat ukoll ċampjins oħra bħal <ref target="https://mt.wikipedia.org/wiki/Hamburger_SV">Hamburger SV</ref>, <ref target="https://mt.wikipedia.org/wiki/Borussia_Dortmund">Borussia Dortmund</ref>, <ref target="https://mt.wikipedia.org/wiki/SV_Werder_Bremen">Werder Bremen</ref>, <ref target="https://mt.wikipedia.org/wiki/Borussia_Mönchengladbach">Borussia Mönchengladbach</ref> u <ref target="https://mt.wikipedia.org/wiki/VfB_Stuttgart">VfB Stuttgart</ref> fost l-ismijiet prominenti.</p>
<p>Il-Fußball-Bundesliga huwa wieħed mill-aqwa kampjonati nazzjonali, ikklassifikat bħala t-tielet fl-Ewropa skont il-<ref target="https://mt.wikipedia.org/wiki/Koeffiċjenti_tal-UEFA">koeffiċjenti tal-UEFA</ref> għall-kampjonati. Hu hu l-ewwel wieħed f'dak li għandu x'jaqsam mal-attendenza medja.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Storja
Oriġini
<p>Qabel il-formazzjoni tal-Bundesliga, il-futbol Ġermaniż kien jintlagħab taħt livell tad-dilettanti f'numru kbir ta' kampjonati reġjonali. Ir-rebbieħa ta' dawn il-kampjonati kienu jisfidaw lil xulxin għar-rebħ tat-titlu nazzjonali. Fit-28 ta' Jannar, 1900, assoċjazzjoni nazzjonali, id-<ref target="https://mt.wikipedia.org/wiki/Federazzjoni_tal-futbol_tal-Ġermanja">Deutscher Fußball Bund</ref> (DFB) ġiet fundata f'<ref target="https://mt.wikipedia.org/wiki/Leipzig">Leipzig</ref> b'86 klabb. L-ewwel tim tal-kampjonat nazzjonali kien <ref target="https://mt.wikipedia.org/wiki/VfB_Leipzig">VfB Leipzig</ref>, li għeleb lil <ref target="https://mt.wikipedia.org/wiki/DFC_Prague">DFC Prague</ref> 7-2 f'logħba li ntlagħbet f'<ref target="https://mt.wikipedia.org/wiki/Amburgu">Amburgu</ref> fil-31 ta' Mejju, 1903.</p>
<p>Fis-snin ħamsinn, kien hemm talbiet għall-formazzjoni ta' kampjonat professjonista wieħed, speċjalment minħabba l-fatt li kampjonati professjonisti f'pajjiżi barranin kienu qed iġagħlu lill-aqwa plejers tal-Ġermanja biex jitilqu 'l mill-kampjonati semiprofessjonali. Fuq livell internazzjonali, il-logħba Ġermaniża bdiet titlef il-kunfidenza hekk kif klabbs Ġermaniżi naqsu li jwettqu prestazzjoni tajba kontra klabbs professjonisti ta' pajjiżi oħra. Il-kowċ tat-tim nazzjonali <ref target="https://mt.wikipedia.org/wiki/Sepp_Herberger">Sepp Herberger</ref> kien konxju mill-fatt li kien hemm bżonn ta' kampjonat uniku, u stqarr, "Jekk irridu li nibqgħu kompetittivi fuq livell internazzjonali, iridu ngħollu l-aspettattivi tagħna fuq il-livell nazzjonali."<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>F'dak iż-żmien, fil-Lvant tal-Ġermanja, kampjonat separat kien stabbilit bil-formazzjoni tad-<ref target="https://mt.wikipedia.org/wiki/DDR-Oberliga">DS-Oberliga</ref> (Deutscher Sportausschuss Oberliga) fl-1950. L-isem tal-kampjonat tbiddel għal Football Oberliga DFV fl-1958 u kien ġeneralment riferut bħala sempliċiment DDR-Liga jew DDR-Oberliga. Dan il-kampjonat kellu erbatax-il tim b'żewġ postijiet ta' relegazzjoni.</p>
Stabbiliment
<p>It-telfa tat-tim nazzjonali mal-Jugożlavja (0-1) fil-kwarti tal-finali tat-<ref target="https://mt.wikipedia.org/wiki/Tazza_tad-Dinja_tal-Futbol_1962">Tazza tad-Dinja 1962</ref> fiċ-Ċili kienet ix-xoqqa f'moxtha (fost ħafna) sabiex jiġi mibni kampjonat nazzjonali. Taħt il-president il-ġdid tad-DFB <ref target="https://mt.wikipedia.org/wiki/Hermann_Neuberger">Hermann Neuberger</ref>, il-Bundesliga ġiet ikkreata f'<ref target="https://mt.wikipedia.org/wiki/Dortmund">Dortmund</ref> fit-28 ta' Lulju, 1962, bl-ewwel staġun ikun dak tal-1962–64. Il-kampjonat professjonista Ġermaniż il-ġdid kien mudellat fuq dak Ingliż, li kien imur lura għall-1888.</p>
<p>F'dak iż-żmien, kien hemm ħames Oberligen, fejn kienu jirrapreżentaw it-Tramuntana, in-Nofsinhar, il-Punent, ix-Xlokk, il-Lbiċ tal-Lvant tal-Ġermanja u Berlin. Il-Ġermanja tal-Lvant, taħt okkupazzjoni Sovjetika, żammet l-istruttura tal-kampjonat tagħha. 46 klabb applikaw għall-ammissjoni għall-kampjonat il-ġdid. Sittax-il tim ġew magħżula skont is-suċċess fil-grawnd, il-kriterja tal-ekonomija u r-rappreżentazzjoni ta' diversi Oberligen.</p>
<list type="unordered"><item>Mill-Oberliga tat-Tramuntana: <ref target="https://mt.wikipedia.org/wiki/Eintracht_Braunschweig">Eintracht Braunschweig</ref>, <ref target="https://mt.wikipedia.org/wiki/SV_Werder_Bremen">Werder Bremen</ref>, <ref target="https://mt.wikipedia.org/wiki/Hamburger_SV">Hamburger SV</ref></item>
<item>Mill-Oberliga tal-Punent: <ref target="https://mt.wikipedia.org/wiki/Borussia_Dortmund">Borussia Dortmund</ref>, <ref target="https://mt.wikipedia.org/wiki/1._FC_Köln">1. FC Köln</ref>, <ref target="https://mt.wikipedia.org/wiki/MSV_Duisburg">Meidericher SV</ref> (issa <ref target="https://mt.wikipedia.org/wiki/MSV_Duisburg">MSV Duisburg</ref>), <ref target="https://mt.wikipedia.org/wiki/SC_Preußen_Münster">Preußen Münster</ref>, <ref target="https://mt.wikipedia.org/wiki/FC_Schalke_04">FC Schalke 04</ref></item>
<item>Mill-Oberliga tax-Xlokk:  <ref target="https://mt.wikipedia.org/wiki/1._FC_Kaiserslautern">1. FC Kaiserslautern</ref>, <ref target="https://mt.wikipedia.org/wiki/1._FC_Saarbrücken">1. FC Saarbrücken</ref></item>
<item>Mill-Oberliga tan-Nofsinhar: <ref target="https://mt.wikipedia.org/wiki/Eintracht_Frankfurt">Eintracht Frankfurt</ref>, <ref target="https://mt.wikipedia.org/wiki/Karlsruher_SC">Karlsruher SC</ref>, <ref target="https://mt.wikipedia.org/wiki/1._FC_Nuremberg">1. FC Nuremberg</ref>, <ref target="https://mt.wikipedia.org/wiki/TSV_1860_München">TSV 1860 München</ref>, <ref target="https://mt.wikipedia.org/wiki/VfB_Stuttgart">VfB Stuttgart</ref></item>
<item>Mill-Oberliga ta' Berlin: <ref target="https://mt.wikipedia.org/wiki/Hertha_BSC_Berlin">Hertha BSC Berlin</ref></item></list>
<p>L-ewwel logħob tal-Bundesliga ntlagħbu fl-24 ta' Awwissu, 1963. L-ewwel rebbieħa kienu l-favoriti 1. FC Köln, b'Meidericher SV u Eintracht Frankfurt jispiċċaw fit-tieni post bl-istess punti.</p>
Struttura u kompetizzjoni
<p>Iċ-ċampjin tal-futbol Ġermaniż hu deċiż bil-logħob fil-Bundesliga. Kull klabb jilgħab klabb ieħor kemm f'daru u anki barra minn daru. Oriġinarjament, rebħa kienet tiswa 2 punti, pari kien jiswa punt u telfa xejn. Mill-istaġun 1995–96, saret bidla fejn rebħa bdiet tiswa 3 punti, awqt li l-pari u t-telfa żammew l-istess punti. Il-klabb bl-ikbar numru ta' punti fl-aħħar tal-istaġun isir ċampjin tal-Ġermanja. Preżentament, l-ewwel żewġ timijiet fil-klassifika jikkwalifikaw għall-fażi tal-gruppi tal-<ref target="https://mt.wikipedia.org/wiki/UEFA_Champions_League">UEFA Champions League</ref>, waqt li dak tat-tielet post jikkwalifika għat-tielet rawnd preliminarju taċ-Champions League. Iż-żewġ timijiet min-naħa t'isfel tal-klassifika jiġu relegati fis-<ref target="https://mt.wikipedia.org/wiki/2._Bundesliga">2. Bundesliga</ref>, waqt li l-aqwa żewġ timijiet mit-Tieni Diviżjoni jiġu promossi. It-tim li jispiċċa fis-sittax-il post (it-tielet mill-aħħar), u t-tielet tim fis-2. Bundesliga jilgħabu <hi rend="italic">play-off</hi> fuq żewġ legs. Ir-rebbieħ ta' dik il-partita jilgħab fil-Bundesliga fl-istaġun li jmiss, u t-tellief fit-Tieni Diviżjoni.</p>
<p>Jekk timijiet huma l-istess fil-punti, jiġu applikati kriterji taħt din l-ordni:</p>
<list type="ordered"><item>Id-differenza tal-gowls matul l-istaġun kollu</item>
<item>It-total ta' gowls skrujati matul l-istaġun kollu</item>
<item>Ir-riżultati ta' kontra xulxin (total ta' punti)</item>
<item>Id-differenza ta' gowls ta' kontra xulxin</item>
<item>Il-gowls skorjati barra minn dar xulxin</item>
<item>Total ta' gowls skorjati barra minn darhom matul l-istaġun kollu</item></list>
<p>Jekk żewġ klabbs jibqgħu xorta bl-istess punti wara li ġew applikati dawn il-kriterji, issir partita waħda fi grawnd newtrali biex jiġi determinat il-pożizzjoni fil-klassifika. Madanakollu, din qatt ma kienet ta' użu fl-istorja tal-Bundesliga.</p>
<p>Fuq l-għażla tal-iskwadra, tim ma jistax ikollu aktar minn ħames plejers li mhumiex mill-<ref target="https://mt.wikipedia.org/wiki/Unjoni_Ewropea">UE</ref>. Seba' sostituti huma permessi biex jintagħżlu, fejn tlieta huma permessi li jiġu wżati matul il-partita.</p>
Timijiet tal-istaġun 2010–11
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Fußball-Bundesliga_2010–11">Fußball-Bundesliga 2010–11</ref></hi>.
<list type="unordered"><item><ref target="https://mt.wikipedia.org/wiki/1._FC_Kaiserslautern">1. FC Kaiserslautern</ref></item>
<item><ref target="https://mt.wikipedia.org/wiki/1._FC_Köln">1. FC Köln</ref></item>
<item><ref target="https://mt.wikipedia.org/wiki/1._FC_Nuremberg">1. FC Nuremberg</ref></item>
<item><ref target="https://mt.wikipedia.org/wiki/1._FSV_Mainz_05">1. FSV Mainz 05</ref></item>
<item><ref target="https://mt.wikipedia.org/wiki/Bayer_04_Leverkusen">Bayer 04 Leverkusen</ref></item>
<item><ref target="https://mt.wikipedia.org/wiki/Borussia_Dortmund">Borussia Dortmund</ref></item>
<item><ref target="https://mt.wikipedia.org/wiki/Borussia_Mönchengladbach">Borussia Mönchengladbach</ref></item>
<item><ref target="https://mt.wikipedia.org/wiki/Eintracht_Frankfurt">Eintracht Frankfurt</ref></item>
<item><ref target="https://mt.wikipedia.org/wiki/FC_Bayern_Munich">FC Bayern Munich</ref></item>
<item><ref target="https://mt.wikipedia.org/wiki/FC_Schalke_04">FC Schalke 04</ref></item>
<item><ref target="https://mt.wikipedia.org/wiki/FC_St._Pauli">FC St. Pauli</ref></item>
<item><ref target="https://mt.wikipedia.org/wiki/Hamburger_SV">Hamburger SV</ref></item>
<item><ref target="https://mt.wikipedia.org/wiki/Hannover_96">Hannover 96</ref></item>
<item><ref target="https://mt.wikipedia.org/wiki/SC_Freiburg">SC Freiburg</ref></item>
<item><ref target="https://mt.wikipedia.org/wiki/SV_Werder_Bremen">SV Werder Bremen</ref></item>
<item><ref target="https://mt.wikipedia.org/wiki/TSG_1899_Hoffenheim">TSG 1899 Hoffenheim</ref></item>
<item><ref target="https://mt.wikipedia.org/wiki/VfB_Stuttgart">VfB Stuttgart</ref></item>
<item><ref target="https://mt.wikipedia.org/wiki/VfL_Wolfsburg">VfL Wolfsburg</ref></item></list>
Verdiente Meistervereine
<p>Fl-2004, l-unur tal-"Verdiente Meisterverein" (litteralment "rikonoxximent għal timijiet rebbieħa") ġie introdott. L-idea, li twieldet l-<ref target="https://mt.wikipedia.org/wiki/Italja">Italja</ref> permezz tat-tim tal-<ref target="https://mt.wikipedia.org/wiki/Juventus_FC">Juventus</ref>, timmira biex tirrikonoxxi dawk it-timijiet li rebħu numru ta' kampjonati jew unuri oħra permezz ta' stilla tad-deheb fuq l-emblema tal-klabb u l-flokk tal-plejers tat-tim. L-użu hu differenti u uniku f'kull pajjiż, u fil-Ġermanja tingħata stilla waħda għal tliet titli, żewġ stilel għal ħames titli, tliet stilel għal għaxar titli u erba' stilel għal għoxrin titlu.</p>
<p><ref target="https://mt.wikipedia.org/wiki/Berliner_FC_Dynamo">BFC Dynamo Berlin</ref>, preċedentament tim tal-Lvant tal-Ġermanja, talab li jkollu tliet stilel fuq l-emblema għar-rebħ ta' għaxar titli bejn l-1979 u l-1988. Minkejja li d-DFB ma tat l-ebda risposta, Dynamo Berlin ħadet ir-riedni f'idejha u qabbdet u għamlet tliet stilel fuq l-emblema. Din ikkawżat dibattitu, kemm minħabba li d-DFB kienet taf li t-titli mirbuħa mill-iskwadra fl-Oberliga kienu mirbuħa grazzi għall-patroċinju tal-<ref target="https://mt.wikipedia.org/wiki/Stasi">iStasi</ref>, kif ukoll minħabba li timijiet oħra li rebħu aktar titli barra mill-Bundesliga għamlu l-istess rikjesta.</p>
<p>F'Novembru tal-2005, id-DFB ħalliet lil ċampjins juru stilla bin-numru ta' titli miktuba fiha, inklużi t-titli kollha maskili mill-1903, it-titli femminili mill-1974 u t-titli tal-Lvant tal-Ġermanja.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Madanakollu, ħafna timijiet ma rrispettawx din id-direttiva: per eżempju </p>
<p>Il-format impost mid-DFB japplika biss għal timijiet li jilgħabu l-isfel mill-Bundesliga (l-aqwa żewġ diviżjonijiet), minħabba li hemmhekk il-konvenzjonijiet tad-DFL jibqgħu imposti. BFC Dynamo Berlin ma segwewx din il-linjagwida u komplew jilbsu t-tliet stilel, minflokk stilla waħda bin-numru 10. Għalkemm mhux uffiċjali, <ref target="https://mt.wikipedia.org/wiki/SpVgg_Greuther_Fürth">Greuther Fürth</ref> juru tliet stilel tal-fidda għat-tliet titli mirbuħa qabel il-gwerra minkejja li jinsabu fit-<ref target="https://mt.wikipedia.org/wiki/2._Bundesliga">tieni diviżjoni tal-Bundesliga</ref>.</p>
<p>Sa Ġunju 2009, il-klabbs segwenti huma ammessi li jilbsu stilel waqt li jilgħabu fil-Bundesliga. In-numru fil-parentesi jindika n-numru ta' titli tal-Bundesliga mirbuħa.</p>
<list type="unordered"><item> <ref target="https://mt.wikipedia.org/wiki/FC_Bayern_Munich">Bayern Munich</ref> (21)</item>
<item> <ref target="https://mt.wikipedia.org/wiki/Borussia_Mönchengladbach">Borussia Mönchengladbach</ref> (5)</item>
<item> <ref target="https://mt.wikipedia.org/wiki/SV_Werder_Bremen">SV Werder Bremen</ref> (4)</item>
<item> <ref target="https://mt.wikipedia.org/wiki/Borussia_Dortmund">Borussia Dortmund</ref> (3)</item>
<item> <ref target="https://mt.wikipedia.org/wiki/Hamburger_SV">Hamburger SV</ref> (3)</item>
<item> <ref target="https://mt.wikipedia.org/wiki/VfB_Stuttgart">VfB Stuttgart</ref> (3)</item></list>
<p>Sa Ġunju 2009, il-klabbs segwenti huma ammessi li jilbsu stilla waħda waqt li jilgħabu barra mill-Bundesliga. In-numru fil-parentesi jindika n-numru ta' titli tal-kampjonat nazzjonali mirbuħa matul il-kors tal-istorja tal-futbol Ġermaniż, u jkun inkluż fl-istilla.</p>

Rebbieħa
<p>Total ta' 43 klabb rebħu l-kampjonat Ġermaniż. <ref target="https://mt.wikipedia.org/wiki/FC_Bayern_Munich">FC Bayern Munich</ref> għandhom 22 titlu, iktar minn kwalunkwe klabb ieħor.</p>
<p><ref target="https://mt.wikipedia.org/wiki/FC_Bayern_Munich">FC Bayern Munich</ref> huma ċ-ċampjins kurrenti.</p>
Rekords
<figure><caption>Charly Körbel</caption></figure>
<figure><caption>Gerd Müller</caption></figure>


Ara wkoll
<list type="unordered"><item><ref target="https://mt.wikipedia.org/wiki/3._Liga">3. Liga</ref></item>
<item><ref target="https://mt.wikipedia.org/wiki/Federazzjoni_tal-futbol_tal-Ġermanja">Federazzjoni tal-futbol tal-Ġermanja</ref></item>
<item><ref target="https://mt.wikipedia.org/wiki/Oberliga">Oberliga</ref></item>
<item><ref target="https://mt.wikipedia.org/wiki/2._Fußball-Bundesliga">Zweite Bundesliga</ref></item></list>


Ħoloq esterni
<list type="unordered"><item>(DE)  <ref target="http://www.bundesliga.de">Sit uffiċjali</ref></item>
<item><ref target="http://www.footiemap.com/?co=germany">Mappa ta' kull klabb fil-Ġermanja</ref></item>
<item>(DE)  <ref target="http://www.dfb.de/">DFB — Deutscher Fußball Bund</ref> (Federazzjoni tal-futbol tal-Ġermanja)</item>
<item>(DE)  <ref target="http://www.kicker.de/">Kicker.de</ref></item></list>
</text></body></html>