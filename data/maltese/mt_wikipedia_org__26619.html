<html><body><text id="wikipedia_mt_wikipedia_org__26619.html" ns="0" revid="266081" sourceurl="https://mt.wikipedia.org/wiki/Antoine_de_Saint-Exup%C3%A9ry" title="Antoine de Saint-Exupéry" type="wikipedia">Antoine de Saint-Exupéry
<p><hi rend="bold">Antoine Marie Jean-Baptiste Roger, comte de Saint-Exupéry</hi>, magħruf sempliċement bħala <hi rend="bold">de Saint-Exupéry</hi> ([ɑ̃twan də sɛ̃t‿ɛɡzypeʁi]; twieled fid-29 ta’ Ġunju 1900 – miet fil-31 ta’ Lulju 1944) kien <ref target="https://mt.wikipedia.org/wiki/Kittieb">kittieb</ref>, poeta, aristokratiku, ġurnalist u bdot pijunier Franċiż. Huwa ngħata diversi premjijiet letterarji Franċiżi għoljin u rebaħ ukoll il-Premju Nazzjoni tal-Ktieb tal-Istati Uniti. Huwa baqa’ magħruf l-iktar għall-kitba ta’ <hi rend="italic">Iċ-Ċkejken Prinċep/Il-Prinċep iż-Żgħir</hi> (<hi rend="italic">Le Petit Prince</hi>) u għall-kitbiet liriċi tiegħu tal-avjazzjoni, fosthom <hi rend="italic">Art tal-Irġiel (Terre des hommes) u</hi> <hi rend="italic">Titjir Billejl</hi> (<hi rend="italic">Vol de Nuit)</hi>.</p>
<p>Saint-Exupéry kien bdot kummerċjali ta’ suċċess qabel <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, u ħadem fir-rotot tat-trasport tal-posta bl-ajru fl-<ref target="https://mt.wikipedia.org/wiki/Ewropa">Ewropa</ref>, fl-<ref target="https://mt.wikipedia.org/wiki/Afrika">Afrika</ref>, u fl-<ref target="https://mt.wikipedia.org/wiki/L-Amerika_t'Isfel">Amerka t’Isfel</ref>. Huwa ssieħeb fil-Forza tal-Ajru Franċiża fil-bidu tal-gwerra, u wettaq missjonijiet ta’ rikonjizzjoni mill-ajru sal-armistizju ta’ <ref target="https://mt.wikipedia.org/wiki/Franza">Franza</ref> mal-<ref target="https://mt.wikipedia.org/wiki/Ġermanja">Ġermanja</ref> fl-1940. Wara li ġie demobilizzat mill-Forza tal-Ajru Franċiża, huwa vvjaġġa lejn l-<ref target="https://mt.wikipedia.org/wiki/Stati_Uniti">Istati Uniti</ref> biex jgħin ħalli jipperswadi l-gvern tiegħu jidħol fi gwerra kontra l-Ġermanja Nażista.</p>
<p>Saint-Exupéry qatta’ 28 xahar fl-Amerka, u matul dak iż-żmien kiteb tlieta mill-iktar xogħlijiet importanti tiegħu, u mbagħad issieħeb fil-Forza tal-Ajru Franċiża Ħielsa fit-Tramuntana tal-Afrika—għalkemm kellu ferm iktar mill-età massima għal tali bdoti u s-saħħa tiegħu kienet bdiet tmur lura. Huwa għeb u jingħad li miet meta kien fuq missjoni ta’ rikonjizzjoni minn <ref target="https://mt.wikipedia.org/wiki/Korsika">Korsika</ref> fuq il-<ref target="https://mt.wikipedia.org/wiki/Baħar_Mediterran">Mediterran</ref> fil-31 ta’ Lulju 1944.</p>
<p>Qabel il-gwerra, Saint-Exupéry kien kiseb il-fama fi Franza bħala bdot. Wara <ref target="https://mt.wikipedia.org/wiki/Mewt">mewtu</ref>, ix-xogħlijiet letterarji tiegħu xprunaw l-istatura tiegħu għal status ta’ eroj nazzjonali fi Franza, inkluż <hi rend="italic">Iċ-Ċkejken Prinċep/Il-Prinċep iż-Żgħir</hi> li ġiet tradott bi 300 lingwa. Huwa kiseb iktar rikonoxximent mifrux ulterjuri bit-traduzzjonijiet internazzjonali tax-xogħlijiet l-oħra tiegħu. Il-memorji filosofiċi tiegħu tal-1939 <hi rend="italic">Terre des hommes</hi> (<hi rend="italic">Art tal-Irġiel</hi>) saru isem grupp umanitarju internazzjonali; intużaw ukoll bħala t-tema ċentrali tal-Expo 67 f’<ref target="https://mt.wikipedia.org/wiki/Montreal">Montreal</ref>, <ref target="https://mt.wikipedia.org/wiki/Quebec">Quebec</ref>. <ref target="https://mt.wikipedia.org/wiki/Lyon">Lyon</ref>, il-belt fejn twieled, semmiet l-<ref target="https://mt.wikipedia.org/wiki/Ajruport">ajruport</ref> prinċipali tagħha f’ismu.</p>
Żgħożija u avjazzjoni
<figure><caption>Stemma tal-familja Saint-Exupéry</caption></figure>
<p>Saint-Exupéry twieled f’Lyon f’familja <ref target="https://mt.wikipedia.org/wiki/Knisja_Kattolika">Kattolika</ref> aristokratika li ġenealoġikament kienet tmur lura diversi sekli, b’kunjom li fl-aħħar mill-aħħar jagħmel referenza għall-isqof Saint-Exupéry tas-seklu 5. Huwa kien it-tielet minn ħamest itfal tal-Viskontessa <ref target="https://mt.wikipedia.org/wiki/Marie_de_Fonscolombe">Marie de Fonscolombe</ref> u tal-Viskonti <ref target="https://mt.wikipedia.org/wiki/Jean_de_Saint-Exupéry">Jean de Saint-Exupéry</ref> (1863-1904). Missieru, uffiċjal eżekuttiv tas-senserija tal-assigurazzjoni ta’ <hi rend="italic">Le Soleil</hi>, miet b’puplesija f’Lyon fl-istazzjon tal-ferrovija <hi rend="italic">La Foux</hi> qabel ir-raba’ sena ta’ għeluq snin ibnu. Il-mewt ta’ missieru affettwat il-familja kollha, u l-istatus tal-familja ġie ttrasformat f’wieħed ta’ “aristokratiċi mfaqqrin”.</p>
<p>Saint-Exupéry kellu tliet aħwa bniet u ħuh bjond iżgħar, François, li meta kellu 15-il sena miet b’deni rewmatiku li laqqat meta t-tnejn kienu qed jattendu l-Kulleġġ Marjanista ta’ Villa St. Jean fi <ref target="https://mt.wikipedia.org/wiki/Fribourg">Fribourg</ref>, l-<ref target="https://mt.wikipedia.org/wiki/Żvizzera">Iżvizzera</ref>, matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>. Saint-Exupéry dar b’ħuh sal-aħħar, u iktar ’il quddiem kiteb li François, li l-iktar kien jiftaħ qalbu miegħu, “...baqa’ ma ċċaqlaq xejn għal ftit. Ma bekiex. Waqa’ bħalma taqa’ siġra [li tkun għadha żgħira]”, similitudni li mbagħad uża wkoll fit-tmiem ta’ <hi rend="italic">Iċ-Ċkejken Prinċep/Il-Prinċep iż-Żgħir</hi>. Meta kellu 17-il sena, Saint-Exupéry kien l-uniku raġel tal-familja, wara l-mewt ta’ ħuħ, u kien imfarrak emotivament bħal ommu u ħutu l-bniet, iżda għamilha ta’ protettur tagħhom u kkonslahom.</p>
<p>Wara li weħel fl-eżamijiet finali tiegħu f’Akkademja Navali preparatorja, Saint-Exupéry daħal fl-Iskola tal-Belle Arti bħala awditur biex jistudja l-arkitettura għal 15-il xahar, mill-ġdid mingħajr ma ggradwa, u mbagħad beda jaċċetta li jċekċek xi ħaġa bħala xogħol ’l hemm u ’l hawn. Fl-1921, Saint-Exupéry beda s-servizz militari tiegħu bħala suldat bi grad bażiku mat-Tieni Riġment tal-Kavallerija u ntbagħat lejn <ref target="https://mt.wikipedia.org/wiki/Neuhof">Neuhof</ref>, qrib <ref target="https://mt.wikipedia.org/wiki/Strasburgu">Strasburgu</ref>. Meta kien hemm huwa ħa lezzjonijiet privati tat-titjir u s-sena ta’ wara ġie offrut trasferiment mill-Armata Franċiża għall-Forza tal-Ajru Franċiża. Laħaq bdot wara li ġie stazzjonat mas-37 Riġment tal-Ajruplani tal-Gwerra f’<ref target="https://mt.wikipedia.org/wiki/Casablanca">Casablanca</ref>, il-<ref target="https://mt.wikipedia.org/wiki/Marokk">Marokk</ref>.</p>
<figure><caption>Id-dar fejn twieled Antoine de Saint-Exupéry</caption></figure>
<p>Iktar ’il quddiem, wara li ġie stazzjonat mill-ġdid mal-34 Riġment tal-Avjazzjoni f’Le Bourget fil-periferija ta’ <ref target="https://mt.wikipedia.org/wiki/Pariġi">Pariġi</ref>, u wara li esperjenza l-ewwel ħabta ta’ inġenji tal-ajru mill-ħafna li esperjenza tul ħajtu, Saint-Exupéry baxxa rasu għall-oġġezzjonijiet tal-familja tal-għarusa tiegħu, <ref target="https://mt.wikipedia.org/wiki/Louise_Lévêque_de_Vilmorin">Louise Lévêque de Vilmorin</ref>, li mbagħad saret rumanziera, u telaq mill-forza tal-ajru biex minflok jaħdem f’uffiċċju. Il-koppja fl-aħħar mill-aħħar ħasret l-għerusija u hu għamel ħafna xogħlijiet żgħar oħra mingħajr suċċess fil-ftit snin ta’ wara.</p>
<p>Sal-1926, Saint-Exupéry reġa’ beda jtir bħala bdot. Huwa sar wieħed mill-pijunieri tat-trasport internazzjonali tal-posta bl-ajru, meta l-inġenji tal-ajru ma tantx kellhom wisq strumenti. Iktar ’il quddiem ilmenta li dawk li kienu jtiru fuq inġenji tal-ajru iktar avvanzati kienu saru iktar bħala kontabilisti milli bdoti ta’ veru. Huwa ħadem għall-Aéropostale bejn <ref target="https://mt.wikipedia.org/wiki/Toulouse">Toulouse</ref> u <ref target="https://mt.wikipedia.org/wiki/Dakar">Dakar</ref>, u mbagħad sar ukoll il-maniġer tat-tranżiti tal-linja tal-ajru għall-mitjar ta’ Kap Juby fiż-żona <ref target="https://mt.wikipedia.org/wiki/Spanja">Spanjola</ref> tan-Nofsinhar tal-Marokk, fid-<ref target="https://mt.wikipedia.org/wiki/Deżert">deżert</ref> tas-<ref target="https://mt.wikipedia.org/wiki/Saħara">Saħara</ref>. Fost id-dmirijiet tiegħu kellu jinnegozja r-rilaxx sikur tal-bdoti ta’ inġenji tal-ajru li twaqqgħu u ttieħdu bħala ostaġġi mit-tribujiet tas-Saħara, kompitu perikoluż li permezz tiegħu ngħata l-ewwel Leġjun tal-Unut tiegħu mill-Gvern Franċiż.</p>
<p>Fl-1929, Saint-Exupéry ġie ttrasferit lejn l-<ref target="https://mt.wikipedia.org/wiki/Arġentina">Arġentina</ref>, fejn inħatar direttur tal-linja tal-ajru Aeroposta Argentina. Huwa għex f’<ref target="https://mt.wikipedia.org/wiki/Buenos_Aires">Buenos Aires</ref>, fil-binja Galería Güemes. Huwa stħarreġ rotot tal-ajru ġodda madwar l-Amerka t’Isfel, innegozja ftehimiet, u qajla saħansitra għamilha ta’ bdot għat-trasport tal-posta bl-ajru kif ukoll għall-missjonijiet tat-tfittxija għal bdoti ta’ inġenji tal-ajru li twaqqgħu. Dan il-perjodu ta’ ħajtu jiġi esplorat fil-qosor fil-film tal-IMAX <hi rend="italic">Wings of Courage</hi>, tar-reġista Franċiż <ref target="https://mt.wikipedia.org/wiki/Jean-Jacques_Annaud">Jean-Jacques Annaud</ref>.</p>
Karriera fil-kitba
<figure><caption>Ritratt ta’ Saint-Exupéry ħdejn Montreal, Quebec, il-Kanada, f’Mejju 1942</caption></figure>
<p>L-ewwel kitba ta’ Saint-Exupéry, <hi rend="italic">L'Aviateur</hi> (<hi rend="italic">Il-Bdot</hi>), ġiet ippubblikata fl-1926 f’rivista letterarja b’għomor qasir li kien jisimha <hi rend="italic">Le Navire d'Argent</hi> (<hi rend="italic">Il-Vapur tal-Fidda</hi>). Fl-1929 ġie ppubblikat l-ewwel ktieb tiegħu, <hi rend="italic">Courrier Sud</hi> (<hi rend="italic">Il-Posta tan-Nofsinhar</hi>); u l-karriera tiegħu bħala bdot u ġurnalista kienet waslet fil-punt tat-tluq tagħha. F’dik l-istess sena, Saint-Exupéry wettaq ir-rotta tat-titjir Casablanca-Dakar.</p>
<p>Il-pubblikazzjoni ta’ <hi rend="italic">Vol de nuit</hi> (<hi rend="italic">Titjir Billejl</hi>) stabbiliet lil Saint-Exupéry bħala stilla emerġenti fid-<ref target="https://mt.wikipedia.org/wiki/Id-Dinja">dinja</ref> letterarja. Din kienet l-ewwel pubblikazzjoni tax-xogħlijiet maġġuri tiegħu li kisbet fama mifruxa u biha rebaħ il-Premju Femina. Ir-rumanz kien jirrifletti l-esperjenzi tiegħu bħala bdot postali u direttur tal-linja tal-ajru Aeroposta Argentina, ibbażat f’Buenos Aires, l-Arġentina. F’dik l-istess sena, fi <ref target="https://mt.wikipedia.org/wiki/Grasse">Grasse</ref>, Saint-Exupéry iżżewweġ lil <ref target="https://mt.wikipedia.org/wiki/Consuelo_Suncin">Consuelo Suncin</ref> (kunjomha xebba Suncín Sandoval), kittieba u artista minn <ref target="https://mt.wikipedia.org/wiki/El_Salvador">El Salvador</ref> li ddivorzjat darba u romlot darba, u li kellha spirtu liberu u “lsien ta’ lifgħa”.</p>
<p>Saint-Exupéry, tilef rasu wara din il-mara ta’ statura ċkejkna, għalkemm telaqha u reġa’ magħha bosta drabi—kienet il-muża tiegħu, u fit-tul kienet ukoll is-sors tat-tħassib tiegħu. Kienet relazzjoni bil-burraxki, peress li Saint-Exupéry kien jivvjaġġa spiss u kien jaqlibielha iktar minn darba, b’mod notevoli mal-Franċiża <ref target="https://mt.wikipedia.org/wiki/Hélène_de_Vogüé">Hélène de Vogüé</ref> (1908-2003), magħrufa bħala “Nelly” u mlaqqma “Madame de B.” fil-bijografiji ta’ Saint-Exupéry. Vogüé saret l-eżekutriċi letterarja tat-testment ta’ Saint-Exupéry wara mewtu u kitbet ukoll il-bijografija tagħha stess ta’ Saint-Exupéry bil-psewdonimu Pierre Chevrier.</p>
<p>Saint-Exupéry baqa’ jikteb sar-rebbiegħa tal-1943, meta telaq mill-Istati Uniti mat-truppi Amerikani lejn it-Tramuntana tal-Afrika fit-Tieni Gwerra Dinjija.</p>
Ħabta fid-deżert
<figure><caption><ref target="https://mt.wikipedia.org/wiki/Monument">Monument</ref> f’Tarfaya, Kap Juby, il-Marokk, li jfakkar lill-istazzjon tat-tranżitu tal-posta ta’ Aéropostale u lil Saint-Exupéry, il-maniġer tiegħu</caption></figure>
<p>Fit-30 ta’ Diċembru 1935, fis-02:45, wara 19-il siegħa u 44 minuta fl-ajru, Saint-Exupéry, flimkien mal-mekkaniku u n-navigatur tiegħu <ref target="https://mt.wikipedia.org/wiki/André_Prévot">André Prévot</ref>, ħabat fid-deżert <ref target="https://mt.wikipedia.org/wiki/Libja">Libjan</ref>, waqt tentattiv li jikser ir-rekord tal-veloċità f’tellieqa tal-ajru minn Pariġi għal Saigon u jirbaħ premju ta’ 150,000 Frank. Huwa maħsub li s-sit tal-ħabta kien ħdejn il-wied ta’ <ref target="https://mt.wikipedia.org/wiki/Wadi_Natrun">Wadi Natrun</ref>, qrib id-Delta tan-<ref target="https://mt.wikipedia.org/wiki/Nil">Nil</ref>.</p>
<p>Kemm Saint-Exupéry kif ukoll Prévot b’mod mirakoluż baqgħu ħajjin wara l-ħabta, għalkemm f’qasir żmien spiċċaw diżidratati bis-sħana intensa tad-deżert. Il-mapep tagħhom kienu primittivi u ambigwi, u b’hekk ma kellhom l-ebda idea fejn kienu jinsabu. Mitlufin qalb id-duni tar-ramel, l-unika provvisti tagħhom kienu ftit <ref target="https://mt.wikipedia.org/wiki/Għenba_tax-xewk">għeneb</ref>, żewġ <ref target="https://mt.wikipedia.org/wiki/Larinġa">larinġiet</ref>, madeleine, pinta <ref target="https://mt.wikipedia.org/wiki/Kafè">kafè</ref> f’termos mgħattan u nofs pinta <ref target="https://mt.wikipedia.org/wiki/Inbid">nbid</ref> abjad f’ieħor. Magħhom kellhom ukoll ħażna żgħira ta’ <ref target="https://mt.wikipedia.org/wiki/Mediċina">mediċini</ref>: “mitt gramma ta’ disgħin fil-mija <ref target="https://mt.wikipedia.org/wiki/Alkoħol">alkoħol</ref>, mitt gramma ta’ etere pur, u flixkun żgħir tal-jodju”.</p>
<p>It-tnejn kellhom l-ekwivalenti ta’ jum bħala fluwidi. It-tnejn bdew jaraw miraġġi u esperjenzaw alluċinazzjonijiet fis-smigħ, li malajr ġew segwiti minn alluċinazzjonijiet iktar ċari. Mat-tieni u t-tielet jum, tant kienu diżidratati li ma kellhomx għaraq x’jgħerqu iktar. Fir-raba’ jum, <ref target="https://mt.wikipedia.org/wiki/Bedwin">Bedwin</ref> fuq <ref target="https://mt.wikipedia.org/wiki/Ġemel">ġemel</ref> lemaħhom u tahom trattament nattiv ta’ idratazzjoni mill-ġdid li salvalhom ħajjithom. Din l-esperjenza fejn ħelsuha ħafif mill-mewt tidher b’mod prominenti fil-memorji ta’ Saint-Exupéry tal-1939, <hi rend="italic">Art tal-Irġiel</hi>, li bihom rebaħ bosta premjijiet. L-iktar kitba famuża ta’ Saint-Exupéry <hi rend="italic">Iċ-Ċkejken Prinċep/Il-Prinċep iż-Żgħir</hi>, li tibda bi bdot li jispiċċa f’nofs ta’ deżert, hija parzjalment referenza għal din l-esperjenza.</p>
</text></body></html>