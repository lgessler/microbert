<html><body><text id="wikipedia_mt_wikipedia_org__10046.html" ns="0" revid="243378" sourceurl="https://mt.wikipedia.org/wiki/Coccinellidae" title="Coccinellidae" type="wikipedia">Coccinellidae
<p>Il-familja Coccinellidae hija familja bijoloġika ta' <ref target="https://mt.wikipedia.org/wiki/Insett">insetti</ref>, magħrufa aħjar bħala dik tan-nannakoli. Fiha tiġbor 'il fuq minn 5,000 speċi ta' nannakoli minn madwar id-dinja kollha. F’Malta nsibu madwar tletin speċi. </p>
<p>Il-membri ta' din il-familja huma kollha insetti żgħar, li għandhom daqs li jvarja bejn 1mm - 10mm (0.04 sa 0.4 pulzieri). 
Il-ġisem tagħhom għandu l-istess disinn bażiku. Dan jinvolvi 1) ras b'żewġ antenni żgħar 2) sider b'sitt saqajn u żewġ pari ġwienaħ 3) u qadd flessibli bl-anus u l-organi riproduttivi. Dan id-disinn huwa wieħed ferm addattat għall-istil ta' ħajja li jgħixu in-nannakoli.</p>
<p>Din il-familja hija ukoll mżewqa b'diversita' ta' kuluri. Dawn il-kuluri huma riżultat ta' sustanzi li jissejħu karotenojdi li jinsabu fil-ġwienaħ protettivi ta' kull nannakola. L-iktar lwien komuni huma l-isfar, l-oranġjo u l-aħmar però jeżistu ukoll nannakoli ta' lewn iswed, griż u kannella illi mad-daqqa t'għajn ma tantx jixbħu lin-nannakoli tradizzjonali. Fil-fatt mhijiex faċli għan-nies li mhumiex <ref target="https://mt.wikipedia.org/wiki/Entomologi">entomologi</ref> biex jgħarfu nannakoli ta' dawn l-ilwien. </p>
<p>Il-membri ta' din il-familja huma ġeneralment meqjusa bħala insetti utli għax ħafna minnhom jieklu insetti żgħar li jagħmlu ħsara lill-prodotti agrikoli u l-ġonna.</p>

Bijoloġija
<figure></figure><p>In-nannakoli huma predaturi u id-dieta tagħhom tipikament tikkonsisti f'organiżmi mill-ordni tal- <ref target="https://mt.wikipedia.org/wiki/Hemiptera">Hemiptera</ref> (per eż. il-mell u il-miskta). L-unika eċċezzjoni tinsab fis-sottofamilja <ref target="https://mt.wikipedia.org/wiki/Epilachninae">Epilachninae</ref>. Din is-sottofamilja ta' nannakoli tikkonsisti f'insetti erbivori li jieklu ħaxix biss. Il-partijiet tal-ħalq ta' dawn l-insetti jissejħu mandiboli u huma adattati skond id-dieta tal-organiżmu.  Dawk tal-predaturi huma adattati biex jaqtgħu u jigdmu filwaqt li dawk tal-erbivori huma addattati biex jogħmdu u jċarrtu il-ħxejjex.</p>
<p>Biex jiżguraw is-sopravivenza tagħhom, in-nannakoli ma jridux biss jaħsbu għall-ikel iżda ukoll għall-protezzjoni minn attakki ta' annimali oħra. Fil-fatt il-kuluri jgħajtu tal-Coccinellidae jservu biex jagħmlu dan. Huma jservu bħala sinjal ta' avvertiment lil predaturi. Dan għaliex bl-esperjenza l-predaturi jitgħallmu jassoċjaw ċerti kuluri ma togħma ħażina u b'hekk iħallu lin-nannakoli bi kwiethom. Dan il-fenomenu jissejjaħ <ref target="https://mt.wikipedia.org/wiki/Aposematiżmu">aposematiżmu</ref>. It-togħma ħażina tan-nannakoli tiġi minn sustanzi li jissejħu alkalojdi. Dawn jkunu ta' lewn isfar, u in-nannakola terħijhom f'mumenti ta' periklu.</p>
<p>Il-maġġoranza tal-membri tal-familja Coccinellidae jfittxu il-kenn fix-xitwa. Dawn jinġabru taħt il-qxur tas-siġar u f'postijiet dojoq. Malli il-ġurnata tibda titwal, in-nannakoli jibdew joħorġu mill-kenn u jinfirxu. Ir-rebbiegħa huwa l-istaġun ta' kopulazzjoni tan-nannakoli.</p>
<p>L-ispeċi <hi rend="italic"><ref target="https://mt.wikipedia.org/wiki/Harmonia_axydris">Harmonia axydris</ref></hi> tbid gruppi ta bajd illi jfaqqsu f'temp ta' 3-4 ijiem. Il-larva li joħorġu mill-bajd, jgħaddu minn erba stadji ta żvilupp. B'kollox dawn jieħdu minn 10-14 il-ġurnata. X'ħin il-larva jkun kbir biżżejjed, jibda jibni <ref target="https://mt.wikipedia.org/wiki/Pupa">pupa</ref> madwaru. Eventwalment in-nannakola adulta toħroġ mill-pupa, x'ħin l-iżvilupp ikun komplet.</p>
<p>Huwa maħsub li ċerti speċi ta' nannakoli jbidu bajd infertili żejjed ma gruppi ta' bajd fertili. Dawn jgħinu biex jipprovdu ikel għal-<ref target="https://mt.wikipedia.org/wiki/Larva">larvi</ref> meta jfaqqsu. Il-kwantita' ta' bajd infertili li jiġi iddepożitat jvarja skond ir-riżorsi ta' ikel li jkun hemm waqt illi il-bajd ikun qiegħed jiġi iddepożitat.</p>
Abitat u Ambjent
<p>Bħall-ħafna insetti oħra, in-nannakoli ġeneralment jidħlu fi stat ta' rqad matul ix-xitwa. Dan l-istat jissejjaħ bipawża u jgħin biex in-nannakoli jirreżistu temperaturi kesħin. Xi speċi  (e.ż. <hi rend="italic"><ref target="https://mt.wikipedia.org/wiki/Hippodamia_convergens">Hippodamia convergens</ref></hi>) jinġabru fi gruppi u jemigraw f'art iktar għolja biex jidħlu fi stat ta bipawża. In-nannakoli predaturi, ġeneralment jinstabu fuq il-pjanti fejn il-mell jew il-miskta huma abbundanti. Dan għaliex huma jkunu jistgħu jbidu il-bajd ħdejn kolonji ta' dawn l-insetti u b'hekk jiżguraw illi il-larvi li jfaqqsu mill-bajd jsibu x'jieklu.</p>
<p>Għalkemm hawn Malta, in-nannakoli ma jagħmlu l-ebda ħsara, fl-Amerka ta' fuq, in-nannakola <hi rend="italic"><ref target="https://mt.wikipedia.org/wiki/Harmonia_axydris">Harmonia axydris</ref></hi>, li kienet introdotta biex tikkontrolla l-mell u l-miskta, saret tgħati fastidju lil abitanti tal-inħawi. Dan għaliex fix-xitwa qtajjet kbar ta' nannakoli jmorru jistkennu fil-propjeta tal-abitanti.</p>
In-Nannakoli u l-Kultura
<p>In-nannakoli kienu u għadhom favoriti fost it-tfal. Ħafna stejjer, leġġendi u poeżiji ġew miktubin dwarhom madwar id-dinja kollha. </p>
<p>Leġġenda tradizzjonali Maltija hija dik Tal-<hi rend="italic">Madonna u In-Nannakola</hi>. Skond il-leġġenda qadima, meta il-Madonna marret ħdejn binha Ġesù msallab, Hi kellha bukkett ward f'idha. Il-Madonna niggżet sebagħha u dehret qatra demm. Nannakola li kienet fil-qrib, fetħet ġwenħajha biex ma tħallix id-demm tal-Madonna jaqa' fl-art. Il-Madonna tant ħadet gost b'dan li b'radd ta' ħajr tat lin-nannakola libsa ġdida; aħmar fejn waqa' id-demm u seba' tikek suwed fejn waqgħu id-demgħat tagħha. Dawn is-seba tikek suwed jirrapreżentaw is-seba duluri tal-Madonna.</p>
<p>In-nannakoli f'Malta huma assoċċjati ħafna ma' l-iskola u l-edukazzjoni. Fil-fatt dan nistgħu narawh fir-rima popolari illi kienet tingħad mit-tfal ta' dari - <hi rend="italic">Nannakola mur l-iskola, aqbad siġġu u ibda għola</hi>. Fil-Ħrejjef ta' <hi rend="italic">Wied Peprina</hi> miktubin minn Trevor Żahra nsibu ukoll il-karattru bl-isem ta' Nanna Kolina. Din in-nannakola, allavolja żgħira turi, l-għerf tagħha bl-istejjer u il-mossi u dejjem tinstab liebsa in-nuċċali.</p>
<p>F'pajjiżi oħra in-nannakola tiġi assoċjata ma diversi suġġetti kif ukoll mar-reliġjon. Bl-Irlandiż, in-nannakola tissejjaħ <hi rend="italic">bóín Dé</hi> jiġifieri "Il-baqra żgħira ta' Alla"; u terminu similari jintuża ukoll fil-Kroazia - <hi rend="italic">Božja ovčica</hi> ("In-nagħġa żgħira ta' Alla"). Fi Franza hija magħrufa bħala <hi rend="italic">bête à bon Dieu</hi> li tfisser "l-annimal ta' Alla",u fir-Russja  tissejjaħ, Божья коровка ("Il-baqra żgħira ta' Alla"). Bl-Ebraik, tiġi msejħa "Il-baqra iż-żgħira ta' Moshe Rabbenu" u xi kultant ukoll " Messija żgħira". Dawn it-termini kollha juru id-devozzjoni ta' ċertu pajjiżi lejn ir-reliġjon.</p>
<p>Fil-Greċja in-nannakoli jissejħu πασχαλίτσα (paskalitsa). Dan għaliex fi żmien il-Għid jinsabu f'ammonti kbar fuq pjanta li tissejjah paskalja (<hi rend="italic">Syringa vulgaris</hi>), li tiffjorixxi fl-istess żmien.</p>
<list type="unordered"><item>In-Nannakola hija simbolu tal-Fondazzjoni Olandiża kontra l-Vjolenza. Dan huwa il-<ref target="http://lasvegas.bazoon.nl/zinloosgeweld/zgcore/script/faq_get_image.asp?questionset_id=421&amp;volgnr=1">logo</ref> ta' din il fondazzjoni.</item>
<item>Kumpaniji oħra jużaw in-nannakoli bħala logo tal-kumpanijja tagħhom. Dan nistgħu narawh fil-kumpanija tal-<hi rend="italic"><ref target="https://mt.wikipedia.org/wiki/Ladybird_books">Ladybird books</ref></hi> kif ukoll f' sensiela ta' ħwejjeġ tat-tfal maħruġa minn <ref target="https://mt.wikipedia.org/wiki/Woolworth's">Woolworth's</ref>.</item>
<item>Il-grupp mużikali Ingliż XTC ukoll għandu diska jisimha "Ladybird" li hija diska ħelwa fuq dan l-insett. Din id-diska ġiet maħruġa fl-1983 f'album jismu Mummer.</item>
<item>In-nannakola hija simbolu tal-Partit Popolari Finlandiż/Svediż.</item>
<item>Fil-film popolari <hi rend="italic"><ref target="https://mt.wikipedia.org/wiki/A_Bug's_Life">A Bug's Life</ref></hi>, Francis in-nannakola, huwa nannakola raġel illi jiddejjaq ħafna meta in-nies iħawdu is-sess tiegħu.</item>
<item>Il- Pokèmon Ledyba u Ledian huma żewġ Pokèmon ibbażati fuq il-ġisem tan-nannakola. Id-diġimon Tentomon ukoll jixbaħ lin-nannakola</item>
<item>Ħafna stati fl-Istati Uniti għażlu in-nannakola bħala l-ispeċi statali. Fosthom hemm Delaware, Massachusettes, New Hampshire, New York, Ohio, Pennsylvania, u Tennessee.</item>
<item>Ladybugs huwa film tal-1992 li ħadem fih Rodney Dangerfield.</item>
<item>Nannakola tidher f'kull tpinġija tal-artist Michael Quinlyn-Nixon.</item></list>
Gallerija

<list type="unordered">
<item> Kopulazzjoni ta' <hi rend="italic"><ref target="https://mt.wikipedia.org/wiki/Propylea_quatuordecimpunctata">Propylea quatuordecimpunctata</ref></hi>.</item>
<item> Pupa tipika tal-membri tal-familja Coccinellidae</item>
<item>Relazzjoni simbiotica bejn <hi rend="italic"><ref target="https://mt.wikipedia.org/wiki/Henosepilachna_argus">Henosepilachna argus</ref></hi> u il-pjanta tal-Faqqus il-Ħmir (<ref target="https://mt.wikipedia.org/wiki/San_Ġwann">San Ġwann</ref>, <ref target="https://mt.wikipedia.org/wiki/Malta">Malta</ref>) </item>
<item><hi rend="italic"><ref target="https://mt.wikipedia.org/wiki/Calvia_quatuordecimguttata">Calvia quatuordecimguttata</ref></hi></item>
<item><hi rend="italic"><ref target="https://mt.wikipedia.org/wiki/Coccinella_septempunctata">Coccinella septempunctata</ref></hi> fuq il-pjanta <hi rend="italic"><ref target="https://mt.wikipedia.org/wiki/Bupleurum_falcatum">Bupleurum falcatum</ref></hi> </item>
<item>Speċi ta' <hi rend="italic"><ref target="https://mt.wikipedia.org/wiki/Coccinella">Coccinella</ref></hi> mill-iStati Uniti.</item>
<item>Nannakola tiekol il-Mell tax-xtieli (afidi)</item>
<item>Larvi għadhom kif faqqsu mill-bajd</item>
<item><hi rend="italic"> Żewġ eżemplari sbieħ tal-ispeċi <ref target="https://mt.wikipedia.org/wiki/Synharmonia_conglobata">Synharmonia conglobata</ref></hi></item>
<item><hi rend="italic"><ref target="https://mt.wikipedia.org/wiki/Harmonia_axyridis">Harmonia axyridis</ref></hi> tiftaħ il-ġwienaħ</item>
<item><hi rend="italic"><ref target="https://mt.wikipedia.org/wiki/Harmonia_axyridis">Harmonia axyridis</ref></hi> </item>
<item> Larva ta' <ref target="https://mt.wikipedia.org/wiki/Coccinella_septempunctata">Coccinella septempunctata</ref> jiekol il-mell tax-xtieli (afidi)</item>
<item><hi rend="italic"><ref target="https://mt.wikipedia.org/wiki/Coccinella_septempunctata">Coccinella septempunctata</ref></hi> (<ref target="https://mt.wikipedia.org/wiki/Canada">Canada</ref>)</item>
<item><hi rend="italic"><ref target="https://mt.wikipedia.org/wiki/Coccinella">Coccinella</ref></hi> fuq il-pjanta Peonja (<hi rend="italic"><ref target="https://mt.wikipedia.org/wiki/Paeonia">Paeonia</ref></hi>); (Renton, Washington, U.S.)</item>
</list>
</text></body></html>