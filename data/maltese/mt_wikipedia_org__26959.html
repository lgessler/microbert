<html><body><text id="wikipedia_mt_wikipedia_org__26959.html" ns="0" revid="274330" sourceurl="https://mt.wikipedia.org/wiki/Premju_Nobel_g%C4%A7all-Pa%C4%8Bi" title="Premju Nobel għall-Paċi" type="wikipedia">Premju Nobel għall-Paċi<figure><caption>Il-medalja tal-Premju Nobel għall-Paċi</caption></figure>
<p>Il-<hi rend="bold">Premju Nobel għall-Paċi</hi> huwa wieħed mill-ħames <ref target="https://mt.wikipedia.org/wiki/Premju_Nobel">Premjijiet Nobel</ref> li ilu jingħata kull sena (b'xi eċċezzjonijiet) minn Marzu 1901.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Dan il-premju jingħata lil dawk li "għamlu l-almu tagħhom jew l-aqwa xogħol favur il-fraternità bejn il-pajjiżi, għall-abolizzjoni jew it-trażżin ta' armati permanenti u għall-promozzjoni ta' kungressi għall-paċi".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>B'differenza mill-premjijiet l-oħrajn, il-Premju Nobel għall-Paċi jingħata fin-<ref target="https://mt.wikipedia.org/wiki/Norveġja">Norveġja</ref> u mhux fl-<ref target="https://mt.wikipedia.org/wiki/Żvezja">Iżvezja</ref>: iċ-ċerimonja tal-għotja tan-Nobel issir f'<ref target="https://mt.wikipedia.org/wiki/Oslo">Oslo</ref> minħabba li fi żmien it-tfassil tal-Premjijiet Nobel, in-Norveġja kienet magħquda mal-Iżvezja. Ir-rebbieħ tal-Premju jiġi magħżul mill-<ref target="https://mt.wikipedia.org/wiki/Kumitat_Norveġiż_tan-Nobel">Kumitat Norveġiż tan-Nobel</ref> li huwa magħmul minn ħames persuni magħżula mill-<ref target="https://mt.wikipedia.org/wiki/Storting">Parlament Norveġiż</ref>.</p>
<p>Minħabba n-natura l-politika ta' dan il-premju, għall-ħafna mill-istorja, l-għoti ta' dan il-premju kien suġġett għal numru ta' kontroversji. L-iktar premju riċenti ngħata lill-<ref target="https://mt.wikipedia.org/wiki/Programm_Dinji_tal-Ikel">Programm Dinji tal-Ikel</ref> fl-2020.</p>
Proċess ta' nominazzjoni
<p>Kull sena, il-Kumitat Norveġiż tan-Nobel jistieden lil nies kwalifikati sabiex jissottomettu nominazzjonijiet għall-Premju Nobel għall-Paċi.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-istatuti tal-Fondazzjoni Nobel jispeċifikaw il-kategoriji ta' individwi li huma eliġibbli li jitfgħu n-nomina għal dan il-Premju.<ref target="https://mt.wikipedia.org/wiki/Il-Paġna_prinċipali#cite_note-nomination-4">[4]</ref> In-nominaturi huma:</p>
<list type="unordered"><item>Membri ta' assemblaġġi u gvernijiet nazzjonali u membri tal-<ref target="https://mt.wikipedia.org/wiki/Unjoni_Interparlamentari">Unjoni Interparlamentari</ref></item>
<item>Membri tal-<ref target="https://mt.wikipedia.org/wiki/Qorti_Permanenti_tal-Arbitraġġ">Qorti Permanenti tal-Arbitraġġ</ref> u l-<ref target="https://mt.wikipedia.org/wiki/Qorti_Internazzjonali_tal-Ġustizzja">Qorti Internazzjonali tal-Ġustizzja</ref> f'The Hague</item>
<item>Membri tal-<ref target="https://mt.wikipedia.org/wiki/Institut_de_Droit_International">Institut de Droit International</ref></item>
<item>Akkademiċi fuq livell ta' professur jew professur assoċjat tal-istorja, ix-xjenzi soċjali, il-filosofija, il-liġi u t-teoloġija, retturi tal-università, diretturi tal-università (jew l-ekwivalenti tagħhom), u diretturi ta' istituti dwar ir-riċerka tal-paċi u l-affarijiet internazzjonali</item>
<item>Rebbieħa preċedenti tal-Premju, inklużi membri tal-bord ta' organizzazzjonijiet li rċevew il-Premju</item>
<item>Membri preżenti u passati tal-Kumitat Norveġiż tan-Nobel</item>
<item>Konsulenti permanenti preċedenti tal-Istitut Norveġiż tan-Nobel</item></list>
<p>In-nominazzjonijiet huma kkunsidrati mill-Kumitat tan-Nobel f'laqgħa fejn tiġi elenkata lista ta' kandidati li għandhom jiġu riveduti. Din il-lista hi mbagħad ikkunsidrata mill-konsulenti permanentii tal-istitut tan-Nobel, li jikkonsisti mid-direttur u d-direttur tar-riċerka tal-istitut u numru żgħir ta' akkademiċi Norveġiżi b'għarfien f'oqsma relatati mal-Premju. Il-konsulenti ġeneralment ikollhom ftit xhur biex ilestu r-rapporti li mbagħad jingħataw lill-kumitat għall-għażla tar-rebbieħ. Il-kumitat ifittex isib deċiżjoni unanima li tasal lejn l-aħħar ta' Settembru jew il-bidu ta' Ottubru.<ref target="https://mt.wikipedia.org/wiki/Il-Paġna_prinċipali#cite_note-selection-5">[5]</ref></p>




Ħoloq esterni

<list type="unordered"><item><ref target="https://nobelpeaceprize.org/">Sit uffiċjali</ref></item>
<item><ref target="https://www.nobelprize.org/prizes/peace/">Premju tal-Paċi fuq is-sit uffiċjali tal-Premju Nobel</ref></item></list>
</text></body></html>