<html><body><text id="wikipedia_mt_wikipedia_org__3915.html" ns="0" revid="243230" sourceurl="https://mt.wikipedia.org/wiki/Lamantin" title="Lamantin" type="wikipedia">Lamantin
<p>Il-<hi rend="bold">lamantini</hi> huma <ref target="https://mt.wikipedia.org/wiki/Mammiferu">mammiferi</ref> <ref target="https://mt.wikipedia.org/wiki/Plaċentat">plaċentati</ref> <ref target="https://mt.wikipedia.org/wiki/Erbivoru">erbivori</ref> kbar tal-ilma, magħrufa wkoll bħala l-<ref target="https://mt.wikipedia.org/wiki/Baqra_tal-baħar">baqar tal-baħar</ref> jew bl-isem ta' "manati" kelma <ref target="https://mt.wikipedia.org/wiki/Lingwa_Spanjola">Spanjola</ref> li ġejja mill-Karibew li tfisser "sider" ta' mara.</p>
<p>Il-familja tal-lamantini (<ref target="https://mt.wikipedia.org/wiki/Trichechidae">Trichechidae</ref>) hija differenti mill-familja tad-<ref target="https://mt.wikipedia.org/wiki/Dugongi">dugongi</ref> (<ref target="https://mt.wikipedia.org/wiki/Dugongidae">Dugongidae</ref>), fil-morfoloġija tar-ras u l-forma tad-denb. Id-dugongi għandhom denbhom f'forma ta' furkun maqsum f'żewġ partijiet, simili ħafna għal dak tal-<ref target="https://mt.wikipedia.org/wiki/Balena">baleni</ref> u d-<ref target="https://mt.wikipedia.org/wiki/Denfil">dniefel</ref> waqt li tal-lamantini għandu l-forma tonda ta' moqdief jew pala. Dawn huma mammiferi erbivori kbar li jiżnu bejn 350kg u 1000kg, li jqattgħu nofs il-ġurnata reqdin fl-ilma u jitilgħu fil-wiċċ biex jieħdu n-nifs kull ftit inqas minn 20 minuta u l-biċċa l-kbira tal-bqija tal-ħin jirgħu fl-ilma baxx.</p>
Distribuzzjoni
<figure><caption>Distribuzzjoni tal-ispeċi ta' Lamantini, bl-oranġjo l-Lamantin Afrikan, bl-aħmar il-Lamantin Amazoniku u bl-aħdar il-Lamantin tal-Karibew</caption></figure>
<p>Il-<ref target="https://mt.wikipedia.org/wiki/Lamantin_tal-Karibew">Lamantin tal-Karibew</ref> (<hi rend="italic">Trichechus manatus</hi>) huwa mifrux mal-kosta u x-xmajjar fil-golf tal-<ref target="https://mt.wikipedia.org/wiki/Messiku">Messiku</ref>. Il-<ref target="https://mt.wikipedia.org/wiki/Lamantin_Amazoniku">Lamantin Amazoniku</ref> (<hi rend="italic">Trichechus inunguis</hi>), kif jgħid ismu, hu mifrux fix-xmajjar tal-<ref target="https://mt.wikipedia.org/wiki/Amazonja">Amazonja</ref> u l-<ref target="https://mt.wikipedia.org/wiki/Lamantin_Afrikan">Lamantin Afrikan</ref> (<hi rend="italic">Trichechus senegalensis</hi>) jinsab mifrux mal-kosta u x-xmajjar tal-pajjiżi fil-Punent tal-<ref target="https://mt.wikipedia.org/wiki/Afrika">Afrika</ref>. </p>
Dieta
<p>Il-lamantini huma mammiferi li jieklu 'l fuq minn 60 speċi ta' algi, pjanti u veġetazzjoni tal-ilma. Lamantin adult normalment jiekol bejn 8% u 15% tal-piż ta' ġismu f'veġetazzjoni kuljum. It-<hi rend="italic">Trichechus manatus</hi> huwa magħruf ukoll li ġieli kiel xi ħut mix-xbieki tas-sajd.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Sirenia">Sirenia</ref>
<list type="unordered"><item>Familja <ref target="https://mt.wikipedia.org/wiki/Trichechidae">Trichechidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Trichechus">Trichechus</ref></hi>
<list type="unordered"><item><ref target="https://mt.wikipedia.org/wiki/Lamantin_tal-Karibew">Lamantin tal-Karibew</ref>, <hi rend="italic">Trichechus manatus</hi></item>
<item><ref target="https://mt.wikipedia.org/wiki/Lamantin_Afrikan">Lamantin Afrikan</ref>, <hi rend="italic">Trichechus senegalensis</hi></item>
<item><ref target="https://mt.wikipedia.org/wiki/Lamantin_Amazoniku">Lamantin Amazoniku</ref>, <hi rend="italic">Trichechus inunguis</hi></item></list></item></list></item></list></item></list>
Referenzi
<list type="unordered"><item>Wilson, D. E.; Reeder, D. M. <hi rend="italic"><ref target="http://www.bucknell.edu/msw3/">Mammal Species of the World, 3rd edition</ref></hi>, Johns Hopkins University Press, <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref></item></list>
Ħoloq esterni

<list type="unordered"><item><ref target="http://bagheera.com/inthewild/van_anim_manatee.htm">Bagheera</ref> – Sit edukattiv dwar l-annimali l-iktar f'risku fid-dinja</item>
<item><ref target="http://fl.biology.usgs.gov/pics/manatee/manatee.html">Stampi tal-<hi rend="italic">manatees</hi></ref></item></list>
</text></body></html>