<html><body><text id="wikipedia_mt_wikipedia_org__24688.html" ns="0" revid="260489" sourceurl="https://mt.wikipedia.org/wiki/Maria_de_Dominici" title="Maria de Dominici" type="wikipedia">Maria de Dominici
<p>Suor <hi rend="bold">Maria de Dominici</hi> (Birgu, Malta 6 ta' Diċembru 1645 – Ruma, l-Italja 18 ta' Marzu 1703) kienet artista Maltija u soru Karmelitana Terzjarja. Hija twieldet f'familja ta' artisti bbażati fil-<ref target="https://mt.wikipedia.org/wiki/Birgu">Birgu</ref><ref target="https://mt.wikipedia.org/wiki/Il-Paġna_prinċipali#cite_note-Hoe-1">[1]</ref>, bint arġentier u assessur għall-Ordni tal-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta' San Ġwann</ref> f'Malta.<ref target="https://mt.wikipedia.org/wiki/Il-Paġna_prinċipali#cite_note-Gaze-2">[2]</ref> Tnejn minn ħutha, <ref target="https://mt.wikipedia.org/wiki/Raimondo_de_Dominici">Raimondo de Dominici</ref> u <ref target="https://mt.wikipedia.org/wiki/Francesco_de_Dominici">Francesco de Dominici</ref>, kienu pitturi.<ref target="https://mt.wikipedia.org/wiki/Il-Paġna_prinċipali#cite_note-Gaze-2">[2]</ref> Bernardo, bin Raimondo, kiteb dwar l-istorja kontemporanja tal-arti minn <ref target="https://mt.wikipedia.org/wiki/Napli">Napli</ref>, fejn inkluda ukoll lil Maria bħala parti mill-familja de Dominici.<ref target="https://mt.wikipedia.org/wiki/Il-Paġna_prinċipali#cite_note-de_Dominici-3">[3]</ref></p>
Hajjitha
<p>Meta kienet għadha xbejba, de Dominici studjat il-pittura u l-iskultura taħt <ref target="https://mt.wikipedia.org/wiki/Mattia_Preti">Mattia Preti</ref>, li kien qed jaħdem fuq il-pitturi u skulturi fil-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref> fil-belt Valletta. Huwa mifhum li hija kkontribwiet f'dan ix-xogħol,<ref target="https://mt.wikipedia.org/wiki/Il-Paġna_prinċipali#cite_note-cauchi-4">[4]</ref> u hemm ukoll referenza speċifika għall-ħidma tagħha ma' Preti fuq sensiela ta' pitturi li juru l-ħajja u l-martirju ta' <ref target="https://mt.wikipedia.org/wiki/San_Ġwann_Battista">San Ġwann Battista</ref>, maħduma bejn l-1661 u l-1666), mas-saqaf tal-kon-katidral.<ref target="https://mt.wikipedia.org/wiki/Il-Paġna_prinċipali#cite_note-Hoe-1">[1]</ref></p>
<p>Il-katattru tagħha jidher li kien wieħed sod u versatili, skond ma jidher minn żewġ testmenti li ħalliet.<ref target="https://mt.wikipedia.org/wiki/Il-Paġna_prinċipali#cite_note-de_Dominici-3">[3]</ref> Fil-ktieb <hi rend="italic">Malta Illustrata</hi> Giovannantonio Ciantar (1772) jippreżentha bħala personal li kienet taf sew xi trid fil-ħajja sa minn età żgħira:</p>
"[Maria showed a] repugnance to apply her energies to female duties and was thus often rebuked by her parents ... She would do nothing other than draw figures and other things according to her whim and natural talents. At last her parents, seeing her so inclined and disposed to painting, provided an art master to teach her design."<ref target="https://mt.wikipedia.org/wiki/Il-Paġna_prinċipali#cite_note-Hoe-1">[1]</ref>
<p>Skond Ciantar, taħt id-direzzjoni ta' Preti hija tant ħadmet sew li fdalha tpinġi uħud mill-figuri fil-konkatidral.<ref target="https://mt.wikipedia.org/wiki/Il-Paġna_prinċipali#cite_note-Hoe-1">[1]</ref></p>
<p>Dan huwa ddikjarat ukoll minn Giuseppe Maria de Piro f'<hi rend="italic">Squarci di Storia</hi> (1839), fejn jgħid li hija kienet aħjar minn studenti oħra ta' Preti tant li huwa għażel lilha biex tikkollabora miegħu fuq il-pitturi mas-saqaf fil-konkatidral ta' San Ġwann.<ref target="https://mt.wikipedia.org/wiki/Il-Paġna_prinċipali#cite_note-Hoe-1">[1]</ref></p>
<p>Bħala soru Karmelitana terzjarja, hija kienet ħliesa biex tgħix barra l-ħitan tal-kunvent u 'l hinn mill-irbit mal-familja. </p>
<p>Fl-1682, de Dominici telqet minn Malta, aktarx flmkien ma' kontaġġ tan-neputi tal-Gran Mastru u l-mara tiegħu Isabella d'Avalos d'Aquino d'Aragona, li, flimkien ma' Preti, ħeġġuha timraħ barra minn Malta. Eventwalment hija stabbilit l-istudju tagħha f'Ruma fejn bdiet tirċievi diversi kummissjonijiet għal skulturi u pitturi, anke bis-saħħa ta' ittri ta' introduzzjoni li kellha mingħand il-Gran Mastru. F'Ruma, hija kellha mara tgħix magħha fl-istudju tagħha ħdejn San Giovanni dei Fiorentini.<ref target="https://mt.wikipedia.org/wiki/Il-Paġna_prinċipali#cite_note-Gaze-2">[2]</ref></p>
Xogħlijiet
<p>Fiż-żmien li għexet f'Malta, Maria de Dominici ħadmet fuq numri ta' vari għall-knejjes.<ref target="https://mt.wikipedia.org/wiki/Il-Paġna_prinċipali#cite_note-Gaze-2">[2]</ref> Għalkemm hemm diversi xogħlijiet f'isimha ftit minnhom huma aċċessibli għall-pubbliku u ħafna oħrajn huma mitlufa. Fost ix-xogħlijiet ta' de Dominici f'Malta insibu: <hi rend="italic">Iż-Żjara</hi> fil-parroċċa ta' Ħaż-Żebbuġ; <hi rend="italic">Beato Franco</hi> fil-Knisja tal-Karmnu fil-Belt Valletta, <hi rend="italic">L’Annunciazione</hi> fil-Mużew tal-Konkatidral ta' San Ġwann, kif ukoll partjiet mill-vara tal-Kunċizzjoni f'Bormla.</p>
Legat
<p>Maria de Dominici hija inkluża fid-<hi rend="italic">Dictionary of Women Artists</hi> ta' Delia Gaze.</p><p>

Fl-2010, krater fuq il-pjaneta <ref target="https://mt.wikipedia.org/wiki/Merkurju_(pjaneta)">Merkurju</ref> issemma għaliha.<ref target='https://mt.wikipedia.org/wiki/Il-Paġna_prinċipali#cite_note-mercury"-5'>[5]</ref>  Kien propju d-dizzjunarju ta' Gaze li ntuża biex jissimmew partijiet mill-pjaneti li wasal għal dan wara t-tieni żjara qrib din il-pjaneta min-NASA-MESSENGER. Kif tispjega Susanna Hoe fl-introduzzjoni għal <hi rend="italic">Malta: Women, History, Books and Places:</hi></p><p>"Exciting or not as an explanation, the thought of a crater on Mercury named after a neglected Maltese woman artist is delightful, inspiring even, particularly when you come across Maria's crater on the internet, a lovely sight!".<ref target="https://mt.wikipedia.org/wiki/Il-Paġna_prinċipali#cite_note-Hoe-1">[1]</ref></p>
</text></body></html>