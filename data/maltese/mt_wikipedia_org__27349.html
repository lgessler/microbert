<html><body><text id="wikipedia_mt_wikipedia_org__27349.html" ns="0" revid="271636" sourceurl="https://mt.wikipedia.org/wiki/Moda" title="Moda" type="wikipedia">Moda<figure><caption> Mudella b'libsa moderna li tirrifletti t- tendenza tal-moda attwali fi sfilata tal-moda tal-Haute Couture, Pariġi, 2011</caption></figure>
<p>Il-<hi rend="bold">moda</hi> hija espressjoni estetika popolari f'perjodu u f'post partikolari u f'kuntest speċifiku, speċjalment fl-ilbies, iż-żraben, l-istil tal-ħajja, l-aċċessorji, il-makeup, l-istil tax-xagħar, u l-proporzjonijiet tal-ġisem. Filwaqt li tendenza ħafna drabi tissuġġerixxi espressjoni estetika partikolari u li ma ddumx iktar minn staġun, il-moda hija espressjoni distintiva u sostnuta mill-industrija tradizzjonalment marbuta mal-istaġun u l-kollezzjonijiet tal-moda. L-istil huwa espressjoni li ddum bosta staġuni u ħafna drabi huwa konness ma' movimenti <ref target="https://mt.wikipedia.org/wiki/Kultura">kulturali</ref> u aspetti soċjali, simboli, klassi, u kultura (eż. il-Barokk, ir-Rokokò, eċċ.). Skont is-soċjologu <ref target="https://mt.wikipedia.org/wiki/Pierre_Bourdieu">Pierre Bourdieu</ref>, il-moda tissuġġerixxi "l-aħħar moda, l-aħħar differenza".</p>
<p>Għalkemm ħafna drabi jintużaw flimkien, it-terminu "moda" huwa differenti mill-ilbies u l-kostumi. Il-moda tiddeskrivi l-libsa materjali u teknika, filwaqt li l-ilbies u l-kostumi ġew relegati għal sens speċjali bħall-ilbies ta' kostumi bil-maskri. Il-moda tiddeskrivi s-sistema soċjali u temporali li "tattiva" l-ilbies bħala sinifikatur soċjali f'ċertu ħin u kuntest. Il-filosfu <ref target="https://mt.wikipedia.org/wiki/Giorgio_Agamben">Giorgio Agamben</ref> jgħaqqad il-moda mal-intensità attwali tal-mument kwalitattiv, mal-aspett temporali li bil-<ref target="https://mt.wikipedia.org/wiki/Lingwa_Griega">Grieg</ref> jissejjaħ <hi rend="italic">kairos</hi>, filwaqt li l-ilbies jappartjeni għal dak li hu kwantitattiv, li bil-Grieg jissejjaħ <hi rend="italic">chronos</hi>.</p>
<p>Ditti esklużivi jaspiraw għat-tikketta tal-<hi rend="italic">haute couture,</hi> iżda t-terminu huwa teknikament limitat għal membri tax-<hi rend="italic">Chambre Syndicale de la Haute Couture</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> f’<ref target="https://mt.wikipedia.org/wiki/Pariġi">Pariġi</ref>. L-<hi rend="italic">haute couture</hi> hi aktar aspirazzjonali u ispirata mil<ref target="https://mt.wikipedia.org/wiki/L-Arti">l-arti</ref>, il-kultura u l-moviment. Hi ta' natura estremament esklużiva.</p>
<p>Biż-żieda fil-produzzjoni tal-massa ta' komoditajiet tal-konsumatur bi prezzijiet aktar baxxi, u b'kopertura globali, is-sostenibbiltà saret kwistjoni urġenti fost il-politiċi, id-ditti u l-konsumaturi.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Moda tal-ilbies
<p>Il-vjaġġaturi bikrija tal-Punent, li vvjaġġaw lejn l-<ref target="https://mt.wikipedia.org/wiki/Indja">Indja</ref>, il-<ref target="https://mt.wikipedia.org/wiki/Iran">Persja</ref>, it-<ref target="https://mt.wikipedia.org/wiki/Turkija">Turkija</ref>, jew iċ-<ref target="https://mt.wikipedia.org/wiki/Ċina">Ċina</ref>, spiss kienu jikkummentaw dwar in-nuqqas ta' bidla fil-moda f'dawk il-pajjiżi. Vjaġġatur <ref target="https://mt.wikipedia.org/wiki/Spanja">Spanjol</ref> iddeskriva konverżazzjoni li kellu ma' impjegat fis-servizz diplomatiku <ref target="https://mt.wikipedia.org/wiki/Ġappun">Ġappuniż</ref> fiż-żmien ix-<hi rend="italic">Shogun</hi> li baqa' skantat u saħansitra xxukkjat bit-tipi differenti ta' lbies tal-<ref target="https://mt.wikipedia.org/wiki/Ewropa">Ewropej</ref>. Skontu l-ħwejjeġ Ġappuniżi baqgħu l-istess għal elf sena sħaħ.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Madankollu, hemm evidenza konsiderevoli fiċ-Ċina tad-<ref target="https://mt.wikipedia.org/wiki/Dinastija_Ming">dinastija Ming</ref> li l-moda kienet tinbidel malajr fl-ilbies Ċiniż.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Bidliet fl-ilbies spiss seħħew fi żminijiet ta’ bidla ekonomika jew soċjali, kif seħħ f’<ref target="https://mt.wikipedia.org/wiki/Ruma">Ruma</ref> Antika u fil-Kaliffat <ref target="https://mt.wikipedia.org/wiki/Medjuevu">Medjevali</ref>, segwiti minn perjodu twil mingħajr bidliet sinifikanti. Fi Spanja taħt l-<ref target="https://mt.wikipedia.org/wiki/Għarab">Għarab</ref>, fis-seklu 8, il-mużiċist Ziryab introduċa f'<ref target="https://mt.wikipedia.org/wiki/Córdoba">Córdoba</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> stili ta' ħwejjeġ sofistikati bbażati fuq moda staġjonali u ta' kuljum minn <ref target="https://mt.wikipedia.org/wiki/Bagdad">Bagdad</ref>, l-<ref target="https://mt.wikipedia.org/wiki/Iraq">Iraq</ref>, art twelidu, modifikati mill-ispirazzjoni tiegħu. Bidliet simili fil-moda seħħew fis-seklu 11 fil-Lvant Nofsani wara l-wasla tat-Torok, li introduċew stili ta’ lbies mill-<ref target="https://mt.wikipedia.org/wiki/Asja">Asja</ref> Ċentrali u l-Lvant Imbiegħed. </p>
<p>Barra minn hekk, hemm storja twila tal-moda fil-Punent tal-<ref target="https://mt.wikipedia.org/wiki/Afrika">Afrika</ref>. Id-drapp kien jintuża bħala forma ta’ munita fil-kummerċ mal-<ref target="https://mt.wikipedia.org/wiki/Portugall">Portugiżi</ref> u mal-<ref target="https://mt.wikipedia.org/wiki/Pajjiżi_l-Baxxi">Olandiżi</ref> kmieni fis-seklu 16. Id-drapp prodott lokalment u l-importazzjonijiet Ewropej irħas kienu jiġu ttrasformati fi stili ġodda biex jakkomodaw il-klassi privileġġjata li kulma jmur kienet qed tikber ta' Afrikani tal-Punent u residenti li kienu negozjanti tad-deheb u tal-iskjavi. Kien hemm tradizzjoni eċċezzjonalment b'saħħitha tal-insiġ tad-drapp f'Oyo u fiż-żoni abitati mill-poplu Igbo. </p>
<p>Fl-Ewropa, il-bidu ta' bidla kontinwa u dejjem aktar mgħaġġla fl-istili tal-ilbies jista' jiġi ddatat b'mod pjuttost affidabbli. L-istoriċi, inklużi <ref target="https://mt.wikipedia.org/wiki/James_Laver">James Laver</ref> u <ref target="https://mt.wikipedia.org/wiki/Fernand_Braudel">Fernand Braudel</ref>, jiddataw il-bidu tal-moda tal-Punent fl-ilbies min-nofs is-seklu 14,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-braudel-8">[8]</ref> għalkemm għandhom it-tendenza li jibbażaw ħafna fuq xbihat kontemporanji u l-manuskritti illuminati ma kinux komuni qabel is-seklu erbatax. Waħda mill-ewwel bidliet l-iktar drammatiċi fil-moda seħħet fl-ilbies tal-<ref target="https://mt.wikipedia.org/wiki/Raġel">irġiel</ref>. Il-kapott qsar f'daqqa u b'mod drastiku. Fejn qabel kien jasal sal-pexxun, f'daqqa qsar sew, u fil-parti tas-sider xi kultant kien jiddaħħal tip ta' mili biex jagħti dehra imbuzzata. Dan ħoloq il-kontorn distintiv tal-Punent b'topp imfassal bil-qies li jintlibes fuq leggings jew qalziet.</p>
<p>Fis-seklu ta' wara, il-bidliet bdew iseħħu b'pass iktar mgħaġġel, u l-moda tan-nisa u tal-irġiel, speċjalment fl-arranġament u t-tiżjin tax-xagħar, saret daqstantieħor kumplessa. Għalhekk, l-istoriċi tal-arti jistgħu jużaw il-moda b'kunfidenza u preċiżjoni biex jiddataw ix-xbihat, partikolarment fil-każ ta' xbihat mis-seklu 15. Fil-bidu, il-bidliet fil-moda wasslu għal frammentazzjoni fil-klassijiet għolja tal-Ewropa fejn qabel kienu kkaratterizzati minn stil simili ħafna ta' lbies u l-iżvilupp sussegwenti ta' stili nazzjonali distintivi. Dawn l-istili nazzjonali baqgħu differenti ħafna sakemm fis-<ref target="https://mt.wikipedia.org/wiki/Seklu_XVII">sekli 17</ref> sa 18 kontromoviment impona għal darb'oħra stili simili, li oriġinaw l-aktar minn <ref target="https://mt.wikipedia.org/wiki/Franza">Franza</ref> tal-Ancien Régime.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Għalkemm is-sinjuri ġeneralment kienu jmexxu l-moda, il-ġid dejjem jiżdied tal-Ewropa moderna bikrija wassal biex il-borgeżija u anke l-<ref target="https://mt.wikipedia.org/wiki/Bidwi">bdiewa</ref> bdew isegwu t-tendenzi tal-moda mill-bogħod, u dan kien biżżejjed biex jiskomoda lill-klassi privileġġjata - fattur li Fernand Braudel iqis bħala wieħed mill-muturi ewlenin tal-moda li qed tinbidel.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<figure><caption> Marie Antoinette, mart Louis XVI, kienet mexxejja tal-moda. L-għażliet tagħha, bħal din il-libsa bajda tal- muslin tal -1783 imsejħa <hi rend="italic">chemise a la Reine</hi>, kienu influwenti ħafna u jintlibsu ħafna. </caption></figure>
<p>Fis-seklu 16, id-differenzi nazzjonali kienu evidenti ferm. Għaxar ritratti ta' rġiel <ref target="https://mt.wikipedia.org/wiki/Ġermanja">Ġermaniżi</ref> jew <ref target="https://mt.wikipedia.org/wiki/Italja">Taljani</ref> tas-seklu 16 jistgħu juru għaxart ikpiepel kompletament differenti. <ref target="https://mt.wikipedia.org/wiki/Albrecht_Dürer">Albrecht Dürer</ref> wera d-differenzi fil-kuntrast attwali (jew kompost) tiegħu tal-moda ta' <ref target="https://mt.wikipedia.org/wiki/Nuremberg">Nuremberg</ref> u dik <ref target="https://mt.wikipedia.org/wiki/Venezja">Venezjana</ref> fit-tmiem tas-seklu 15 (fl-illustrazzjoni tal-lemin). L-"istil Spanjol" tal-aħħar tas-seklu 16 beda t-treġġigħ lura lejn is-sinkroniċità fost l-Ewropej ta' klassi għolja, u wara taqbida f'nofs is-seklu 17, deċiżivament, l-istili Franċiżi ħadu t-tmun, proċess li tlesta fis-seklu 18.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Għalkemm il-kuluri u l-mudelli differenti tat-tessuti kienu jinbidlu minn sena għall-oħra,<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> il-qatgħa ta' kowt ta' raġel u t-tul tas-sidrija tiegħu, jew il-mudell kif kienet tinqata' libsa tan-nisa, kienu jinbidlu aktar bil-mod. Il-moda tal-irġiel kienet primarjament ġejja minn mudelli militari, u l-bidliet fis-siluwett maskili Ewropew ġew galvanizzati tul il-gwerer Ewropej fejn l-uffiċjali rġiel taw bidu għal stili differenti, pereżempju l-ingravajjet, fosthom l-ingravata ta' "Steinkirk" jew in-neckties.</p>
<p>Minkejja li kien hemm distribuzzjoni ta’ pupi mlibbsin minn Franza sa mis-seklu 16 u minkejja li Abraham Bosse kien ipproduċa inċiżjonijiet tal-moda fis-snin 20 tas-seklu 17, il-pass tal-bidla qabad ir-ritmu fis-snin 80 tas-seklu 18 permezz ta' żieda fil-pubblikazzjoni ta’ inċiżjonijiet Franċiżi li juru l-aħħar stili ta’ Pariġi. Sal-1800, l-Ewropej tal-Punent kollha kienu jilbsu l-istess (jew hekk kienu jaħsbu); il-varjazzjoni lokali saret l-ewwel sinjal tal-kultura provinċjali u aktar tard timbru tal-bidwi konservattiv.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Għalkemm il-<ref target="https://mt.wikipedia.org/wiki/Ħajjat">ħajjata</ref> tas-<ref target="https://mt.wikipedia.org/wiki/Sengħa">sengħa</ref> u l-ħajjata tal-ilbies tan-nisa bla dubju kienu responsabbli għal bosta innovazzjonijiet, u l-industrija tat-tessuti tabilħaqq wasslet għal bosta tendenzi, l-istorja tad-disinn tal-moda bdiet mill-1858 meta <ref target="https://mt.wikipedia.org/wiki/Charles_Frederick_Worth">Charles Frederick Worth</ref>, imwieled l-<ref target="https://mt.wikipedia.org/wiki/Renju_Unit">Ingilterra</ref>, fetaħ l-ewwel dar awtentika tal-<hi rend="italic">haute couture</hi> f'Pariġi. Dan it-titlu ġie stabbilit mill-gvern għad-djar tal-moda li kienu jilħqu l-istandards tal-industrija. Dawn id-djar tal-moda kellhom jaderixxu ma' ċerti standards, pereżempju kellhom iżommu mill-inqas għoxrin impjegat involuti biex jagħmlu l-ħwejjeġ, juru żewġ kollezzjonijiet fis-sena fi sfilati tal-moda, u jippreżentaw ċertu numru ta' mudelli lill-klijenti.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Minn dakinhar 'l hawn, l-idea tad-disinjatur tal-moda bħala ċelebrità fih innifsu saret dejjem aktar dominanti.</p>
<p>Għalkemm xi aspetti tal-moda jistgħu jkunu femminili jew maskili, xi tendenzi huma androġeni.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> L-idea ta' lbies unisex oriġinat fis-sittinijiet tas-seklu 20 meta disinjaturi bħal <ref target="https://mt.wikipedia.org/wiki/Pierre_Cardin">Pierre Cardin</ref> u <ref target="https://mt.wikipedia.org/wiki/Rudi_Gernreich">Rudi Gernreich</ref> ħolqu ħwejjeġ, bħal tuniċi jew leggings li jiġġebdu magħmulin mill-jersey, maħsuba biex jintlibsu kemm mill-irġiel kif ukoll min-nisa. L-impatt tal-unisex beda jespandi b’mod iktar wiesa’ biex jinkludi diversi temi fil-moda, inkluż l-androġenija, il-bejgħ bl-imnut bil-massa, u l-ilbies kunċettwali. It-tendenzi tal-moda tas-sebgħinijiet tas-seklu 20, bħall-ġkieket tal-ġilda tan-<ref target="https://mt.wikipedia.org/wiki/Nagħġa">nagħaġ</ref>, ġkieket tal-piloti, kowtijiet mid-duffel (tessut tas-suf li ġej mill-belt ta' <ref target="https://mt.wikipedia.org/wiki/Duffel">Duffel</ref> fil-<ref target="https://mt.wikipedia.org/wiki/Belġju">Belġju</ref>), u ħwejjeġ mhux strutturati, influwenzaw lill-irġiel biex jattendu laqgħat soċjali mingħajr it-tuxedo u biex jużaw l-aċċessorji b'modi ġodda. Xi stili tal-irġiel ħalltu s-senswalità u l-espressività. Minkejja tendenza konservattiva, il-moviment dejjem jikber tad-drittijiet tal-omosesswali u enfasi fuq iż-żgħażagħ taw lok għal libertà ġdida ta' sperimentazzjoni bl-istili. Id-drapp, bħall-krepp tas-suf, li qabel kien assoċjat mal-ilbies tan-nisa beda jintuża mid-disinjaturi meta joħolqu ħwejjeġ maskili.</p>
<p>L-erba’ <ref target="https://mt.wikipedia.org/wiki/Belt_kapitali">bliet kapitali</ref> tal-moda ewlenin attwali huma Pariġi, <ref target="https://mt.wikipedia.org/wiki/Milan">Milan</ref>, <ref target="https://mt.wikipedia.org/wiki/Belt_ta'_New_York">New York</ref>, u <ref target="https://mt.wikipedia.org/wiki/Londra">Londra</ref>, li lkoll huma kwartieri ġenerali tal-aktar kumpaniji tal-moda sinifikanti u huma rinomati għall-influwenza kbira tagħhom fuq il-moda globali. Il-ġimgħat tal-moda jsiru f'dawn l-ibliet, fejn id-disinjaturi juru l-kollezzjonijiet ta' ħwejjeġ ġodda tagħhom lil udjenza. Sensiela ta’ disinjaturi ewlenin bħal <ref target="https://mt.wikipedia.org/wiki/Coco_Chanel">Coco Chanel</ref> u <ref target="https://mt.wikipedia.org/wiki/Yves_Saint-Laurent">Yves Saint-Laurent</ref> żammew lil Pariġi bħala ċ-ċentru l-iktar segwit mill-bqija tad-dinja, għalkemm l-<hi rend="italic">haute couture</hi> issa hija sussidjata mill-bejgħ ta’ kollezzjonijiet ta' ħwejjeġ lesti u fwejjaħ li jużaw l-istess ditti.</p>
<p>In-nies moderni tal-Punent għandhom għażla vasta minn fejn jagħżlu l-ħwejjeġ li jilbsu. Dak li persuna tagħżel li tilbes jista' jirrifletti l-personalità jew l-interessi tagħha. Meta nies li għandhom status kulturali għoli jibdew jilbsu ħwejjeġ ġodda jew differenti, tista' tibda tendenza tal-moda. Nies li jħobbu jew jirrispettaw lil dawn in-nies isiru influwenzati mill-istil tagħhom u jibdew jilbsu ħwejjeġ tal-istess stil. Il-moda tista' tvarja konsiderevolment fi ħdan soċjetà skont l-età, il-klassi soċjali, il-ġenerazzjoni, ix-xogħol, u l-<ref target="https://mt.wikipedia.org/wiki/Ġeografija">ġeografija</ref> u tista' tvarja wkoll maż-żmien. Jekk persuna mdaħħla fiż-żmien tilbes skont il-moda li jużaw iż-żgħażagħ, tista' tidher redikola kemm f'għajnejn iż-żgħażagħ kif ukoll f'għajnejn l-anzjani. It-termini <hi rend="italic">fashionista</hi> u <hi rend="italic">vittma tal-moda</hi> jirreferu għal min hu lsir tal-moda kurrenti.</p>
<p>Wieħed jista' jħares lejn l-użu ta' modi differenti bħala lingwa tal-moda li tinkorpora dikjarazzjonijiet tal-moda differenti li jużaw grammatika tal-moda. Wieħed jista' jqabbel ftit mix-xogħlijiet ta' <ref target="https://mt.wikipedia.org/wiki/Roland_Barthes">Roland Barthes</ref> dwar dan is-suġġett.</p>
<p>F'dawn l-aħħar snin, il-moda Asjatika saret iktar sinifikanti fis-swieq lokali u globali. Pajjiżi bħaċ-Ċina, il-Ġappun, l-Indja, u l-<ref target="https://mt.wikipedia.org/wiki/Pakistan">Pakistan</ref> tradizzjonalment kellhom industriji kbar tat-tessuti, li ħafna drabi kienu użati minn disinjaturi tal-Punent, iżda issa l-istili tal-ħwejjeġ Asjatiċi qed jiksbu wkoll influwenza fuq l-ideat tagħhom.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Industrija tal-moda
<figure><caption> Mudelli tal-moda rġiel u nisa fl- isfilati, fil-Fashion Week ta' Los Angeles, 2008</caption></figure>
<p>Il-kunċett tal-industrija tal-moda globali huwa prodott tal-era moderna.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Qabel nofs is-seklu 19, ħafna mill-ilbies kien magħmul bil-qies. Kien magħmul bl-idejn għal individwi, jew bħala produzzjoni fid-dar jew fuq ordni minn ħajjata tal-ilbies tan-nisa jew ħajjata tas-sengħa. Fil-bidu tas-seklu 20 - biż-żieda ta’ teknoloġiji ġodda bħall-magna tal-ħjata, iż-żieda tal-kapitaliżmu globali u l-iżvilupp tas-sistema tal-produzzjoni tal-fabbriki, u l-proliferazzjoni ta’ ħwienet bl-imnut bħal ħwienet kbar - il-ħwejjeġ bdew jiġu prodotti bil-massa b'daqsijiet standard u mibjugħa bi prezzijiet fissi.</p>
<p>Għalkemm l-industrija tal-moda żviluppat l-ewwel fl-Ewropa u l-<ref target="https://mt.wikipedia.org/wiki/Stati_Uniti">Amerka</ref>, mill-2017 'l hawn saret industrija internazzjonali u globalizzata ħafna, bil-ħwejjeġ spiss iddisinjati f'pajjiż, manifatturati f'ieħor, u mibjugħa mad-dinja kollha. Pereżempju, kumpanija Amerikana tal-moda tista' ġġib id-drapp miċ-Ċina u tipproduċi l-ħwejjeġ fil-<ref target="https://mt.wikipedia.org/wiki/Vjetnam">Vjetnam</ref>, tlestihom fl-Italja, u tibgħathom f'maħżen fl-Istati Uniti għad-distribuzzjoni lill-ħwienet bl-imnut fil-livell internazzjonali. L-industrija tal-moda ilha waħda mill-ikbar impjegaturi fl-Istati Uniti, u dan għadu l-każ fis-seklu 21. Madankollu, l-impjiegi fl-Istati Uniti naqsu konsiderevolment hekk kif il-produzzjoni mxiet dejjem aktar barra mill-pajjiż, speċjalment lejn iċ-Ċina. Minħabba li d-<hi rend="italic">data</hi> dwar l-industrija tal-moda tipikament hija rrappurtata għall-ekonomiji nazzjonali u espressa f'termini tal-ħafna setturi separati tal-industrija, huwa diffiċli li jinkisbu ċ-ċifri aggregati għall-produzzjoni dinjija tat-tessuti u l-ilbies. Madankollu, bi kwalunkwe miżura, l-industrija tal-ħwejjeġ tammonta għal sehem sinifikanti tal-produzzjoni ekonomika dinjija.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> L-industrija tal-moda tikkonsisti f'erba' livelli:</p>
<list type="ordered"><item>Il-produzzjoni tal-materja prima, prinċipalment il-ħajt, u t-tessuti iżda wkoll il-ġilda u l-fer.</item>
<item>Il-produzzjoni ta' oġġetti tal-moda minn disinjaturi, manifatturi, kuntratturi, u oħrajn.</item>
<item>Il-bejgħ bl-imnut.</item>
<item>Diversi forom ta' reklamar u promozzjoni.</item></list>
<p>Dawn il-livelli jikkonsistu f'ħafna setturi separati iżda interdipendenti. Dawn is-setturi huma d-Disinn u l-Produzzjoni tat-Tessuti, id-Disinn u l-Manifattura tal-Moda, il-Bejgħ bl-Imnut tal-Moda, il-Kummerċjalizzazzjoni u l-Merchandising, l-Isfilati tal-Moda, u l-Media u l-Kummerċjalizzazzjoni. Kull settur huwa ddedikat għall-għan li tiġi ssodisfata d-domanda tal-konsumatur għall-ilbies taħt kundizzjonijiet li jippermettu lill-parteċipanti fl-industrija joperaw bi profitt.</p>
Tendenzi tal-moda
<p>It-tendenzi tal-moda huma influwenzati minn diversi fatturi, inklużi ċ-ċinema, iċ-ċelebritajiet, il-klima, l-esplorazzjonijiet kreattivi, l-innovazzjonijiet, id-disinji, il-politiċi, u l-fatturi ekonomiċi, soċjali u teknoloġiċi. L-eżami ta' dawn il-fatturi jissejjaħ l-analiżi PEST. Dawk li jbassru l-moda jistgħu jużaw din l-informazzjoni biex tgħinhom jiddeterminaw jekk tendenza partikolari hix qed tikber jew tmajna. Tagħti informazzjoni dwar l-arena tal-moda u l-istil tal-ħajja fid-dinja moderna.</p>
Influwenzi politiċi
<figure><caption> Ivanka Trump (lemin) flimkien mal-PM Ġappuniż Shinzō Abe liebes ilbiesi tan-negozju fl-istil tal-Punent, 2017</caption></figure>
<p>Il-<ref target="https://mt.wikipedia.org/wiki/Politika">politika</ref> kellha rwol ċentrali fl-iżvilupp tal-moda. Pereżempju, il-First Lady <ref target="https://mt.wikipedia.org/wiki/Jacqueline_Kennedy">Jacqueline Kennedy</ref> kienet ikona tal-moda tal-bidu tas-sittinijiet tas-seklu 20 li mexxiet it-tendenza tal-ilbies formali. B'libsa ta' Chanel, b'libsa dejqa u dritta struttuta ta' Givenchy, jew b'kowt ta' kulur ċar u b’buttuni kbar ta' Cassini, ħolqot id-dehra eleganti tagħha u mexxiet tendenza delikata.</p>
<p>Barra minn hekk, ir-rivoluzzjoni politika wkoll ħalliet impatt kbir fuq it-tendenza tal-moda. Pereżempju, matul is-sittinijiet tas-seklu 20, l-ekonomija saret iktar sinjura, ir-rata tad-divorzju kienet qed tiżdied, u l-gvern approva l-pillola kontraċettiva. Din ir-rivoluzzjoni ispirat lill-ġenerazzjoni żagħżugħa għar-ribelljoni. Fl-1964, id-dublett qasir sar tendenza tal-moda sinifikanti tas-sittinijiet. Minħabba li d-disinjaturi tal-moda bdew jesperimentaw bil-forom tal-ilbies, wesgħin, bla kmiem, mikro-mini, dbielet wesgħin, u kmiem f'forma ta' trumbetta. F'dan il-każ, it-tendenza tad-dublett qasir saret ikona tas-sittinijiet tas-seklu 20.</p>
<p>Barra minn hekk, il-moviment politiku bena relazzjoni impressjonanti mat-tendenzi tal-moda. Pereżempju, matul il-gwerra tal-Vjetnam, iż-żgħażagħ Amerikani waqqfu moviment li affettwa lill-pajjiż kollu. Fis-sittinijiet tas-seklu 20, it-tendenza tal-moda kienet mimlija kuluri fluworexxenti, drappijiet bid-disinn, jeans wesgħin ħafna mill-irkoppa 'l isfel (bell-bottom), flokkijiet bil-frenża, u d-dbielet saru simbolu ta’ protesta. Din hi t-tendenza Hippie, u għadha taffettwa t-tendenza tal-moda sal-lum.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Influwenzi tat-teknoloġija
<p>It-teknoloġija għandha rwol sinifikanti f'ħafna aspetti tas-soċjetà tal-lum. L-influwenzi teknoloġiċi qed isiru iktar evidenti fl-industrija tal-moda. Avvanzi u żviluppi ġodda qed isawru u joħolqu tendenzi attwali u futuri.</p>
<p>Żviluppi bħat-teknoloġija li tintlibes saru tendenza essenzjali fil-moda. Se jkomplu bl-avvanzi bħal ħwejjeġ magħmulin mill-pannelli solari li jiċċarġjaw l-apparat u drappijiet intelliġenti li jtejbu l-kumdità ta' min jilbishom billi jibdlu l-kulur jew in-nisġa abbażi tal-bidliet ambjentali.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>L-industrija tal-moda qed tara kif it-teknoloġija tal-istampar 3D influwenzat disinjaturi bħal <ref target="https://mt.wikipedia.org/wiki/Iris_van_Herpen">Iris van Herpen</ref> u <ref target="https://mt.wikipedia.org/wiki/Kimberly_Ovitz">Kimberly Ovitz</ref>. Dawn id-disinjaturi ilhom jesperimentaw u jiżviluppaw biċċiet tal-ilbies bl-istampar 3D. Hekk kif it-teknoloġija tikber, l-istampaturi 3D se jsiru aktar aċċessibbli għad-disinjaturi u eventwalment għall-konsumaturi, li potenzjalment jistgħu jsawru l-industrija tal-moda għalkollox.</p>
<p>It-teknoloġija tal-internet bħal bejjiegħa bl-imnut online u pjattaformi tal-media soċjali wittew it-triq biex it-tendenzi jiġu identifikati, ikkummerċjalizzati u mibjugħa immedjatament.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> L-istili u t-tendenzi jintbagħtu faċilment online biex joħolqu tendenzi. Karigi fuq Instagram jew Facebook jistgħu jżidu malajr l-għarfien dwar xejriet ġodda fil-moda, li sussegwentement jistgħu joħolqu domanda għolja għal oġġetti jew ditti speċifiċi,<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> teknoloġija ġdida "tal-buttuna Ixtri issa" tista' torbot dawn l-istili ma' bejgħ dirett.</p>
<p>It-teknoloġija tal-viżjoni bil-magna ġiet żviluppata biex issegwi kif il-moda tinfirex fis-soċjetà. L-industrija issa tista' tara l-korrelazzjoni diretta dwar kif l-isfilati tal-moda jinfluwenzaw l-ilbies ta' kuljum. L-effetti issa jistgħu jiġu kkwantifikati u jipprovdu rispons siewi lid-ditti tal-moda, lid-disinjaturi, u lill-konsumaturi rigward it-tendenzi.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>It-teknoloġija militari kellha rwol essenzjali fl-industrija tal-moda. Id-disinn tal-camouflage fil-ħwejjeġ ġie żviluppat biex jgħin lill-persunal militari jkun inqas viżibbli għall-forzi tal-għadu. Fis-sittinijiet tas-seklu 20 tfaċċat tendenza u d-drapp tal-camouflage ġie introdott fil-ħwejjeġ ta' kuljum. It-tendenza tad-drapp tal-camouflage sparixxiet u reġgħet tfaċċat diversi drabi minn dak iż-żmien 'l hawn. Il-camouflage beda jidher b'mod qawwi fil-moda sad-disgħinijiet tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Disinjaturi bħal Valentino, Dior, u Dolce &amp; Gabbana kkombinaw il-camouflage fl-isfilati tal-moda tagħhom u fil-kollezzjonijiet ta' lbies għall-bejgħ.</p>
Influwenzi soċjali
<figure><caption> Ċelebritajiet bħal <ref target="https://mt.wikipedia.org/wiki/Britney_Spears">Britney Spears</ref> popularizzaw il-kunċett li li l-ħwejjeġ ta' taħt jintlibsu bħala ħwejjeġ ta' barra.</caption></figure>
<figure><caption> Moda tat-tapit l-aħmar: l-atturi Taljani Gabriel Garko u Laura Torrisi bi lbies formali ta' disinjatur tal-moda fil-Festival tal-Films ta' Venezja, 2009</caption></figure>
<p>Il-moda hija relatata mal-kuntest soċjali u kulturali ta' ambjent. Skont Matika,<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> "Elementi tal-kultura popolari jitwaħħdu meta tendenza ta' persuna tkun assoċjata ma' preferenza għal ġeneru ta' <ref target="https://mt.wikipedia.org/wiki/Mużika">mużika</ref>... bħall-mużika, l-aħbarijiet jew il-letteratura, il-moda twaħħdet fil-ħajja ta' kuljum". Il-moda mhix meqjusa biss f'termini ta' valuri estetiċi puri; il-moda hija wkoll mezz biex l-artisti joħolqu atmosfera ġenerali u jesprimu l-opinjonijiet tagħhom permezz ta' filmati mużikali. L-aħħar filmat mużikali "Formation" ta' <ref target="https://mt.wikipedia.org/wiki/Beyoncé">Beyoncé</ref>, skont Carlos,<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> "L-istilla pop tagħti ġieħ lill-għeruq tagħha tal-Kreol.... li jittraċċa l-għeruq taċ-ċentru tan-nervituri kulturali ta' Louisiana mill-era ta' wara l-abolizzjoni sal-lum, u Beyoncé tikkataloga l-evoluzzjoni tal-istil vibranti tal-belt u l-istorja tumultuża tagħha f'daqqa. Fuq karozza tal-pulizija ta' New Orleans b'ilbies aħmar u abjad Gucci b’għonq għoli u stivali tal-ġlied, hi tpoġġi fost il-fdalijiet tal-Uragan Katrina, u immedjatament iddaħħal lilha nnifisha fl-akbar dibattitu nazzjonali dwar il-brutalità tal-pulizija u r-relazzjonijiet ta’ razza fiż-żminijiet moderni".</p>
<p>L-isfilata tal-moda hija riflessjoni tat-tendenzi tal-moda u l-ħsibijiet ta' disinjatur. Għal disinjaturi bħal <ref target="https://mt.wikipedia.org/wiki/Vivienne_Westwood">Vivienne Westwood</ref>, l-isfilati tal-moda huma pjattaforma għall-vuċi tagħha dwar il-politika u l-ġrajjiet kurrenti. Skont Water,<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> fl-isfilata tal-moda tal-irġiel tal-HX15, "kien hemm mudelli b'uċuħ imbenġla sew biex jirrappreżentaw ġellieda favur l-ambjent fuq missjoni biex isalvaw il-pjaneta". Eżempju reċenti ieħor huwa marċ ta' protesta femminista fl-isfilata tar-RS15 ta' Chanel, fejn il-mudelli kienu qed ilissnu flimkien kliem li jagħti s-setgħa lin-nisa bħal "Femministi iżda femminili" u "In-nisa l-ewwel." Skont Water, "l-isfilata sfruttat l-istorja twila ta' Chanel li tippromwovi l-indipendenza tan-nisa: il-fundatriċi Coco Chanel kienet dik li wittiet it-triq għall-ħelsien tal-ġisem tal-mara fl-era ta' wara <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, u introduċiet siluwetti li jmorru kontra l-korsetti restrittivi li dak iż-żmien kienu għadhom in voga".</p>
Influwenzi ekonomiċi
Ekonomija ċirkolari
<p>Bil-kuxjenza ambjentali dejjem tiżdied, l-imperattiv ekonomiku li "Onfoq issa, aħseb wara" qed isir dejjem aktar skrutinizzat. Il-konsumatur tal-lum għandu t-tendenza li jkun iktar konxju dwar il-konsum, li jfittex biss dak li għandu bżonn u ta' kwalità aħjar u li jservi fit-tul. In-nies saru wkoll aktar konxji tal-impatt li l-konsum tagħhom ta' kuljum għandu fuq l-ambjent u s-soċjetà, u dawn l-inizjattivi spiss huma deskritti bħala ċaqliqa lejn moda sostenibbli, iżda l-kritiċi jargumentaw li ekonomija ċirkolari bbażata fuq it-tkabbir hija ossimoru, jew spirali dejjem tikber ta' konsum, minflok soluzzjoni ċirkolari utopika ta' cradle-to-cradle.</p>
Iktar qari
<list type="unordered"><item>Breward, Christopher, <hi rend="italic">The culture of fashion: a new history of fashionable dress</hi>, Manchester: Manchester University Press, 2003,<ref target="https://mt.wikipedia.org/wiki/Speċjali:SorsiKotba/978-0-7190-4125-9">ISBN978-0-7190-4125-9</ref></item>
<item>Cabrera, Ana, u Lesley Miller. "Genio y Figura. La influencia de la cultura española en la moda. " Teorija tal-Moda: Il-Ġurnal tal-Ilbies, il-Ġisem u l-Kultura 13.1 (2009): 103–110</item>
<item>Cumming, Valerie: <hi rend="italic">Nifhmu l-Istorja tal-Moda</hi>, Kostum &amp; Fashion Press, 2004<ref target="https://mt.wikipedia.org/wiki/Speċjali:SorsiKotba/0-89676-253-X">ISBN0-89676-253-X</ref></item>
<item>Hollander, Anne, <hi rend="italic">Jaraw il-ħwejjeġ</hi>, Berkeley: University of California Press, 1993,<ref target="https://mt.wikipedia.org/wiki/Speċjali:SorsiKotba/978-0-520-08231-1">ISBN978-0-520-08231-1</ref><ref target="https://mt.wikipedia.org/wiki/Il-Paġna_prinċipali#cite_note-28">[28]</ref></item>
<item>Hollander, Anne, <hi rend="italic">Sess u lbiesi: l-evoluzzjoni tal-ilbies modern</hi>, New York: Knopf, 1994,<ref target="https://mt.wikipedia.org/wiki/Speċjali:SorsiKotba/978-0-679-43096-4">ISBN978-0-679-43096-4</ref></item>
<item>Hollander, Anne, <hi rend="italic">Feeding the eye: esejs</hi>, New York: Farrar, Straus, u Giroux, 1999,<ref target="https://mt.wikipedia.org/wiki/Speċjali:SorsiKotba/978-0-374-28201-1">ISBN978-0-374-28201-1</ref></item>
<item>Hollander, Anne, <hi rend="italic">Tessili tal-viżjoni: libsa u drappijiet fil-pittura</hi>, Londra: National Gallery, 2002,<ref target="https://mt.wikipedia.org/wiki/Speċjali:SorsiKotba/978-0-300-09419-0">ISBN978-0-300-09419-0</ref></item>
<item>Kawamura, Yuniya, <hi rend="italic">Fashion-ology: introduzzjoni għall-Istudji tal-Moda</hi>, Oxford u New York: Berg, 2005,<ref target="https://mt.wikipedia.org/wiki/Speċjali:SorsiKotba/1-85973-814-1">ISBN1-85973-814-1</ref></item>
<item>Lipovetsky, Gilles (tradott minn Catherine Porter), <hi rend="italic">L-imperu tal-moda: dressing demokrazija moderna</hi>, Woodstock: Princeton University Press, 2002,<ref target="https://mt.wikipedia.org/wiki/Speċjali:SorsiKotba/978-0-691-10262-7">ISBN978-0-691-10262-7</ref></item>
<item>McDermott, Kathleen, <hi rend="italic">Stil għal kulħadd: għaliex il-moda, ivvintata mir-rejiet, issa tappartjeni lilna lkoll (Storja illustrata)</hi>, 2010,<ref target="https://mt.wikipedia.org/wiki/Speċjali:SorsiKotba/978-0-557-51917-0">ISBN978-0-557-51917-0</ref> - Bosta illustrazzjonijiet bil-kulur imfassla bl-idejn, bibljografija estensiva annotata u gwida għall-qari</item>
<item>Perrot, Philippe (tradott minn Richard Bienvenu), <hi rend="italic">Fashioning the bourgeoisie: a history of clothing in the 19th century</hi>, Princeton NJ: Princeton University Press, 1994,<ref target="https://mt.wikipedia.org/wiki/Speċjali:SorsiKotba/978-0-691-00081-7">ISBN978-0-691-00081-7</ref></item>
<item>Steele, Valerie, il-<hi rend="italic">moda ta 'Pariġi: storja kulturali</hi>, (2. ed., Rev. U aġġornata), Oxford: Berg, 1998,<ref target="https://mt.wikipedia.org/wiki/Speċjali:SorsiKotba/978-1-85973-973-0">ISBN978-1-85973-973-0</ref></item>
<item>Steele, Valerie, <hi rend="italic">Ħamsin sena ta' moda: dehra ġdida għal issa</hi>, New Haven: Yale University Press, 2000,<ref target="https://mt.wikipedia.org/wiki/Speċjali:SorsiKotba/978-0-300-08738-3">ISBN978-0-300-08738-3</ref></item>
<item>Steele, Valerie, <hi rend="italic">Enċiklopedija tal-ħwejjeġ u l-moda</hi>, Detroit: Thomson Gale, 2005</item>
<item>Davis, F. (1989). Ta' uniformijiet ta' maids u jeans blu: Id-drama tal-ambivalenzi tal-istatus fil-ħwejjeġ u l-moda. Soċjoloġija Kwalitattiva, 12(4), 337-355.</item></list>
</text></body></html>