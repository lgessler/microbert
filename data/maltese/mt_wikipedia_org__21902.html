<html><body><text id="wikipedia_mt_wikipedia_org__21902.html" ns="0" revid="267900" sourceurl="https://mt.wikipedia.org/wiki/Universit%C3%A0_ta%27_Malta" title="Università ta' Malta" type="wikipedia">Università ta' Malta
<figure><caption>Arma tal-Università ta' Malta Mottu:<hi rend="italic">Ut Fructificemus Deo</hi></caption></figure>
<p>L-<hi rend="bold">Università ta' Malta</hi> hi l-ogħla istutuzzjoni edukattiva pubblika fir-<ref target="https://mt.wikipedia.org/wiki/Malta">Repubblika ta' Malta</ref> u għandha l-kampus tagħha l-I<ref target="https://mt.wikipedia.org/wiki/Msida">msida</ref>. Hi membru tal-Assoċjazzjoni tal-Universitajiet tal-<ref target="https://mt.wikipedia.org/wiki/Commonwealth_tan-Nazzjonijiet">Commonwealth</ref>.<ref target="https://mt.wikipedia.org/wiki/Il-Paġna_prinċipali#cite_note-auc-1">[1]</ref></p>
Storja
<p>L-Università ta' Malta taf il-bidu tagħha lill-<hi rend="italic">Collegium Melitense</hi> li twaqqaf b'intervenzjoni diretta mill-Papa fit-12 ta' Novembru 1592, Dan il-kulleġġ kien immexxi mill-<ref target="https://mt.wikipedia.org/wiki/Ġiżwiti">Ġiżwiti</ref> fuq l-istess linji tal-kulleġġi li kellhom f'pajjiżi oħra magħrufin bħala <hi rend="italic">Collegia Externorum</hi>, għall-edukazzjoni ta' dawk li ma kinux se jsiru Ġiżwiti. Bis-saħħa ta' bolla tal-<ref target="https://mt.wikipedia.org/wiki/Papa_Piju_IV">Papa Piju IV</ref> tad-29 ta' Awwissu 1561, li iktar tard ġiet ikkonfermata b'bolla oħra ta' <ref target="https://mt.wikipedia.org/wiki/Papa_Gregorju_XIII">Papa Gregorju XIII</ref> fid-9 ta' Mejju 1578, il-Ġiżwiti ngħataw l-awtorità li jikkonferixxu l-lawrji ta' <hi rend="italic">Magister Philosophiae</hi> u <hi rend="italic">Doctor Divinitatis</hi>. Però l-att li waqqaf il-kulleġġ speċifika li barra l-Filosofija u t-Teoloġija għandhom jiġu mgħallma wkoll suġġetti oħra bħall-Grammatika u l-istudji Umanistiċi. Il-Kulleġġ fetaħ fit-8 ta' Marzu 1593 f'dar fil-belt Valletta li kienet isservi ta' skola u reżidenza għal disa' Ġiwiti. Il-bini tal-"Collegium Melitense" beda fl-1595. Fi żmien sentejn il-Ġiżwiti kienu diġà marru f'dal-bini ġdid.</p>
<p>Wara li ntemmet il-pesta tal-1675, il-Gran Mastru <ref target="https://mt.wikipedia.org/wiki/Nicolas_Cotoner">Nicolas Cotoner</ref> ħatar lil Fra Dr Giuseppe Zammit bħala <hi rend="italic">lettore</hi> fl-Anatomija u l-Kirurġija fis-<hi rend="italic">Sacra Infermeria</hi> fid-19 ta' Ottobru 1676. Dan it-tentattiv biex jiġi formalizzat it-tagħlim tal-mediċina fl-isptar tal-Ordni, ħafna jqisuh bħala l-bidu tal-iskola medika. Zammit waqqaf l-ewwel bibljoteka medika fil-gżejjer kif ukoll ġnien ta' ħxejjex mediċinali fil-foss tal-<ref target="https://mt.wikipedia.org/wiki/Forti_Sant'Iermu">Forti Sant'Iermu</ref>.</p>
<p>Fl-1768 il-Gran Mastru <ref target="https://mt.wikipedia.org/wiki/Manuel_Pinto_da_Fonseca">Manuel Pinto da Fonseca</ref> keċċa l-<ref target="https://mt.wikipedia.org/wiki/Ġiżwiti">Ġiżwiti</ref> minn Malta kif kien sar fir-<ref target="https://mt.wikipedia.org/wiki/Renju_taż-Żewġ_Sqallijiet">Renju taż-Żewġ Sqallijiet</ref>, fi <ref target="https://mt.wikipedia.org/wiki/Franza">Franza</ref>, fl-<ref target="https://mt.wikipedia.org/wiki/Spanja">Imperu Spanjol</ref> u f'<ref target="https://mt.wikipedia.org/wiki/Parma">Parma</ref>. Wara t-tkeċċija tal-Ordni tal-Ġiżwiti, Pinto approprija d-dħul kollu mill-proprjetà tagħha fil-gżejjer bl-għan li jwaqqaf <hi rend="italic">Pubblica Università di Studi Generali</hi>. Pinto ffirma d-digriet li waqqaf l-Università fit-22 ta' Novembru 1769 wara li kien awtorizzat li jagħmel hekk bil-<ref target="https://mt.wikipedia.org/wiki/Brevi_Appostoliku">Brevi Appostoliku</ref>, <hi rend="italic">Sedula Romani Pontifici</hi>, li rċieva fl-20 ta' Ottubru 1769. L-universitá baqgħet tuża l-bini tal-kulleġġ tal-Ġiżwiti fi Triq San Pawl fil-belt Valletta. Fil-25 ta' Mejju 1771, twaqqaf <hi rend="italic">Collegio Medico</hi> bħala wieħed mill-fakultajiet tal-Università.
Meta twaqqfet l-università, il-<hi rend="italic">Principe dell’Accademia dei Medici</hi> kien il-<ref target="https://mt.wikipedia.org/wiki/Kirurgu">kirurgu</ref> <ref target="https://mt.wikipedia.org/wiki/Mikiel'Ang_Grima">Michelangelo Grima</ref> li kellu wkoll il-katedra tal-Anatomija u Kirurġija flimkien fl-iskola medika, waqt li l-Professur tal-Mediċina kien Giorgio Locano.</p>
<p>L-ewwel rettur tal-università kien Dun Roberto Costaguti membru tal-Ordni tas-Serviti li fis-snin ta' qabel kien għamel fama bħala predikatur. Inġabu għadd ta' professuri barranin biex jgħinu fit-twaqqif tal-università u dawn ħadu l-ħatra tagħhom f'Ġunju tal-1771. Kienu joqogħdu kollha flimkien fil-kulleġġ tal-Ġiżwiti. Jidher li l-fakultà tal-mediċina biss kellha l-għalliema kollha minn Malta u din saret tradizzjoni li baqgħet tinżamm. </p>
<p>Ftit wara l-mewt ta' Pinto, is-suċċessur tiegħu il-Gran Mastru <ref target="https://mt.wikipedia.org/wiki/Francisco_Ximenes_de_Texada">Francisco Ximenes de Texada</ref> naqqas in-numru ta' katedri u keċċa l-għalliema barranin kollha bħala miżura ekonomika. <ref target="https://mt.wikipedia.org/wiki/Napuljun">Napuljun</ref> abolixxieha ħamest ijiem wara l-wasla tiegħu fit-18 ta' Ġunju 1798 u matul l-okkupazzjoni Franċiża l-unversità saret istituzzjoni tal-edukazzjoni fuq mudell repubblikan.  Meta Malta saret protettorat Brittaniku fl-1800 Sir Alexander Ball reġa’ waqqaf  l-Università u ħatar lill-Kanonku Francesco Saverio Caruana bħala Rettur fit-28 ta’ Ottubru 1800, bħala rikonoxximent tas-servizz li kien ta fil-qawmien kontra l-Franċiżi.</p>
<p>L-ewwel Rettur maħtur mill-Gvernatur Sir Thomas Maitland fil-bidu tal-ħakma Brittanika kien il-patri Dumnikan Gerolamo Inglott, Professur tal-Filosofija. Matul il-perjodu Ingliż, l-Università għaddiet minn sensiela ta’ bidliet fl-istatuti u r-regolamenti tagħha sabiex tiġi timxi bħall-universitajiet fir-Renju Unit. L-istemma attwali u l-motto 'Ut Fructificemus Deo' kienu proposti fl-1 ta’ Marzu 1923 mir-Rettur, il-Professur <ref target="https://mt.wikipedia.org/wiki/Temi_Zammit">Sir Temistokle Zammit</ref>. Bejn l-1937 u meta Malta saret Repubblika fl-1974 l-Università kisbet id-dritt li tuża l-kelma 'Rjali' fit-titlu tagħha.</p>
<p>Wara t-Tieni Gwerra Dinjija, issaħħu l-Librerija u l-istrutturi ta’ appoġġ. Fl-1959 infetħu l-Evans Laboratories biex jospitaw il-Fakultà tax-Xjenza ħdejn l-isptar il-qadim tal-Kavallieri fil-Belt Valletta, u fl-1968 infetaħ il-bini ta’ Skola Medika ġdida ħdejn l-Isptar San Luqa fi Gwardamanġa. Fl-istess żmien ġie inawgurat il-Kampus il-ġdid fl-Imsida.</p>
<p>Il-Fakultà tal-Inġinerija Mekkanika u Elettrika (illum il-Fakultà tal-Inġinerija) u l-Fakultà tal-Edukazzjoni ngħaqdu mal-Università meta dak li kien il-Polytechnic (magħruf ukoll bħala l-Kulleġġ Malti għall-Arti, ix-Xjenza u t-Teknoloġija) ġie inkorporat magħha.</p>
L-Università llum
<figure><caption>Il-kampus tal-Università ta' Malta l-<ref target="https://mt.wikipedia.org/wiki/Msida">Msida</ref></caption></figure>
<p>L-istruttura attwali tal-Università twaqqfet permezz tal-Att dwar l-Edukazzjoni ta’ l-1988.</p>
<p>Bħalissa studenti hemm madwar 11,000, fosthom madwar 600 barranin/fuq skambju, u qed jattendu korsijiet full-time jew part-time għal Grad jew għal diploma, li ħafna minnhom jimxu bis-sistema tal-moduli jew kredti. Il-korsijiet li jwasslu għal Grad huma mfassla b’mod li jipproduċu professjonisti kkwalifikati ħafna, b’esperjenza fir-riċerka, li ’l quddiem jokkupaw karigi ewlenin fl-industrija, fil-kummerċ u fis-settur pubbliku in ġenerali. L-Università llum għandha erbatax-il fakultà u numru ta’ ċentri u istituti interdixxiplinarji.</p>
Fakultajiet
<list type="unordered"><item>Fakultà tal-Arti</item>
<item>Fakultà tal-Ambjent mibni</item>
<item>Fakultà tad-Dentistrija</item>
<item>Fakultà tal-Ekonomija, Management u Accountancy</item>
<item>Fakultà tal-Edukazzjoni</item>
<item>Fakultà tal-Inġinerija</item>
<item>Fakultà tal-Liġi</item>
<item>Fakultà tal-Mediċina u l-Kirurġija</item>
<item>Fakultà tax-Xjenzi tas-saħħa</item>
<item>Fakultà tax-Xjenza</item>
<item>Fakultà tat-Teoloġija</item>
<item>Facoltà tat-Teknoloġija tal-Informatika u l-Komunikazzjoni</item>
<item>Fakultà tal-Midja u tax-xjenzi tal-Għerf</item></list>
Xi lawrjati magħrufin
<list type="unordered"><item><ref target="https://mt.wikipedia.org/wiki/Ban_Ki-Moon">Ban Ki-Moon</ref> (laurea ad honorem)</item>
<item><ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref>, politiku</item>
<item><ref target="https://mt.wikipedia.org/wiki/Dom_Mintoff">Dom Mintoff</ref>, perit u politiku</item>
<item><ref target="https://mt.wikipedia.org/wiki/Edward_de_Bono">Edward de Bono</ref>, psikologu</item>
<item><ref target="https://mt.wikipedia.org/wiki/Katrine_Camilleri">Katrine Camilleri</ref>, avvocato</item>
<item><ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, imħallef u politiku</item>
<item><ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref>, imħallef u politiku</item>
<item><ref target="https://mt.wikipedia.org/wiki/Ignazio_Falzon">Ignazio Falzon</ref>, saċerdot u <ref target="https://mt.wikipedia.org/wiki/Beatu">beatu</ref></item>
<item><ref target="https://mt.wikipedia.org/wiki/Guido_de_Marco">Guido de Marco</ref>, politiku</item>
<item><ref target="https://mt.wikipedia.org/wiki/Lawrence_Gonzi">Lawrence Gonzi</ref>, politiku</item>
<item><ref target="https://mt.wikipedia.org/wiki/George_Abela">George Abela</ref>, politiku u president ta' Malta</item>
<item><ref target="https://mt.wikipedia.org/wiki/Alfred_Sant">Alfred Sant</ref>, politiku</item>
<item><ref target="https://mt.wikipedia.org/wiki/Keith_Azzopardi">Keith Azzopardi</ref>, diplomatiku</item></list>




Ħoloq esterni

<list type="unordered"><item><ref target="http://www.um.edu.mt/malti">Sit uffiċjali tal-Università ta' Malta</ref></item></list>
</text></body></html>