<html><body><text id="wikipedia_mt_wikipedia_org__23372.html" ns="0" revid="262895" sourceurl="https://mt.wikipedia.org/wiki/G%C4%A7arbi_Tune%C5%BCin" title="Għarbi Tuneżin" type="wikipedia">Għarbi Tuneżin
<p>L-<hi rend="bold">Għarbi Tuneżin</hi> , jew <hi rend="bold">it-Tuneżin</hi> , jew <hi rend="bold">il-lingwa Tuneżina</hi> (تونسي, <hi rend="italic">Tunsi</hi>), huwa l-grupp ta' djaletti tal-Għarbi li jinfthemu bejniethom u jagħmlu parti mill-familja tad-djaletti tal-Magreb. Jitkellmuh madwar ħdax-il miljun ruħ fit-<ref target="https://mt.wikipedia.org/wiki/Tuneżija">Tuneżija</ref>. Dan hu ġeneralment magħruf bl-isem ta' "Tunsi"<ref target="https://mt.wikipedia.org/wiki/Il-Paġna_prinċipali#cite_note-gibson-1">[1]</ref>, li tfisser "Tuneżin"<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>·<ref target="https://mt.wikipedia.org/wiki/Il-Paġna_prinċipali#cite_note-sayahi-3">[3]</ref>, jew "Derja"<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> ("lingwaġġ tat-taħdit"), biex issir distinzjoni bejn l-Għarbi standard, il-lingwa uffiċjali tal-pajjiż.</p>
<p>Jixbah id-djaletti l-oħra tal-Afrika ta' Fuq, bħall-Marokkin, l-Alġerin, il-Libjan u sa ċertu punt il-<ref target="https://mt.wikipedia.org/wiki/Lingwa_Maltija">Malti</ref>, għandu sottostrat Berbru<ref target="https://mt.wikipedia.org/wiki/Il-Paġna_prinċipali#cite_note-Mohand-5">[5]</ref>, Puniku<ref target="https://mt.wikipedia.org/wiki/Il-Paġna_prinċipali#cite_note-maghribi-6">[6]</ref> u <ref target="https://mt.wikipedia.org/wiki/Lingwa_Latina">Latinu</ref><ref target="https://mt.wikipedia.org/wiki/Il-Paġna_prinċipali#cite_note-corrient-7">[7]</ref>. Barra minn hekk, it-Tuneżin għandu komponent sinifikanti li ġej mill-lingwi Rumanzi tal-popli li għexu jew amministraw dan ir-reġjun matul iż-żminijiet: it-<ref target="https://mt.wikipedia.org/wiki/Lingwa_Taljana">Taljan</ref>, <ref target="https://mt.wikipedia.org/wiki/Lingwa_Spanjola">l-Ispanjol</ref> u l-Franċiż, u hemm ukoll influwenza Torka.<ref target="https://mt.wikipedia.org/wiki/Il-Paġna_prinċipali#cite_note-cota-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-mohand-9">[9]</ref></p>
<p>It-Tuneżin, li jitkellmuh fit-Tuneżija kollha, jappartjeni għall-continuum djalettali tal-varjetajiet tal-Għarbi li jitkellmu fil-lvant tal-<ref target="https://mt.wikipedia.org/wiki/Alġerija">Alġerija</ref> u fil-punent tal-<ref target="https://mt.wikipedia.org/wiki/Libja">Libja</ref>. Il-morfoloġija, sintassi, pronunzja u l-vokabularju tat-Tuneżin huma differenti ħafna minn dawk tal-Għarbi standard<ref target="https://mt.wikipedia.org/wiki/Il-Paġna_prinċipali#cite_note-gibson-1">[1]</ref>: għalhekk, huwa rari li jinftiehem minn dawk li jitkellmu l-<ref target="https://mt.wikipedia.org/wiki/Lingwa_Għarbija">Għarbi</ref> tal-Lvant Nofsani, inklużi l-Eġizzjani; filwaqt li jinftiehem faċilment minn dawk li jitkellmu l-Għarbi tal-Magreb, għalkemm dawn ikollhom jagħmlu sforz biex jadattaw ruħhom għal differenzi qawwija, speċjalment fil-prosodija. Huwa wkoll qrib il-<ref target="https://mt.wikipedia.org/wiki/Lingwa_Maltija">Malti</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref>; li, madankollu, ġeneralment ma jitqiesx bħala djalett tal-Għarbi, għal raġunijiet storiċi, soċjolingwistiċi, u l-influwenzi aktar qawwija eżerċitati fuqu mit-<ref target="https://mt.wikipedia.org/wiki/Lingwa_Taljana">Taljan</ref> u d-<ref target="https://mt.wikipedia.org/wiki/Lingwa_Sqallija">djalett Sqalli</ref>, fir-rigward tal-vokabularju, l-alfabett, is-simplifikazzjoni fonoloġika u l-morfoloġija tan-nomi (iżda mhux tal-verbi) ta' nisel neolatin.</p>


Biblijografija
<list type="unordered"><item>Olivier Durand, <hi rend="italic">Dialettologia araba</hi>, Roma, Carocci, 2009, <ref target="https://mt.wikipedia.org/wiki/Special:BookSources/9788843050666">ISBN 978-88-430-5066-6</ref></item>
<item>Olivier Durand, <hi rend="italic">Introduzione ai dialetti arabi</hi>, Milano, Centro Studi Camito-Semitici, 1995</item></list>
</text></body></html>