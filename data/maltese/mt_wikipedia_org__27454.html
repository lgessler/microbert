<html><body><text id="wikipedia_mt_wikipedia_org__27454.html" ns="0" revid="272287" sourceurl="https://mt.wikipedia.org/wiki/Julius_Wagner-Jauregg" title="Julius Wagner-Jauregg" type="wikipedia">Julius Wagner-Jauregg
<p><hi rend="bold">Julius Wagner-Jauregg</hi> (twieled fis-7 ta' Marzu 1857 – miet fis-27 ta' Settembru 1940) kien fiżiku <ref target="https://mt.wikipedia.org/wiki/Awstrija">Awstrijak</ref>, li rebaħ il-<ref target="https://mt.wikipedia.org/wiki/Premju_Nobel">Premju Nobel</ref> għall-Fiżjoloġija jew għall-<ref target="https://mt.wikipedia.org/wiki/Mediċina">Mediċina</ref> fl-1927, u huwa l-ewwel psikjatra li rebaħ dan il-premju. Il-Premju Nobel tiegħu ngħata "għall-iskoperta tal-valur terapewtiku tal-inokulazzjoni kontra l-malarja fit-trattament tad-dimenzja paralitika".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Ħajja bikrija
<figure><caption>L-istemma araldika tal-familja Wagner-Jauregg li ngħatat fl-1883.</caption></figure>
<p>Julius Wagner-Jauregg twieled bħala <hi rend="bold">Julius Wagner</hi> fis-7 ta' Marzu 1857 f'<ref target="https://mt.wikipedia.org/wiki/Wels">Wels</ref>, l-Awstrija ta' Fuq, iben <ref target="https://mt.wikipedia.org/wiki/Adolph_Johann_Wagner">Adolph Johann Wagner</ref> u <ref target="https://mt.wikipedia.org/wiki/Ludovika_Jauernigg_Ranzoni">Ludovika Jauernigg Ranzoni</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Isem il-kunjom ta' familtu nbidel u sar "Wagner von Jauregg" meta missieru ngħata t-titlu ta' "Ritter von Jauregg" (titlu ereditarju ta' nobbiltà) fl-1883 mill-Imperu Awstrijak-<ref target="https://mt.wikipedia.org/wiki/Ungerija">Ungeriż</ref>. B'hekk żamm l-isem Julius Wagner Ritter von Jauregg sal-1918 meta l-imperu ġie xolt, u n-nobbiltà ġiet abolita. Il-kunjom tal-familja tqassar għal "Wagner-Jauregg".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Huwa attenda x-Schottengymnasium fi <ref target="https://mt.wikipedia.org/wiki/Vjenna">Vjenna</ref> qabel ma kompla jistudja l-Mediċina fl-Università ta' Vjenna mill-1874 sal-1880, fejn studja wkoll ma' <ref target="https://mt.wikipedia.org/wiki/Salomon_Stricker">Salomon Stricker</ref> fl-Istitut tal-Patoloġija Ġenerali u Sperimentali. Huwa kiseb id-dottorat tiegħu fl-1880 bit-teżi "L'origine et la fonction du cœur accéléré". Huwa telaq mill-Istitut fl-1882.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Snin ta' wara
<p>Wara li telaq mill-klinika, huwa wettaq esperimenti fil-laboratorju fuq l-<ref target="https://mt.wikipedia.org/wiki/Annimal">annimali</ref>, li ma tantx kienu jiġu pprattikati wisq dak iż-żmien. Mill-1883 sal-1887 huwa ħadem ma' <ref target="https://mt.wikipedia.org/wiki/Maximilian_Leidesdorf">Maximilian Leidesdorf</ref> fil-Klinika Psikjatrika, għalkemm it-taħriġ oriġinali tiegħu ma kienx fil-patoloġija tas-sistema nervuża. Fl-1889 huwa kien is-suċċessur tal-famuż <ref target="https://mt.wikipedia.org/wiki/Richard_von_Krafft-Ebing">Richard von Krafft-Ebing</ref> fil-Klinika Newro-Psikjatrika tal-Università ta' <ref target="https://mt.wikipedia.org/wiki/Graz">Graz</ref>, u beda r-riċerka tiegħu fuq il-glandola tat-tirojde, il-kretiniżmu u l-jodju. Fl-1893 huwa sar il-Professur Straordinarju tal-Mard Psikjatriku u tas-Sistema Nervuża, u d-Direttur tal-Klinika tal-Mard Psikjatriku u tas-Sistema Nervuża fi Vjenna, bħala s-suċċessur ta' <ref target="https://mt.wikipedia.org/wiki/Theodor_Meynert">Theodor Meynert</ref>. Student u assistent ta' Wagner-Jauregg matul dan iż-żmien kien <ref target="https://mt.wikipedia.org/wiki/Constantin_von_Economo">Constantin von Economo</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Għaxar snin wara, fl-1902, Wagner-Jauregg mar jaħdem fil-klinika psikjatrika tal-Isptar Ġenerali u fl-1911 reġa' lura fil-kariga preċedenti tiegħu. Fl-1935, huwa ngħata l-Premju Cameron għat-Terapewtika tal-Università tal-<ref target="https://mt.wikipedia.org/wiki/Edinburgu">Edinburgu</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Premju Nobel
<p>Ix-xogħol prinċipali li wettaq Wagner-Jauregg matul ħajtu kien marbut mat-trattament tal-mard mentali bl-induzzjoni tad-deni, magħruf bħala piroterapija. Fl-1887 huwa investiga l-effetti ta' mard li jqabbad id-deni fuq il-psikożi, u uża l-erisipela u t-tuberkulin (skoperti fl-1890 minn <ref target="https://mt.wikipedia.org/wiki/Robert_Koch">Robert Koch</ref>). Peress li dawn il-metodi ta' trattament ma ħadmux tajjeb ħafna, huwa pprova fl-1917 l-inokulazzjoni tal-parassiti tal-malarja, u din kienet suċċess kbir fil-każ tad-dimenzja paralitika (imsejħa wkoll pareżi ġenerali tan-nies b'mard mentali), ikkawżata min-newrosifilide, li dak iż-żmien kienet marda terminali.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Kien ġie osservat li wħud li żviluppaw deni għoli setgħu jiġu mfejqa mis-sifilide. </p>
<p>Għalhekk, mill-1917 sa nofs is-snin 40 tas-seklu 20, il-malarja indotta bl-inqas parassita aggressiva, <hi rend="italic">Plasmodium vivax</hi>, intużat bħala trattament għas-sifilide terzjarja minħabba li kienet tipproduċi deni għoli u fuq perjodu twil ta' żmien (forma ta' piroterapija). Dan kien meqjus bħala riskju aċċettabbli minħabba li iktar 'il quddiem il-malarja setgħet tiġi ttrattata bil-kinina, li kienet disponibbli dak iż-żmien. Din l-iskoperta wasslitu biex jirbaħ il-Premju Nobel għall-Mediċina fl-1927. Il-pubblikazzjoni prinċipali tiegħu kienet ktieb bit-titlu <hi rend="italic">Verhütung und Behandlung der progressiven Paralyse durch Impfmalaria</hi> (Il-Prevenzjoni u t-Trattament tal-Paraliżi Progressiva bl-Inokulazzjoni tal-Malarja) fil-Volum Memorjali tal-Manwal tat-Terapija Sperimentali tal-1931. It-teknika kienet magħrufa bħala malarjoterapija; madankollu, kienet tassew perikoluża, u kienu jmutu madwar 15% tal-pazjenti; b'hekk ma għadhiex tintuża iktar.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Trattament sesswali għall-psikożi
<p>Wagner-Jauregg ordna taħlitiet tat-tirojde u tal-ovarji lil pazjenti psikotiċi adolexxenti li kienu esperjenzaw dewmien fil-pubertà tagħhom, u dawn wasslu għall-iżvilupp tal-karatteristiċi sesswali sekondarji tagħhom u tnaqqis fil-psikożi tagħhom. Pazjenti oħra ġew meqjusa li kienu skizzofreniċi minħabba masturbazzjoni eċċessiva, u Wagner-Jauregg kien jisterilizzahom, bir-riżultat li kien jitqies bħala kundizzjoni "mtejba".<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Irtirar
<p>Fl-1928, Wagner-Jauregg irtira mill-kariga tiegħu iżda baqa' attiv u f'saħħtu sa mewtu fis-27 ta' Settembru 1940. Meta kien irtirat, huwa ppubblika kważi 80 dokument xjentifiku. Bosta skejjel, toroq u sptarijiet fl-Awstrija ssemmew għalih.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Ideoloġija u affiljazzjoni Nażista
<p>Lejn l-aħħar jiem ta' ħajtu, Wagner-Jauregg kien influwenzat min-nazzjonaliżmu <ref target="https://mt.wikipedia.org/wiki/Ġermanja">Ġermaniż</ref> ta' <ref target="https://mt.wikipedia.org/wiki/Adolf_Hitler">Hitler</ref>, u sar anti-Semita<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> u simpatizzant tan-<ref target="https://mt.wikipedia.org/wiki/Nażiżmu">Nażiżmu</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Evidenza dokumentarja tindika li huwa kien jappoġġa lill-Partit Nażista ftit wara l-invażjoni tal-Awstrija mill-Ġermanja fl-1938.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Madankollu, kummissjoni kontra n-Nażiżmu fl-Awstrija sabet li l-applikazzjoni tiegħu għas-sħubija fl-NSDAP kienet ġiet irrifjutata "...għal raġunijiet ta' razza", peress li martu <ref target="https://mt.wikipedia.org/wiki/Balbine_Frumkin">Balbine Frumkin</ref> kienet <ref target="https://mt.wikipedia.org/wiki/Ġudaiżmu">Lhudija</ref>.<ref target="https://mt.wikipedia.org/wiki/Il-Paġna_prinċipali#cite_note-:1-13">[13]</ref></p>
<p>Wagner-Jauregg kien favur l-ideoloġija tal-iġjene razzjali msejħa ewġenika, u influwenza studenti bħal <ref target="https://mt.wikipedia.org/wiki/Alexander_Pilcz">Alexander Pilcz</ref><ref target="https://mt.wikipedia.org/wiki/Il-Paġna_prinċipali#cite_note-:1-13">[13]</ref>, li mbagħad sar awtur ta' manwal standard dwar il-psikjatrija razzjali li kienet tikkritika lil-Lhud li kienu suxxettibbli għall-mard mentali.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Huwa kien ukoll favur l-isterilizzazzjoni sfurzata tan-nies kriminali u bil-mard mentali, u approva l-kunċett fl-1935 meta kien membru tas-Soċjetà Antropoloġika Awstrijaka.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Huwa kien il-President tal-Lega Awstrijaka għar-Riġenerazzjoni u għall-Eredità Razzjali, li kienet favur l-isterilizzazzjoni ta' dawk li kellhom <ref target="https://mt.wikipedia.org/wiki/Ġenetika">ġenetika</ref> inferjuri.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
</text></body></html>