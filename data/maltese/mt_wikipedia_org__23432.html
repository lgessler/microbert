<html><body><text id="wikipedia_mt_wikipedia_org__23432.html" ns="0" revid="272380" sourceurl="https://mt.wikipedia.org/wiki/Muhammad_Ali" title="Muhammad Ali" type="wikipedia">Muhammad Ali
<p><hi rend="bold">Muhammad Ali</hi> (imwieled bħala <hi rend="bold">Cassius Marcellus Clay Jr.</hi>; twieled fis-17 ta' Jannar 1942 – miet fit-3 ta' Ġunju 2016) kien <ref target="https://mt.wikipedia.org/wiki/Boksing">bokser</ref> <ref target="https://mt.wikipedia.org/wiki/Stati_Uniti">Amerikan</ref>, u fost wieħed mill-iktar sportivi popolari u ta' suċċess ta' kull żmien.</p>
Tfulija
<figure><caption>Cassius Clay flimkien mal-kowċ tiegħu Joe E. Martin (1960)</caption></figure>
<p>Cassius Marcellus Clay Jr. twieled nhar is-17 ta' Jannar 1942, f'<ref target="https://mt.wikipedia.org/wiki/Louisville">Louisville</ref>, Kentucky, ġewwa l-<ref target="https://mt.wikipedia.org/wiki/Stati_Uniti">Istati Uniti</ref>.<ref target="https://mt.wikipedia.org/wiki/Il-Paġna_prinċipali#cite_note-greatath-1">[1]</ref> Fil-familja tiegħu kienu ħamest aħwa subien u oħtu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Semmewh bħal missieru li min-naħa tiegħu kien imsemmi għall-politiku Amerikan tas-seklu dsatax li ħadem għall-abolizzjoni tal-jasar. Il-familja Clay kienet ġejja mill-ilsiera tal-pjantaġġuni tan-Nofsinhar, dixxindenti mill-<ref target="https://mt.wikipedia.org/wiki/Afrika">Afrika</ref>. Missier Cassius kien ipinġi l-<hi rend="italic">billboards</hi> u s-sinjali,<ref target="https://mt.wikipedia.org/wiki/Il-Paġna_prinċipali#cite_note-greatath-1">[1]</ref> filwaqt li ommu, Odessa, kienet tmur tnaddaf id-djar tan-nies. Cassius ħa l-edukazzjoni tiegħu f'Central High School f'Louisville, u trabba bħala <ref target="https://mt.wikipedia.org/wiki/Kristjaneżmu">Nisrani</ref> Battista.</p>
<p>Cassius tela' f'ambjent ta' <ref target="https://mt.wikipedia.org/wiki/Segregazzjoni_razzjali">segregazzjoni razzjali</ref>. Ommu tiftakar meta ma ħallewhx jixrob tazza ilma "minħabba l-kulur tiegħu, dik il-ħaġa affetwatu wisq."<ref target="https://mt.wikipedia.org/wiki/Il-Paġna_prinċipali#cite_note-HauserThomas-3">[3]</ref> Intlaqat ukoll mill-qtil ta' <ref target="https://mt.wikipedia.org/wiki/Emmett_Till">Emmett Till</ref> fl-1955, li wassal lil Cassius u lil ħabibu li joħorġu l-frustrazzjoni tagħhom billi jivvandalizzaw stazzjon tal-ferrovija.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Boksing
<p>L-ewwel suċċess kbir fil-karriera tiegħu u li sparah għall-fama internazzjonali kien dak miksub fl-<ref target="https://mt.wikipedia.org/wiki/Logħob_Olimpiku_tas-sajf_1960">Olimpjadi ta' Ruma tal-1960</ref>, meta kien rebaħ il-midalja tad-deheb fil-kategorija <hi rend="italic">light-heavyweight</hi> tal-<ref target="https://mt.wikipedia.org/wiki/Boksing">boksing</ref>.<ref target="https://mt.wikipedia.org/wiki/Il-Paġna_prinċipali#cite_note-Ward-6">[6]</ref></p>
<p>Imlaqqam bħala "L-Ikbar Wieħed" (The Greatest), erba' snin wara, huwa kien għeleb lil <ref target="https://mt.wikipedia.org/wiki/Sonny_Liston">Sonny Liston</ref> biex rebaħ l-ewwel titlu mondjali tiegħu u sar l-ewwel bosker li rebaħ titlu <hi rend="italic">heavyweight</hi> tal-boksing fi tliet darbiet separati. Eventwalment, huwa rtira fl-1981, fejn kien rebaħ ammont inkredibbli ta' 56 ġlieda mill-61 li kkompeta fihom, fejn rebaħ 37 ġlieda minnhom permezz ta' <hi rend="italic">knock-out</hi>. Iżda, barra miċ-ċirku tal-boksing, Clay kien jikkampanja favur <ref target="https://mt.wikipedia.org/wiki/Drittijiet_ċivili">drittijiet ċivili</ref>, irrispettivament mill-isport, ir-razza u n-nazzjonalità, filwaqt li kien ukoll poeta.</p>
<p>Muhammad Ali kien beda jipprattika l-boksing fuq livell professjonali immedjatament wara l-Olimpjadi ta' Ruma, u baqa' tiela' fil-klassifika tal-<hi rend="italic">heavyweight</hi> sa ma laħaq il-quċċata fejn kien impessjona lil eluf kbar ta' persuni li kienu jsegwuh permezz tal-movimenti u r-riflessi inkredibbli tiegħu fiċ-ċirku.</p>
Kontra Cooper
<p>Ġlieda partikolari li tibqa' mfakkra kienet dik meta ċ-ċampjin Ingliż tal-boksing, <ref target="https://mt.wikipedia.org/wiki/Henry_Cooper">Henry Cooper</ref>, kien resaq ferm viċin li jegħleb lil Muhammad Ali, meta huma kienu ltaqgħu f'<ref target="https://mt.wikipedia.org/wiki/Londra">Londra</ref>, lura fl-1963. Dan hekk kif l-Ingliż kien waqqa' lill-bokser leġġendarju Amerikan, iżda Muhammad Ali kien wettaq reazzjoni mill-aqwa u fir-rawnd ta' wara sforza lill-Ingliż biex jirtira minħabba qatgħa fonda li kellu f'għajnu x-xellugija.</p>
Kontra Liston
<p>Fi Frar tas-sena ta' wara, Cassius Clay kompla jisraq ix-xena meta rebaħ l-ewwel titlu mondjali tal-<hi rend="italic">heavyweight</hi> meta kien għad kellu biss 22 sena. Huwa kien qal minn qabel li kien se jirnexxielu jegħleb lill-bokser Sonny Liston, li qabel dik il-ġlieda qatt ma kien tilef, iżda ftit kienu emmnuh. Iżda wara s-sitt rawnd kien Ali li ħareġ rebbieħ kontra dan l-avversarju li kien ikbar minnu fl-età, u għalhekk ta' iktar esperjenza, li madanakollu ma setax ilaħħaq mal-ħeffa tiegħu.</p>
Kontra Frazier
<p>Fit-8 ta' Marzu 1971, huwa sofra l-ewwel telfa professjonali tiegħu kontra <ref target="https://mt.wikipedia.org/wiki/Joe_Frazier">Joe Frazier</ref> f'dik li ġiet imlaqqma bħala "Il-Ġlieda tas-Seklu" fi <ref target="https://mt.wikipedia.org/wiki/New_York">New York</ref>, biex fit-30 ta' Ottubru 1974, reġa' kiseb lura t-titlu permezz ta' <hi rend="italic">knock-out</hi> fuq tmien rawnds kontra l-bokser <ref target="https://mt.wikipedia.org/wiki/George_Foreman">George Foreman</ref> fil-kompetizzjoni "Rumble in the Jungle", f'Kinshasa, fis-<ref target="https://mt.wikipedia.org/wiki/Zaire">Zaire</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Muhammad Ali ġġieled kontra Joe Frazier għat-tielet u l-aħħar darba fil-<ref target="https://mt.wikipedia.org/wiki/Filippini">Filippini</ref> fl-1 ta' Ottubru 1975,<ref target="https://mt.wikipedia.org/wiki/Il-Paġna_prinċipali#cite_note-greatath-1">[1]</ref> fejn ħareġ rebbieħ f'kompetizzjoni magħrufa bħala "Thrilla in Manila", meta l-avversarju tiegħu rema x-xugaman fil-ħmistax u l-aħħar rawnd.</p>
L-aħħar ġlidiet
<p>Wara din il-ġlieda huwa rebaħ sitt titli konsekuttivi qabel ma tilef bil-punti kontra l-bokser, <ref target="https://mt.wikipedia.org/wiki/Leon_Spinks">Leon Spinks</ref>, fi Frar tal-1978, għalkemm reġa' rebaħ it-titlu mondjali sat-tmiem dik l-istess sena.</p>
<p>Il-karriera ta' Muhammad Ali intemmet b'telfiet kontra <ref target="https://mt.wikipedia.org/wiki/Larry_Holmes">Larry Holmes</ref>, fl-1980, u <ref target="https://mt.wikipedia.org/wiki/Trevor_Berbick">Trevor Berbick</ref> fl-1981,<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> fejn ħafna kienu tal-opinjoni li huwa kellu jirtira mix-xena tal-boksing ħafna qabel.</p>
Isir Musulman u jbiddel ismu
<p>Fiż-żmien li Muhammad Ali kellu l-ewwel ġlieda tiegħu ma' Sonny Liston, huwa kien diġà involut f'dak li kien magħruf bħala n-<ref target="https://mt.wikipedia.org/wiki/Nation_of_Islam">Nation of Islam</ref> li l-għanijiet ewlenin tiegħu kienu dawk li jitjiebu l-kundizzjonijiet spiritwali, mentali, soċjali u ekonomiċi tal-<ref target="https://mt.wikipedia.org/wiki/Afro-Amerikani">Afro-Amerikani</ref> fl-Istati Uniti. Iżda b'kuntrast għall-metodu inklussiv li kien qed jiġi mbuttat minn mexxejja favur drittijiet ċivili bħal Dr <ref target="https://mt.wikipedia.org/wiki/Martin_Luther_King_Jr.">Martin Luther King</ref>, in-Nation of Islam kien moviment favur nies ta' ġilda skura biss u għalhekk bdew iqumu s-suspetti fuq dan il-moviment mill-poplu Amerikan.</p>
<p>Eventwalment, Muhammad Ali, ikkonverta għar-reliġjon <ref target="https://mt.wikipedia.org/wiki/Iżlam">Iżlamika</ref>, fejn neħħa ismu proprju ta' Cassius Marcellus Clay, li skont hu kien isem ta' skjav biex l-ewwel sar Cassius X, qabel reġa' bidel ismu għal Muhammad Ali.</p>
Kontra l-Gwerra tal-Vjetnam
<p>Fl-1967, huwa kien ħa deċiżjoni li ħolqot kontroversja kbira u li għadu magħruf għaliha sal-ġurnata tal-lum. Dan hekk kif huwa kien oppona l-<ref target="https://mt.wikipedia.org/wiki/Gwerra_tal-Vjetnam">gwerra</ref> Amerikana fil-<ref target="https://mt.wikipedia.org/wiki/Vjetnam">Vjetnam</ref>, xi ħaġa li għaliha kien ġie kkritikat ferm mill-poplu Amerikan.<ref target="https://mt.wikipedia.org/wiki/Il-Paġna_prinċipali#cite_note-HauserThomas-3">[3]</ref></p>
<p>Huwa kien ħa din id-deċiżjoni għax irrifjuta li jingħaqad mal-militar Amerikan, xi ħaġa li għaliha patta qares hekk kif kien itteħidlu l-ewwel titlu mondjali tal-boksing li kien rebaħ u anke saħansitra l-liċenzja tiegħu tal-boksing.<ref target="https://mt.wikipedia.org/wiki/Il-Paġna_prinċipali#cite_note-greatath-1">[1]</ref> Wara dan kollu huwa ma kienx ħa sehem fi ġlieda oħra għal kważi erba' snin sħaħ.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Wara li d-deċiżjoni fil-konfront tiegħu talli ma kienx appoġġja l-gwerra Amerikana fil-Vjetnam ġiet irtirata, huwa reġa' rritorna fiċ-ċirku fejn iġġieled fi tlieta mill-iktar ġlidiet ikoniċi fl-istorja tal-boksing, u li permezz tagħhom irnexxielu jirbaħ lura r-relazzjoni tiegħu mal-pubbliku sportiv.</p>
Wara l-irtirar
<p>Wara li rtira mill-boksing, bdew iqumu diversi spekulazzjonijiet rigward il-kundizzjoni ta' saħħa ta' Muhammad Ali.</p>
<p>Dan hekk kif huwa kien qed jidher bosta drabi jirtogħod waqt li wieħed beda jsibha diffiċli biex jifhmu jitkellem. Dan kien kollu kawża tal-marda qerrieda tal-<ref target="https://mt.wikipedia.org/wiki/Parkinsons">Parkinsons</ref>.<ref target="https://mt.wikipedia.org/wiki/Il-Paġna_prinċipali#cite_note-nytimes-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Minkejja din il-marda, Muhammad Ali xorta deher diversi drabi fuq programmi televiżivi jagħti messaġġ ta' kuraġġ lil kull min kien qed isegwih fejn dejjem ġie milqugħ bħala eroj. </p>
<p>Barra minn hekk lura fl-1996 huwa xegħel it-Torċa Olimpika fl-<ref target="https://mt.wikipedia.org/wiki/Logħob_Olimpiku_tas-sajf_1996">Olimpjadi tal-1996</ref>,<ref target="https://mt.wikipedia.org/wiki/Il-Paġna_prinċipali#cite_note-Hajeski-13">[13]</ref> li kienu saru f'<ref target="https://mt.wikipedia.org/wiki/Atlanta">Atlanta</ref>, fl-Istati Uniti, waqt li fiċ-ċerimonja inawgurali tal-<ref target="https://mt.wikipedia.org/wiki/Logħob_Olimpiku_tas-sajf_2012">Logħob Olimpiku tas-sajf tal-2012</ref> f'Londra, kien ġarr il-bandiera Olimpika.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Mewt
<p>Ali iddaħħal l-isptar fit-2 ta' Ġunju 2016 b'kawża ta' marda respiratorja. Il-kundizzjoni minkejja li kienet stabbli, iddeterjorat u miet il-jum ta' wara fl-età ta' 74 sena.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>


Ħoloq esterni

<list type="unordered"><item>(EN)  <ref target="http://boxrec.com/boxer/180">Muhammad Ali</ref> fuq BoxRec.com</item>
<item>(EN)  <ref target="https://olympics.com/en/athletes/muhammad-ali-2">Muhammad Ali</ref> fuq il-Kumitat Olimpiku Internazzjonali</item></list>
</text></body></html>