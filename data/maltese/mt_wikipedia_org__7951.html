<html><body><text id="wikipedia_mt_wikipedia_org__7951.html" ns="0" revid="231317" sourceurl="https://mt.wikipedia.org/wiki/Charlotte_Perrelli" title="Charlotte Perrelli" type="wikipedia">Charlotte Perrelli
<p><hi rend="bold">Anna Jenny Charlotte Nilsson</hi> (<ref target="https://mt.wikipedia.org/wiki/Hovmantorp">Hovmantorp</ref>, <ref target="https://mt.wikipedia.org/wiki/7_ta'_Ottubru">7 ta' Ottubru</ref> <ref target="https://mt.wikipedia.org/wiki/1974">1974</ref>)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, magħrufa aħjar bħala <hi rend="bold">Charlotte Perrelli</hi>, hi <ref target="https://mt.wikipedia.org/wiki/Kantant">kantanta</ref>, <ref target="https://mt.wikipedia.org/wiki/Attriċi">attriċi</ref> u <ref target="https://mt.wikipedia.org/wiki/Preżentatur">preżentatriċi</ref> <ref target="https://mt.wikipedia.org/wiki/Żvezja">Żvediża</ref> famuża l-aktar għar-rebħ tal-<ref target="https://mt.wikipedia.org/wiki/Melodifestivalen">Melodifestivalen</ref> tal-<ref target="https://mt.wikipedia.org/wiki/1999">1999</ref> kif ukoll l-edizzjoni ta' dik is-sena tal-<ref target="https://mt.wikipedia.org/wiki/Festival_tal-Eurovision_1999">Eurovision Song Contest</ref> bil-kanzunetta <hi rend="italic"><ref target="https://mt.wikipedia.org/wiki/Take_Me_to_Your_Heaven_(kanzunetta)">Take Me to Your Heaven</ref></hi>. Wara l-esperjenza tal-Eurovision, hi ħarġet sitt kanzunetti singoli u erba' albums. Perrelli rebħet il-<ref target="https://mt.wikipedia.org/wiki/Melodifestivalen">Melodifestivalen</ref> <ref target="https://mt.wikipedia.org/wiki/2008">2008</ref> u rrapreżentat lill-<ref target="https://mt.wikipedia.org/wiki/Żvezja_fil-Festival_tal-Eurovision">Iżvezja</ref> għal darb'oħra fil-<ref target="https://mt.wikipedia.org/wiki/Festival_tal-Eurovision_2008">Festival tal-Eurovision 2008</ref>.</p>
<p>Perrelli hi miżżewwġa lil <ref target="https://mt.wikipedia.org/wiki/Italja">Taljan</ref> li twieled fi <ref target="https://mt.wikipedia.org/wiki/Stokkolma">Stokkolma</ref>, <ref target="https://mt.wikipedia.org/wiki/Nicola_Ingrosso">Nicola Ingrosso</ref>, ħu <ref target="https://mt.wikipedia.org/wiki/Emilio_Ingrosso">Emilio Ingrosso</ref> li kien miżżewweġ lil kantanta oħra Żvediża <ref target="https://mt.wikipedia.org/wiki/Pernilla_Wahlgren">Pernilla Wahlgren</ref> fis-snin disgħin. Wara battibekk mal-kumplament tal-familja, Charlotte u Nicola iddeċidew li jbiddlu kunjomhom għal Perrelli. Huma joqgħodu fi Stokkolma u għandhom żewġt itfal.</p>
Bijografija
1987–1998
<p>F'età ta' tlettax-il sena, Perrelli ingħadet ma' dansband lokali f'<ref target="https://mt.wikipedia.org/wiki/Hovmantrop">Hovmantrop</ref> fil-provinċja ta' <ref target="https://mt.wikipedia.org/wiki/Småland">Småland</ref>, fin-Nofsinhar tal-Iżvezja. Il-grupp, minn "Bengt Ingvars" sar "Bengt Ingvars med Charlotte". Wara li spiċċat l-iskola obbligatorja, Perrelli attendiet Skola tal-Arti f'<ref target="https://mt.wikipedia.org/wiki/Växjö">Växjö</ref>, belt qrib Hovmantorp. Hi saret ukoll il-kantanta prinċipali tal-grupp Kendix.</p>
<p>Fl-<ref target="https://mt.wikipedia.org/wiki/1994">1994</ref> Perrelli bdiet tkanta mad-<ref target="https://mt.wikipedia.org/wiki/Dansband">dansband</ref> famuża <ref target="https://mt.wikipedia.org/wiki/Anders_Engbergs">Anders Engbergs</ref>. Wara żewġ albums, hi ħalliet lill-grupp u ngħadet fl-<ref target="https://mt.wikipedia.org/wiki/1997">1997</ref> ma' grupp ieħor li kien famuż għas-suċċessi kbar li kiseb; <ref target="https://mt.wikipedia.org/wiki/Wizex">Wizex</ref>. Is-snin ma' Wizex taw lil Perrelli l-opportunità biex tiżviluppa t-talent tagħha. Bi prodott u tmexxija professjonali, ir-riżultati bdew jidhru. Fl-<ref target="https://mt.wikipedia.org/wiki/1998">1998</ref>, il-grupp ġiet nominat għall-"<ref target="https://mt.wikipedia.org/wiki/Grammis">Grammis</ref>" (Grammy) Żvediżi għall-album "Mot nya mål" u l-album "<hi rend="italic"><ref target="https://mt.wikipedia.org/wiki/Tusen_och_en_natt">Tusen och en natt</ref></hi>". Perrelli kienet lesta biex tagħmel karriera ta' solista.</p>
1999–2000
<p>Wara li kienet magħżula biex tirrapreżenta lill-Iżvezja fil-<ref target="https://mt.wikipedia.org/wiki/Festival_tal-Eurovision_1999">Festival tal-Eurovision 1999</ref>, Perrelli marret <ref target="https://mt.wikipedia.org/wiki/Ġerusalem">Ġerusalem</ref> lejn tmiem <ref target="https://mt.wikipedia.org/wiki/Mejju">Mejju</ref> biex tkanta l-kanzunetta "Take Me To Your Heaven". Hi rebħet dik l-edizzjoni u dan kien il-bidu tant mixtieq għall-karriera solista. Fix-xhur ta' wara hi żaret diversi pajjiżi fl-<ref target="https://mt.wikipedia.org/wiki/Ewropa">Ewropa</ref> u bdiet taħdem fuq l-ewwel album solo, li kien iġib l-isem ta' "Charlotte".</p>
2001–2003
<p>Fl-<ref target="https://mt.wikipedia.org/wiki/2001">2001</ref> hi ħarġet it-tieni album tagħha, li kien jinkludi l-kanzunetta tant famuża "You Got Me Going Crazy", miktuba minn <ref target="https://mt.wikipedia.org/wiki/Johan_Åberg">Johan Åberg</ref> u <ref target="https://mt.wikipedia.org/wiki/Paul_Rein">Paul Rein</ref>, li huma famużi għax-xogħol li għamlu ma' <ref target="https://mt.wikipedia.org/wiki/Christina_Aguilera">Christina Aguilera</ref> u <ref target="https://mt.wikipedia.org/wiki/Victoria_Beckham">Victoria Beckham</ref>. Perrelli ospitat l-ewwel semifinali tal-<ref target="https://mt.wikipedia.org/wiki/Melodifestivalen">Melodifestivalen</ref> <ref target="https://mt.wikipedia.org/wiki/2003">2003</ref> flimkien ma' <ref target="https://mt.wikipedia.org/wiki/Mark_Levengood">Mark Levengood</ref> u <ref target="https://mt.wikipedia.org/wiki/Lena_Philipsson">Lena Philipsson</ref>. F'<ref target="https://mt.wikipedia.org/wiki/April">April</ref> tal-<ref target="https://mt.wikipedia.org/wiki/2003">2003</ref> hi għamlet <ref target="https://mt.wikipedia.org/wiki/Jesus_Christ_Superstar">Jesus Christ Superstar</ref>. F'<ref target="https://mt.wikipedia.org/wiki/Settembru">Settembru</ref> hi ħarġet il-kanzunetta "Broken Heart", li wasslet għall-album "Gone Too Long" f'<ref target="https://mt.wikipedia.org/wiki/Ġunju">Ġunju</ref> <ref target="https://mt.wikipedia.org/wiki/2004">2004</ref>.</p>
2004–2007
<p>Wara s-suċċess fil-<ref target="https://mt.wikipedia.org/wiki/Melodifestivalen">Melodifestivalen</ref> <ref target="https://mt.wikipedia.org/wiki/2003">2003</ref>, Perrelli kienet għal darb'oħra preżentatriċi tal-edizzjoni tas-sena ta' wara tal-Melodifestivalen. Hi ppreżentat flimkien ma' <ref target="https://mt.wikipedia.org/wiki/Peter_Settman">Peter Settman</ref> u <ref target="https://mt.wikipedia.org/wiki/Ola_Lindström">Ola Lindström</ref>. Wara l-festival, <ref target="https://mt.wikipedia.org/wiki/TV4_(Żvezja)">TV4</ref> offrewlha li jkollha programm televiżiv. Il-programm kien imsemmi "Super Troupers" u kien f'format ta' kompetizzjoni ta' talenti bejn it-tfal. Waħda mill-kontestanti kienet <ref target="https://mt.wikipedia.org/wiki/Amy_Diamond">Amy Diamond</ref>, li illum hi kantanta ta' suċċess.</p>
<p>Lejn nofs l-<ref target="https://mt.wikipedia.org/wiki/2004">2004</ref> hi ħarġet l-aktar album b'suċċess, sa issa - "Gone Too Long" - li kien jinkludi kanzunetti minn ftit mill-aqwa produtturi Żvediżi, fosthom <ref target="https://mt.wikipedia.org/wiki/Jörgen_Elofsson">Jörgen Elofsson</ref>. Hi kienet ingħaqdet ma' <ref target="https://mt.wikipedia.org/wiki/Robert_Wells">Robert Wells</ref>, <ref target="https://mt.wikipedia.org/wiki/Jill_Johnson">Jill Johnson</ref> u oħrajn fir-<hi rend="italic">Rhapsody In Rock-tour</hi>.</p>
<p>F'<ref target="https://mt.wikipedia.org/wiki/Mejju">Mejju</ref> <ref target="https://mt.wikipedia.org/wiki/2007">2007</ref>, Perrelli kienet l-esperta Żvediża fil-panil ta' diskussjoi Nordika fuq il-<ref target="https://mt.wikipedia.org/wiki/Eurovision">Eurovision</ref>. Hi kienet ukoll parti minn dan il-grupp ta' "ġurija" fis-sena <ref target="https://mt.wikipedia.org/wiki/2005">2005</ref>.</p>
<p>F'nofs l-<ref target="https://mt.wikipedia.org/wiki/2007">2007</ref> Perrelli daret l-Iżvezja bis-suċċessun ta' "Diggiloo". Magħha ngħaqdu kantanti bħal <ref target="https://mt.wikipedia.org/wiki/Linda_Bengtzing">Linda Bengtzing</ref>, <ref target="https://mt.wikipedia.org/wiki/Lasse_Holm">Lasse Holm</ref>, <ref target="https://mt.wikipedia.org/wiki/Molly_Sandén">Molly Sandén</ref>, <ref target="https://mt.wikipedia.org/wiki/Lotta_Engberg">Lotta Engberg</ref> u <ref target="https://mt.wikipedia.org/wiki/Jan_Johansen">Jan Johansen</ref>. Matul il-ħarifa hi ħarġet il-kanzunetta "Jag är tillbaks".</p>
2008–preżent
<figure><caption>Charlotte Perrelli fil-<ref target="https://mt.wikipedia.org/wiki/Festival_tal-Eurovision_2008">Festival tal-Eurovision 2008</ref></caption></figure>
<p>Fil-<ref target="https://mt.wikipedia.org/wiki/15_ta'_Marzu">15 ta' Marzu</ref> <ref target="https://mt.wikipedia.org/wiki/2008">2008</ref>, Perrelli kantant fil-<ref target="https://mt.wikipedia.org/wiki/Melodifestivalen">Melodifestivalen</ref> <ref target="https://mt.wikipedia.org/wiki/2008">2008</ref> il-kanzunetta "<ref target="https://mt.wikipedia.org/wiki/Hero_(kanzunetta_ta'_Charlotte_Perrelli)">Hero</ref>" fi <ref target="https://mt.wikipedia.org/wiki/Stockholm_Globe_Arena">Stockholm Globe Arena</ref>. Hi reġgħet ingħatat id-dritt li tirrapreżenta lill-Iżvezja fil-Festival tal-Eurovision f'<ref target="https://mt.wikipedia.org/wiki/Belgrad">Belgrad</ref>, fis-<ref target="https://mt.wikipedia.org/wiki/Serbja">Serbja</ref>.</p>
<p>Fl-<ref target="https://mt.wikipedia.org/wiki/14_ta'_April">14 ta' April</ref>, Charlotte iffilmjat il-vidjo mużikali ta' "Hero" fi <ref target="https://mt.wikipedia.org/wiki/Stokkolma">Stokkolma</ref>, u bdiet ukoll il-vjaġġ ta' promozzjoni li kien suċċess. Din il-kanzunetta saret waħda mill-favorita li tirbaħ l-<ref target="https://mt.wikipedia.org/wiki/Festival_tal-Eurovision_2008">edizzjoni tal-2008 tal-Eurovision</ref>. Hi rnexxielha tikkwalfika mit-tieni semi-finali tat-<ref target="https://mt.wikipedia.org/wiki/22_ta'_Mejju">22 ta' Mejju</ref>. Minkejja li "Hero" kienet waħda mill-favoriti biex jirbħu l-Eurovision tal-2008,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, din il-kanzunetta spiċċat b'diżappunt fit-18-il post minn 25 kanzunetta fil-finali, b'total ta' 47 punt.</p>
<p>Wara l-Eurovision, Perrelli bdiet titħarreġ għal <ref target="https://mt.wikipedia.org/wiki/Rhapsody_in_Rock">Rhapsody in Rock</ref> flimkien ma' <ref target="https://mt.wikipedia.org/wiki/Robert_Wells">Robert Wells</ref>. Perrelli u Robert għamlu kunċert f'<ref target="https://mt.wikipedia.org/wiki/Bejġing">Bejġing</ref>, iċ-<ref target="https://mt.wikipedia.org/wiki/Ċina">Ċina</ref> matul il-<ref target="https://mt.wikipedia.org/wiki/Logħob_Olimpiku_tas-sajf_2008">Logħob Olimpiku tas-sajf 2008</ref>. F'Awwissu ġie mħabbar li Charlotte iffirmat ma' tikketta diskografika Ċiniża, u sussegwentament l-album "Hero" mistenni li joħroġ iċ-Ċina</p>





Ħoloq esterni

<list type="unordered"><item><ref target="http://www.charlotteperrelli.com/">Sit uffiċjali</ref></item>
<item><ref target="http://www.myspace.com/charlotteperrelli">Profil</ref> fuq <ref target="https://mt.wikipedia.org/wiki/MySpace">MySpace</ref></item>
<item><ref target="http://www.youtube.com/charlotteperrelli">Profil</ref> fuq <ref target="https://mt.wikipedia.org/wiki/YouTube">YouTube</ref></item></list>
</text></body></html>