<html><body><text id="wikipedia_mt_wikipedia_org__16728.html" ns="0" revid="261381" sourceurl="https://mt.wikipedia.org/wiki/Ren%C3%A9_Descartes" title="René Descartes" type="wikipedia">René Descartes

<p><hi rend="bold">René Descartes</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> [ʀəˈne deˈkaʀt], latinizzat bħala Renatus Cartesius (La Haye f’Touraine, 31 ta' Marzu 1596 – Stokkolma, 11 ta' Frar 1650) kien <ref target="https://mt.wikipedia.org/wiki/Filosfu">filosfu</ref> u <ref target="https://mt.wikipedia.org/wiki/Matematiku">matematiku</ref> <ref target="https://mt.wikipedia.org/wiki/Franza">Franċiż</ref>. Hu meqjus bħala l-fundatur tal-filosofija u tal-matematika moderna. Bil-Malti Descatres hu magħruf bħala <hi rend="bold">Karteżju</hi>.</p>
<p>Karteżju estenda l-kunċett tal-għarfien razzjonalistiku ispirat miċ-ċertezza u l-preċiżjoni tax-xjenzi matematiċi, kif kien propost minn <ref target="https://mt.wikipedia.org/wiki/Francis_Bacon">Francis Bacon</ref> u fformulat u applikat b'mod effettiv minn <ref target="https://mt.wikipedia.org/wiki/Galileo_Galilei">Galileo Galilei</ref>, għal kull aspett tal-għarfien, u welled dak li llum hu magħruf bħala r-<ref target="https://mt.wikipedia.org/wiki/Razzjonaliżmu">razzjonaliżmu</ref> kontinentali, pożizzjoni filosofika li kienet dominanti fl-<ref target="https://mt.wikipedia.org/wiki/Ewropa">Ewropa</ref> bejn is-seklu 17 u s-seklu 18.</p>
Bijografija
L-oriġini tal-familja
<figure><caption> Id-dar fejn twieled Descartes f'La Haye</caption></figure>
<p>Karteżju twieled fil-31 ta' Marzu tal-1596 f'Haye <ref target="https://mt.wikipedia.org/wiki/Il-Paġna_prinċipali#cite_note-2">[2]</ref> "f'dar mill-iżjed nobbli, mill-eqdem u l-aktar prominenti ta' Touraine"<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. L-ewwel  bijografu tiegħu, Pierre Borel, min-naħa l-oħra kien jaħseb li twieled fid-dar li il-familja Descartes kellhom f'<ref target="https://mt.wikipedia.org/wiki/Poitiers">Poitiers</ref> fil-<ref target="https://mt.wikipedia.org/wiki/Poitou">Poitou</ref>: iż-żewġt idjar għadhom jeżistu u l-antenati tal-filosfu, li però ma kinux nobbli, kienu ġejjin mill-Poitou. In-nannu tiegħu Pierre Descartes kien <ref target="https://mt.wikipedia.org/wiki/Tabib">tabib</ref> u ibnu Joachim (1563-1640), li kien jaħdem ta' avukat f'<ref target="https://mt.wikipedia.org/wiki/Pariġi">Pariġi</ref> fl-1585 inħatar kunsillier tal-Parlament ta' <ref target="https://mt.wikipedia.org/wiki/Rennes">Rennes</ref> ,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> fejn fejn kien jgħix meta l-mara tiegħu Jeanne Brochard (1570-1597) welldet lil René, it-tielet mill-ulied wara t-twelid ta' Jeanne (1590-1640) u Pierre (1591-1660).</p>
<p>René tgħammed fit-3 ta' April 3 fil-knisja ta' Saint-Georges u ngħata l-isem tal-parrinu tiegħu, René Brochard des Fontaines, zijuh min-naħa t’ommu li kien imħallef f'Poitiers. Mill-ewwel ġie fdat f’idejn balija, li baqgħet ħajja wara mewtu u kellha pensjoni li ħallielha l-filosfu. Qabel ma miet reġa' talab lil ħutu biex jieħdu ħsiebha. Omm René mietet sena wara, fit-13 ta' Mejju 1597, hija u twelled it-tifel l-ieħor li għex biss tlett ijiem. Fl-1600 Joachim Descartes żżewweġ lil Anne Morin, bint is-sid tax-<hi rend="italic">Château de Chavagne</hi> f'Sucé qrib Nantes, li magħha kellu żewġt itfal, Joachim u Anne.</p>
<p>Billi ma kellux omm, u missieru ta' spiss ma kienx ikun id-dar, René trabba ma' omm ommu u l-balija. Għadda t-tfulija tiegħu f'La Haye maż-żewġ ħutu u rċieva l-edukazzjoni elementari minn għalliem privat. Billi kien dejjem isfar u sikwit kellu sogħla xotta, it-tobba kellhom dubju kienx ħa jgħixu<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>u żammewh milli jibda l-istudji regolari tiegħu.</p>
L-istudji
<figure><caption>Il-bieb tal-kulleġġ ta' La Flèche</caption></figure>
<p>Dam sal-<ref target="https://mt.wikipedia.org/wiki/Għid">Għid</ref> tal-1607 <ref target="https://mt.wikipedia.org/wiki/Il-Paġna_prinċipali#cite_note-6">[6]</ref> biex jidħol fil-Kulleġġ ta' La Flèche - imwaqqaf minn <ref target="https://mt.wikipedia.org/wiki/Enriku_IV_ta'_Franza">Enriku  IV</ref> fl-1603 li tah lill-<ref target="https://mt.wikipedia.org/wiki/Soċjetà_ta'_Ġesù">Ġiżwiti</ref>. Dan il-kulleġġ diġà kien magħruf ħafna u ħuh Pierre kien beda l-istudji tiegħu hemm fl-1604, kif kien għamel l-istudjuż <ref target="https://mt.wikipedia.org/wiki/Marin_Mersenne">Marin Mersenne</ref>. Kenu jiġu studenti mill-partijiet kollha ta' Franza, mingħajr distinzjoni ta' klassi soċjali. Kellhom iħallsu biss għall-ikel u l-korsijiet ta' studju kien fihom tliet snin ta' <ref target="https://mt.wikipedia.org/wiki/Grammatika">Grammatika</ref>, tliet snin ta' istudji umanistiċi u tliet snin ta' <ref target="https://mt.wikipedia.org/wiki/Filosofija">filosofija</ref> . Dawk li riedu biex jieħdu karriera fil-knisja, kienu jkomplu jistudjaw għal ħames snin oħra, it-<ref target="https://mt.wikipedia.org/wiki/Teoloġija">teoloġija</ref> u l-Iskrittura.</p>
<p>Ftit kien hemm tagħlim fil-<ref target="https://mt.wikipedia.org/wiki/Matematika">matematika</ref>,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> kienet mgħallma biss għal inqas minn siegħa kuljum lill-istudenti tat-tieni sena tal-filosofija. Kien jgħallmu biss il-filosofija Aristotelika f’kors ta’ tliet snin maqsum fit-tagħlim tal-<ref target="https://mt.wikipedia.org/wiki/Loġika">loġika</ref>, ibbażat fuq il-manwali ta' <ref target="https://mt.wikipedia.org/wiki/Francisco_de_Herrera_Toledo">Toledo Francisco</ref> u ta' <ref target="https://mt.wikipedia.org/wiki/Pedro_da_Fonseca">Pedro da Fonseca</ref>, <ref target="https://mt.wikipedia.org/wiki/Il-Paġna_prinċipali#cite_note-8">[8]</ref> tal-<ref target="https://mt.wikipedia.org/wiki/Fiżika">fiżika</ref> <ref target="https://mt.wikipedia.org/wiki/Il-Paġna_prinċipali#cite_note-9">[9]</ref> u tal-<ref target="https://mt.wikipedia.org/wiki/Metafiżika">metafiżika</ref>,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>  flimkien mal-kunċetti tal-<ref target="https://mt.wikipedia.org/wiki/Filosofija_morali">filosofija morali</ref>.</p>
<p>Karteżju deher li kien iddiżappuntat bit-tagħlim li kien kiseb: "Trawwimt fl-istudji umanistiċi mit-tfulija, u billi sirt nemmen li bihom stajt nikseb għarfien ċar u żgur ta' dak kollu li hu utli fil-ħajja, kont nixtieq ħafna li nitgħallem. Iżda kif lestejt dan il-kors ta' studju sħiħ, li fi tmiemhom is-soltu tkun fost l-istudjui, bdielt l-opinjoni tiegħi kompletament: infatti sibt ruħi f’taħwida ta' dubji u żbalji tant li kelli l-impressjoni li ma kont ksibt l-ebda profitt, waqt li nfittex li nitgħallem u dejjem niskopri aktar u aktar l-injoranza tiegħi."<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Dawn huma l-ħsibijiet ta' Karteżju matur meta kiteb il-"Metodu" tiegħu u lminta li l-iskejjel ma kinux jinkurraġġixxu l-ispirtu kritiku fl-istudenti. Din ix-xewqa għar-riċerka personali kien diġà preżenti f'René żagħżugħ: "Bħala żagħżugħ, meta kont niltaqa' ma' xi iskoperta inġenjuża, kont nistaqsi lili nifsi jekk stajtx insibha għal rasi mingħajr ma nitgħallima mill-kotba."<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Ħareġ mill-kulleġġ tal-Ġiżwiti f'Settembru 1615 b'imħabba u gratitudni għar-rettur, il-Patri Chalet Étienne, li kien għamilha ta' missieru matul il-perjodu ta' żgħożitu.  <ref target="https://mt.wikipedia.org/wiki/Il-Paġna_prinċipali#cite_note-13">[13]</ref> u għas-sistema ta' ħajja osservata fl-iskola, li matulha saħħtu rkuprat kompletament. Mar joqgħod ma' ħajjat ta' <ref target="https://mt.wikipedia.org/wiki/Poitiers">Poitiers</ref> biex jistudja l-liġi fl-Università ta' dik il-belt, fejn ħuh Pierre kien ħa l-lawrja tliet snin qabel. Hemm ħa l-bakkalawrjat u l-lawrja fil-liġi kif kienet ix-xewq ta' missieru. Imbagħad mar joqgħod mal-familja li, wara t-tieni żwieġ ta' missieru, kienu joqgħodu <ref target="https://mt.wikipedia.org/wiki/Rennes">Rennes</ref> - fejn kienet toqgħod ukoll oħtu Jeanne, li fl-1613 kienet iżżewġet  lil Pierre Rogier, Sinjur ta' Crévis, - jew f'<ref target="https://mt.wikipedia.org/wiki/Sucé-sur-Erdre">Sucé</ref> f'<ref target="https://mt.wikipedia.org/wiki/Nantes">Nantes</ref>, fejn il-matrinja tiegħu Anne Morin kellha dar.</p>
Il-laqgħa ma' Isaac Beeckman
<figure><caption>Breda: il-Begijnhof</caption></figure>
<p>Meta laħaq l-età ta' adult, saħħtu kienet irkuprat  u xtaq li jitgħallem affarijiet ġodda. Fil-bidu tal-1618 Karteżju, daħal volontier f'wieħed miż-żewġ reġimenti Franċiżi stazzjonati fi <ref target="https://mt.wikipedia.org/wiki/Breda_(Pajjiżi_Baxxi)">Breda</ref> fl-<ref target="https://mt.wikipedia.org/wiki/Pajjiżi_Baxxi">Pajjiżi Baxxi</ref>, taħt il-kmand tal-Prinċep ta' Orange. Dan kien perjodu ta' tregwa fil-gwerra bejn <ref target="https://mt.wikipedia.org/wiki/Franza">Franza</ref> u <ref target="https://mt.wikipedia.org/wiki/Spanja">Spanja</ref>: Karteżju kellu vallett fis-servizz tiegħu, iżda l-injoranza u vulgarità ta' sħabu u l-għass infurzat li spiss kien isib ruħu fih, ma ġegħluhx iħobb l-ambjent militari. Madankollu, iż-żmien li qatta' hemm kien importanti minn aspett ieħor: Fl-10 ta' Novembru b'kumbinazzjoni iltaqa' mat-tabib <ref target="https://mt.wikipedia.org/wiki/Isaac_Beeckman">Isaac Beeckman</ref> li ġie minn <ref target="https://mt.wikipedia.org/wiki/Middelburg">Middelburg</ref> fi Breda biex isib 'l zijuh u tfajla biex jiżżewwiġha. Flimkien sabu ruħhom jippruvaw isolvu problema matematika. Beeckmam li kellu tletin sena m'għandnix xi ngħidu eżerċita ġibda intellettwali qawwija fuq René u twieldet ħbiberija li, minkejja d-differenza fl-età, dawwar l-interess ta' Karteżju lejn ix-xjenzi matematiċi.</p>
<p>Beeckman kellu d-drawwa li jniżżel l-osservazzjonijiet u l-problemi xjentifiċi fi djarju li kien iżomm. Waħda mill-problemi li Karteżju poġġa lil Beeckman kienet "Jekk tkun taf id-distanza li jivvjaġġa oġġett f’sagħtejn, sib id-distanza li tivvjaġġata f'siegħa."  Iit-tweġiba ta' Karteżju kienet li l-veloċità tiżdied fi proporzjon mad-distanza vvjaġġata, aktar milli mal-ħin li jgħaddi<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</p>
<p>Fil-31 ta' Diċembru Karteżju lesta trattat qasir fuq il-mużika intitolat <hi rend="italic"><ref target="https://mt.wikipedia.org/wiki/Compendium_musicae">Compendium musicae</ref></hi> li offra lil Beeckman bħala rigal għall-sena l-ġdida. Hu rċieva bi tpattija rigal ta' djarju li dejjem kien iżomm miegħu <ref target="https://mt.wikipedia.org/wiki/Il-Paġna_prinċipali#cite_note-djarju-15">[15]</ref>. Żewġ noti inħażżin minn Beeckam fuq il-manuskritt tal-<hi rend="italic">Compendium</hi> juru li dan il-ktejjeb kien ir-riżultat ta' skambju ta' ideat bejn iż-żewg ħbieb........</p>
<p>Fil-31 ta' Diċembru Karteżju lesta trattat qasir fuq il-mużika intitolat <hi rend="italic"><ref target="https://mt.wikipedia.org/wiki/Compendium_musicae">Compendium musicae</ref></hi> li offra lil Beeckman bħala rigal għall-sena l-ġdida. Hu rċieva bi tpattija rigal ta' djarju li dejjem kien iżomm miegħu <ref target="https://mt.wikipedia.org/wiki/Il-Paġna_prinċipali#cite_note-djarju-15">[15]</ref>. Żewġ noti inħażżin minn Beeckam fuq il-manuskritt tal-<hi rend="italic">Compendium</hi> juru li dan il-ktejjeb kien ir-riżultat ta' skambju ta' ideat bejn iż-żewg ħbieb. "Il-ħsibijiet tiegħi għoġbuh," kiteb Beeckmam, meta fit-2 ta' Jannar 1619 telaq lejn <ref target="https://mt.wikipedia.org/wiki/Middelburg">Middelburg</ref>, u "dan jikkonferma mhux bil-ftit kemm kont ktibt fuq il-modi."<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>  Fil- <hi rend="italic">Compendium</hi> Karteżju qal bil-konvinzzjoni li l-passjonijiet differenti li tqajjem il-mużika għandhom ġustifikazzjoni fil-varjazzjoni fid-daqs tal-ħsejjes u r-relazzjonijiet tonali: jekk fil-bażi tal-effett emozzjonali prodott mill-mużika fuq is-semmiegħ hemm biss relazzjonijiet kwantitattivi, huwa jirrikonoxxi li għandu jkun hemm analiżi aktar preċiża tan-natura tar-ruħ umana u l-movimenti tagħha sabiex jintfiehmu kompletament l-emozzjonijiet indotti mill-mużika.<hi rend="italic"><ref target="https://mt.wikipedia.org/wiki/Il-Paġna_prinċipali#cite_note-17">[17]</ref></hi></p>
<p>Il-ħbieb żewġ baqgħu jiktbu 'l xulxin. Fis-26 ta' Marzu 1619 Karteżju għarraf lil Beeckman li kien ivvinta xi kumpassi li bihom seta'  jifformulaw dimostrazzjonijiet ġodda dwar il-kwistjonijiet li għandhom x’jaqsmu mal-qsim tal-angoli f'partijiet indaqs u l-<ref target="https://mt.wikipedia.org/wiki/Ekwazzjonijiet_kubiċi">ekwazzjonijiet kubiċi</ref>, l-intenzjoni li jiżviluppa dawn l-iskoperti fit-trattat li fih kellu jesponi "xjenza ġdida għal kollox, li biha nistgħu nirriżolvu in ġenerali l-kwistjonijiet li jistgħu jiġu proposti fi kwalunkwe tip ta' kwantità, kemm kontinwa u kemm diskreta." Din hi l-ewwel xhieda tal-intwizzjoni tal-<ref target="https://mt.wikipedia.org/wiki/Ġeometrija_analitika">ġeometrija analitika</ref>: "Fil-kaos skur ta' din ix-xjenza, rajt xaqq dawl." <ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>F'dan ir-rigward, għalkemm huwa ma kienx l-inventur, Karteżju hu magħruf wkoll għat-tixrid tal-hekk imsejħa <ref target="https://mt.wikipedia.org/wiki/Sistema_Karteżjana">Sistema Karteżjana</ref> li l-użu tagħha beda fl-epoka antika.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Il-<hi rend="italic">Mirabilis Scientia</hi>
<figure><caption>Il-kastell ta' Neuburg fuq id-Danubju</caption></figure>
<p>Fid-29 ta' April, 1619, Karteżju telaq minn <ref target="https://mt.wikipedia.org/wiki/Amsterdam">Amsterdam</ref> għal <ref target="https://mt.wikipedia.org/wiki/Kopenħagen">Kopenħagen</ref>: kellu l-ħsieb li jżur id-<ref target="https://mt.wikipedia.org/wiki/Danimarka">Danimarka</ref>, imbagħad il-<ref target="https://mt.wikipedia.org/wiki/Polonja">Polonja</ref> u l-<ref target="https://mt.wikipedia.org/wiki/Ungerija">Ungerija</ref> biex imur il-<ref target="https://mt.wikipedia.org/wiki/Boemja">Boemja</ref>, imma reġa' bdielu fuq dan il-vjaġġ twil u fl-aħħar ta' Lulju mar <ref target="https://mt.wikipedia.org/wiki/Frankfurt_Oder">Frankfurt</ref>, fejn fis-27 ta' Awissu attenda l-inkoronazzjoni ta' <ref target="https://mt.wikipedia.org/wiki/Ferdinand_II,_tal-Imperu_Mqaddes_Ruman">Ferdinandu II</ref> u baqa' fil-belt għat-tul tal-festi. Meta reġgħet bdiet dik li jsejħulha il-<ref target="https://mt.wikipedia.org/wiki/Gwerrw_ta-Tletin_Sena">Gwerrw ta-Tletin Sena</ref>, jidher li Karteżju daħal fl-armata taħt il-kmand ta'  <ref target="https://mt.wikipedia.org/wiki/Massimiljanu_I,_elettur_tal-Bavarja">Massimiljanu tal-Bavarja</ref> u qatta' x-xitwa <ref target="https://mt.wikipedia.org/wiki/Neuburg">Neuburg</ref>, fit-tramuntana tal-<ref target="https://mt.wikipedia.org/wiki/Bavarja">Bavarja</ref>, f’dar komda u msaħħna sewwa fuq ix-xatt tad-<ref target="https://mt.wikipedia.org/wiki/Danubju">Danubju</ref>: hawn, ħa d-deċiżjoni li jistudja "fih infissu" u li juża l-qawwa kollha ta' "ruħu" biex jagħżel it-triq li kellu jsegwi."<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Bl-istudju tagħna nfisna insiru nafu kemm inkunu ġbarna ideat f'moħħna minn tfulitna, mingħajr ma qatt flejnihom bir-reqqa: għalhekk, "hu kważi impossibbli li ġudizzju tagħna jkun ġenwin u fis-sodd daqs kemm kieku kellna l-użu sħiħ tar-raġuni mit-twelid u konna dejjem immexxija biss mir-raġuni."<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>. Għandua nagħmlu reviżjoni tal-opinjonijiet li nkunu ksibna u nibdluhom,  jekk ikun meħtieġ, ma' dawk li nistgħu nilleġittimawhom bil-verità.</p>
<p>Sadattant, ma kien jaċċetta l-ebda ħaġa bħala vera jekk ma jkunx raha quddiem il-menti tiegħu "b'tant ċarezza u distinzjoni li ma jkollu l-ebda raġuni sabiex jiddubitaha." Imbagħad, kull problema għandha naqsmuha fl-ikbar numru ta' partijiet possibbli biex nirriżoluha aħjar u, "nibdew mill-oġġetti l-aktar sempliċi u l-eħfef li nkunu nafu u nitilgħu qajla, qajla, tarġa, tarġa, għall-għarfien ta' dawk l-aktar kumplessi." Fl-aħħarnett, nagħmlu "enumerazzjonijiet tant kompleta u reviżjonijiet tant ġenerali li nkunu żguri li ma ħallejna xejn barra." <ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<figure><caption>Johannes Faulhaber</caption></figure>
<p>Dawk il-kliem kitibhom madwar ħmistax-il sena wara fid-<hi rend="italic">Diskors dwar il-Metodu</hi>, iżda f'Novembru tal-1619 Karteżju, fid-djarju li tah bħala rigal Beeckman, f'taqsima li hu stess semma <hi rend="italic">Olympica</hi>, kiteb li f1-10 ta' Novembru, "mimli bl-entużjażmu", kien qiegħed jiskopri s-"sisien ta' xjenza tal-għaġeb" u tkellem fuq il-ħolm u l-viżjonijiet li kienu għamlu l-lejl aġitat,<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> imma ma nafux eżattament għal liema xjenza kien qiegħed jalludi hawn Karteżju. L-ambaxxatur Franċiż fl-<ref target="https://mt.wikipedia.org/wiki/ŻvezaŻ">Iżvezja</ref> Pierre Chanut, li kien jafu tajjeb ħafna lil Karteżju, meta kien qiegħed jiddetta l-epitaffju tiegħu irrefera għal dan l-episodju: "fil-mistrieħ tax-xitwa, ħares lejn il-misteri tan-natura bil-liġijiet matematiċi u ssogra jittama li seta' jiftaħ is-sigrieti tat-tnejn bl-istess ċavetta"<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>.</p>
<p>X'aktarx meta kien qiegħed ikompli r-riċerki tiegħu dwar il-korrispondenza bejn l-alġebra u l-ġeometrija, kien sar konvint li l-għarfien jista' jiġi unifikat fi xjenza waħda u d-dixxiplini individwali imbagħad jiffurmaw friegħi partikolari tagħha, kif kiteb fir-<hi rend="italic">Regulae ad directionem ingenii</hi>: "Ix-xjenzi m'humiex ħlief l-għarfien tal-bniedem, li dejjem jibqa' wieħed u l-istess għall-oġġetti differenti kollha li jiġi applikat għalihom [...] Ix-xjenzi huma tant konnessi flimkien li huwa ħafna aktar faċli li titgħallimhom flimkien milli jekk tisseparahom waħda mill-oħra"<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>.  Matul dik ix-xitwa sar jaf il-matematiku <ref target="https://mt.wikipedia.org/wiki/Johannes_Faulhaber">Johannes Faulhaber</ref> fil-belt viċina ta' <ref target="https://mt.wikipedia.org/wiki/Ulm">Ulm</ref>, li seta' kellu xi influwenza fuq ir-riċerka ta' Karteżju li wasslitu biex jikteb il-<hi rend="italic">Progymnasmata solidorum de Elementis</hi> li fih jitttratta l-proprjetajiet tal-<ref target="https://mt.wikipedia.org/wiki/Poliedru">poliedri</ref>.</p>
<p>Ħalla Neuburg fil-bidu ta' Marzu tal-1620 u "fid-disa' snin ta' wara m'għamilx ieħor ħlief jiġġerra mad-dinja, jipprova jkun spettatur aktar milli attur fil-kummiedji kollha ta' madwaru", biex jikseb għarfien fiċ-ċert, iwarrab minn moħħu d-dubji skont ir-regoli tal-<hi rend="italic">metodu</hi> tiegħu, li kien japplika "b'mod partikolari għall-problemi tal-matematika jew anki f'oħrajn li seta' jxebbaħ mal-problemi matematiċi u jifridhom mill-prinċipji tax-xjenzi l-oħra mhux li ma kienx iħosshom sodi biżżejjed."<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Jgħidu li Karteżju, matul il-vjaġġi tiegħu fil-Ġermanja, ipprova javviċina l-membri tal-moviment tar-<ref target="https://mt.wikipedia.org/wiki/Rożacruċe">Rożacruċe</ref> u li daħal f'din il-konfraternià.</p>
<p>Il-problema ta' xi relazzjoni possibbli bejn Karteżju u r-Rożakruċe tqajjem għall-ewwel darba mill-bijografu Adrien Baillet. Dan jikkwota siltiet tal-mitluf <hi rend="italic">Studium bonae mentis</hi>,  jsostni li Karteżju kien ħaseb li Rożakruċi setgħu kienu sabu eżatt dik ix-xjenza ġdida li kien intebaħ biha u li kien ħa jikteb fuqha. Nistgħu inkunu żguri li qatt ma affiljat ma' dik is-setta misterjuża u ma nafux jekk jekk qatt kien jaf Rożakruċjan, iżda b'xi mod Karteżju sar jaf l-opinjonijiet tagħhom għax fis-sezzjoni tat-<hi rend="italic">Thesaurus Mathematicus</hi> hi ddedikata ironikament "lill-għorrief tad-dinja u speċjalment lill-Aħwa Roża Kroċe famużi fil-Ġermanja". Karteżju kien qiegħed jiżżufjetta b’dawk kollha li kienu jippretendu li "juru meravilji ġodda fix-xjenzi kollha u jttaffu l-uġigħ tal-mases" waqt li jikkunsmaw għal xejn "iż-żejt tal-intelliġenza tagħhom". <ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
Lura lejn Franza
<figure><caption>Il-Bażilika ta' Loreto</caption></figure>
<p>Wara li ħalla l-armata, fil-1622 mar lura mal-familja f'Rennes u fl-ewwel xhur ta' 1623 mar <ref target="https://mt.wikipedia.org/wiki/Pariġi">Pariġi</ref>, bħala mistieden ta' ħabib missieru, Nicolas Le Vasseur, li introduċieh lill-matematiku <ref target="https://mt.wikipedia.org/wiki/Didier_Dounot">Didier Dounot</ref>. F'dan il-perjodu ta' żmien seta' sar jaf ukoll lil <ref target="https://mt.wikipedia.org/wiki/Claude_Mydorge">Claude Mydorge</ref> u 'l <ref target="https://mt.wikipedia.org/wiki/Mersenne">Mersenne</ref>. Fil-Ħarifa, telaq fuq vjaġġ twil fl-<ref target="https://mt.wikipedia.org/wiki/Italja">Italja</ref>. Karteżju ipprova jikseb l-impieg imħallas sewwa ta' Kummissarju Ġenerali tal-proviżjon għat-truppi Franċiżi stazzjonati fl-Italja, li kien tbattal bil-mewt ta' Sain, ir-raġel tal-parrina tiegħu, imma kien għalxejn<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
<p>Skont il-bijografi, Cartesio, li fil-kulleġġ kien qara t-test li dak iż-żmien kien famuż jismu, <hi rend="italic">Le pèlerin de Lorète</hi> tal-Ġiżwita [Louis Richeome]], mar <ref target="https://mt.wikipedia.org/wiki/Loreto">Loreto</ref> biex iżur id-dar leġġendarja ta' Betlem li kienet inġarret hemm mill-anġli. Imbagħad mar <ref target="https://mt.wikipedia.org/wiki/Ruma">Ruma</ref>, u wara <ref target="https://mt.wikipedia.org/wiki/Firenze">Firenze</ref>, fejn ma rnexxilux jiltaqa' ma' <ref target="https://mt.wikipedia.org/wiki/Galileo_Galilei">Galileo</ref>,<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> u <ref target="https://mt.wikipedia.org/wiki/Venezja">Venezja</ref>. Mar lura Franza mill-pass ta' <ref target="https://mt.wikipedia.org/wiki/Moncenisio">Moncenisio</ref> u kellu x-xorti li jara l-waqgħa ta' xi valangi, fenomenu li 'l quddiem ittratta fil-ktieb tiegħu fuq il-<hi rend="italic">Météores</hi><ref target="https://mt.wikipedia.org/wiki/Il-Paġna_prinċipali#cite_note-30">[30]</ref>. Wasal Pariġi f'Mejju tal-1625 u, kollox b'kollox, ma ħax impressjoni tajba tal-peniżola u tan-nies li kienu joqgħodu hemm: "l-għomma ta' matul il-jum hi insopportabbli, il-kesħa ta' filgħaxija tmarrdek u fid-dlamijiet ta' bil-lejl jinħbew ħafna serq u qtil."<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Minn dan iż-żmien Karteżju beda jgħix kif baqa' jgħix għal ħajtu kollha. Wara li ċaħad karriera fil-militar u rrifjuta li jsir imħallef, beda jgħix mid-dħul mill-artijiet tiegħu li żguraw li qatt ma jkun nieqes u jkun jista' jiddedika ruħu għall-istudji tiegħu. Kien jikkorrispondi regularment ma' Beeckman u beda relazzjoni mal-matematiċi <ref target="https://mt.wikipedia.org/wiki/Jean_Baptiste_Morin">Jean Baptiste Morin</ref> u <ref target="https://mt.wikipedia.org/wiki/Florimond_Debeaune">Florimond Debeaune</ref>, kif ukoll ma' Claude Mydorge, u mal-letterati <ref target="https://mt.wikipedia.org/wiki/Jean_de_Silhon">Jean de Silhon</ref>, <ref target="https://mt.wikipedia.org/wiki/Jacques_de_Sérisay">Jacques de Sérisay</ref>, <ref target="https://mt.wikipedia.org/wiki/Jean-Louis_Guez_de_Balzac">Guez de Balzac</ref> u mal-patri Marin Mersenne, li kien kiteb trattat fuq l-<ref target="https://mt.wikipedia.org/wiki/Ottika">ottika</ref>. Dan seta' ħajru jistudja il-problemi f'dal-qasam u hekk wasal biex jiskopri l-<ref target="https://mt.wikipedia.org/wiki/Liġi_ta'_Snell">liġi</ref> dwar il-kostanza tar-rapport bejn is-<ref target="https://mt.wikipedia.org/wiki/Senu_(matematika)">seni</ref> tal-angoli tal-<ref target="https://mt.wikipedia.org/wiki/Angolu_tal-inċidenza">inċidenza</ref> u tar-<ref target="https://mt.wikipedia.org/wiki/Rifrazzjoni">rifrazzjoni</ref><ref target="https://mt.wikipedia.org/wiki/Il-Paġna_prinċipali#cite_note-32">[32]</ref>.  Karteżju skopra din il-liġi wara <ref target="https://mt.wikipedia.org/wiki/Willebrord_Snell">Willebrord Snell</ref> imma indipendentement minnu.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
<p>F'Novembru tal-1627 stidnuh bieħu sehem f'laqgħa ta' xjenzjati u filosfi fid-dar tan-nunzju pontifiċju Gianfrancesco Guidi di Bagno, fejn fost l-oħrajn kien hemm preżenti il-kardinal Pierre de Bérulle u l-patri Mersenne. Hemm Karteżju kkonfuta it-teoriji filosofiċi ta' ċertu Chandoux permezz tal-ispjegazzjoni tal-"metodu naturali" tiegħu imsejjes fuq ir-<hi rend="italic"><ref target="https://mt.wikipedia.org/wiki/Regulae_ad_directionem_ingenii">Regulae ad directionem ingenii</ref></hi> li kien qiegħd jiżviluppa f'dak il-perjodu.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<p>Biex jaħdem fuq ir-<hi rend="italic">Regulae</hi> iżjed bil-kwiet telaq lejn Bretagne imbagħad mar joqgħod f'waħda mill-propjetajiet tiegħu f'Poitou. Ir-<hi rend="italic">Regulae</hi> huma magħmulin minn 21 propożizzjoni, li minnhom l-ewwel 18 huma kommentati. Fir-realtà anki dan it-test baqa mhux komplut, minħabba l-iżvilupp organiku dwar it-tema tal-metodu tal-għarfien li kien ħa jagħti Karteżju fil-futur <hi rend="italic">Discours</hi>.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref></p>
<p>L-għan hu li l-istudji jiġu orjentati b'mod li "l-moħħ jasal għal ġudizzji sodi u veri fuq kull ma jiġi pprżentat lilu".<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Il-metodu hu "t-triq li l-moħħ irid jimxi magħha biex jasal għall-verità":<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> dan jikkonsisti f'li nordnaw u nirranġaw l-oġġetti li fuqhom ikun qiegħed jindirizza ruħu l-moħħ biex jasal għall-verità. Il-propożizzjonijiet komplikati u skuri irridu nibidluhom f'propożizzjonijiet iżjed sempliċi u mbagħad nibdew mill-intuwizzjoni ta' dawn u nersqu għall-għarfien ta' dawk iżjed komplessi.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Il-propożizzjonijiet sempliċi, li nifhmu intuwittivament u mingħajr ma nirrikorru għall-prova għall-evidenza tagħhom, huma ekwivalenti għall-postulati u għall-assjomi matematiċi u jikkostitwixxu l-prinċipji tal-għarfien.</p>
Fl-Olanda
<figure><caption>L-Università ta' Franeker</caption></figure>
<p>F'April tal-1628 reġa' mar Pariġi. F'dan il-perjodu kiteb trattat żgħir, li issa ntilef, dwar l-<ref target="https://mt.wikipedia.org/wiki/Skerma">iskerma</ref>, <hi rend="italic">L'art de l'escrime</hi>. F'Ottubru żar 'il ħabibu Beeckman f'<ref target="https://mt.wikipedia.org/wiki/Dordrecht">Dordrecht</ref>, fl-<ref target="https://mt.wikipedia.org/wiki/Pajjiżi_l-Baxxi">Olanda</ref>. Għandu mnejn li kien f'din l-okkażjoni li ħa d-deċiżjoni li jmur joqgħod fil-Pajjiżi l-Baxxi. Wara li reġa' mar Pariġi fix-xitwa tal-1628, telaq lejn l-Olanda f'Marzu tal-1629. Mar joqgħod <ref target="https://mt.wikipedia.org/wiki/Franeker">Franeker</ref> u fis-26 ta'April inkiteb fl-Università ta' dik il-belt biex jattendi l-korsijiet tal-filosofija. X'aktarx għażel dik l-Università għax kien jgħallimha l-matematiku <ref target="https://mt.wikipedia.org/wiki/Adrien_Metius">Adrien Metius</ref>, ħu <ref target="https://mt.wikipedia.org/wiki/Jacques_Metius">Jacques Metius</ref> li skont Karteżju kien ivvinta l-ewwel <ref target="https://mt.wikipedia.org/wiki/Teleskopju">teleskopju</ref>.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<p>Karteżju baqa' jaħdem fuq il-problemi tal-ottika u f'Awwissu ħabibu, il-professur tal-filosofija <ref target="https://mt.wikipedia.org/wiki/Henricus_Reneri">Henricus Reneri</ref> għarrfu bl-osservazzjoni tal-fenomenu ottiko-astronomiku tal-<ref target="https://mt.wikipedia.org/wiki/Parelju">pareli</ref>, li kienet saret fl-20 ta' Marzu fi <ref target="https://mt.wikipedia.org/wiki/Frascati">Frascati</ref> mill-astronomu Ġiżwita <ref target="https://mt.wikipedia.org/wiki/Cristoph_Scheiner">Cristoph Scheiner</ref>. Dal-fenomenu kien diġà ġie osservat u <ref target="https://mt.wikipedia.org/wiki/Pierre_Gassendi">Pierre Gassendi</ref> fl-14 ta' Lulju ta deskrizzjoni tiegħu li Karteżju rrepeta fil-<hi rend="italic">Méteores</hi>: dawn huma ċrieki bojod li "minflok li għandhom stilla fiċ-ċentru tagħhom, is-soltu jaqsmu ċ-ċentru tax-Xemx u l-Qamar u jispiċċaw paralleli jew kważi mal-orizzont."<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
<p>Mill-1630 beda jaħdem fuq <hi rend="italic">Le Monde ou traité de la lumière</hi> li fih kellu jispjega l-filosofija tiegħu, imma fl-1633 l-aħbar li <ref target="https://mt.wikipedia.org/wiki/Galileo_Galilei">Galileo</ref> kien ġie kkundannat u li d-<hi rend="italic">Dialogo sopra i due massimi sistemi del mondo</hi> kien tqiegħed fuq l-<ref target="https://mt.wikipedia.org/wiki/Indiċi_tal-kotba_projbiti">Indiċi</ref>, iddisswadietu milli jlesti u jippubblika ix-xogħol tiegħu li fil-parti l-kbira kien jappoġġa it-teżijiet ta' <ref target="https://mt.wikipedia.org/wiki/Nikola_Koperniku">Koperniku</ref> li kienu kkundannati mill-<ref target="https://mt.wikipedia.org/wiki/Knisja_Kattolika">Knisja</ref>.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Edizzjoni parzjali tradotta għal-Latin ħarġet f'Leiden wara mewtu fl-1662 u t-trattat ġie ppubblikat fil-verżjoni oriġinali bil-Franċiż f'Pariġi fl-1664. It-trattat kien maqsum f'żewġ partijiet bit-titlu rispettivamente, ta' <hi rend="italic">Le Monde ou le traité de la lumière et ppi des autres principaux objects des sens</hi> u ta' <hi rend="italic">L'Homme</hi>. Fl-aħħar fl-1667, ix-xogħol ġie ppubblikat sħiħ f'Pariġi flimkien mal-framment <hi rend="italic">La formation du foetus</hi>.  </p>
<figure><caption>Karteżju mal-iskrivanija</caption></figure>
<p>Fir-<hi rend="italic">Regulae</hi> Karteżju identifika il-"matematika universali" bħala x-"xjenza tal-ordni", ossija dik ix-xjenza li billi tistabilixxi l-ordni fost il-varji modi ta' għarfien li huma  marbutin bejniethom b'prinċipji komuni, hi x-xjenza li hi r-ras tal-oħrajn kollha. Wara l-<ref target="https://mt.wikipedia.org/wiki/Matematika">matematika</ref>, f' <hi rend="italic">Le Monde</hi> Karteżju affronta il-problema tal-<ref target="https://mt.wikipedia.org/wiki/Fiżika">fiżika</ref>, u identifika l-prinċipju li jobduh il-fenomeni fiżiċi kollha. Dan il-prinċinpju hu l-għarfien "ċar u distint" tal-elementi sempliċi li minnhom huma magħmulin il-korpi. Il-korpi huma materja mgħonija bil-moviment li tokkupa spazju determinat u l-elementi primi tal-materja huma l-art, l-arja u n-nar. </p>
<p>Mela l-materja nistgħu nesprimuha kwantitativament permezz ta' "l-moviment, id-daqs, l-għamla u l-arraġament tal-partijiet", u minn dawn biss irridu noħorġu l-spjegazzjoni tal-kwalità tagħhom. Il-liġijiet tan-natura jobdu tliet prinċipji: "kull parti tal-materja żżomm l-istes stat għal dejjem sakemm l-oħrajn ma jġielgħluhiex tinbidel", li hu l-<ref target="https://mt.wikipedia.org/wiki/Prinċipju_tal-inerzja">prinċipju tal-inerzja</ref><ref target="https://mt.wikipedia.org/wiki/Il-Paġna_prinċipali#cite_note-42">[42]</ref>: "meta korp jimbotta korp ieħor, ma jittrażmettilux moviment u lanqas inaqqaslu mingħajr ma' jitlef jew jikseb l-istess kwantità", u "meta korp ikun miexi, kull parti minnu, meħuda separatament tkompli timxi il-moviment tagħha f'linja dritta". </p>
<p>F-1635 sar missier bit-twelid ta' bintu Francine (1635-1640)<ref target="https://mt.wikipedia.org/wiki/Il-Paġna_prinċipali#cite_note-43">[43]</ref>, li tgħammdet fis-7 ta' Awwissu tal-istess sena, minn qaddeja bl-isem ta' Helena Jansdr vander Strom. Din kienet il-maħbuba tiegħu għal xi snin imma qatt ma żżewwiġha lanqas wara t-twelid ta' binthom. Karteżju però 'l Francine irrikonoxxieha bħala bintu. Din għexet 5 snin biss.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
<p>Fl-1637 ippubblika id-<hi rend="italic">Discours de la méthode</hi> u s-saġġi dwar id-<hi rend="italic">Dioptrique</hi>, <hi rend="italic">La Géométrie</hi> u <hi rend="italic">Météores</hi>. Fl-1641 ħarġet l-ewwel edizzjoni tal-<hi rend="italic">Meditationes de prima philosophia</hi> li kien fiha l-ewwel sitt <hi rend="italic">Objezzjonijiet u risposti</hi>. Is-sena ta' wara, 1642, fit-tieni edizzjoni tal-<hi rend="italic">Meditationes</hi> ippublika is-seba' objezzjoni u risposta.</p>
<p>Fl-1643 il-filosofija Karteżjana ġiet ikkundannata mil-<ref target="https://mt.wikipedia.org/wiki/Università_ta'_Utrecht">Università ta' Utrecht</ref>. Fl-istess żmien Karteżju beda korrispondenza twila ma' Eliżabetta, prinċipessa tal-Boemia. Fl-1644 kiteb il-<hi rend="italic">Principia philosophiae</hi> u għamel vjaġġ fi Franza. Fl-1647  ir-re ta' Franza tah pensjoni. Is-sena ta' wara minn taħdita twila ma' <ref target="https://mt.wikipedia.org/wiki/Frans_Burman">Frans Burman</ref> twieled il-ktieb Responsiones Renati des Cartes... .<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></p>
Preċettur tal-filosofija fl-Iżvezja u l-mewt
<p>Fl-1649 aċċetta l-istedina tar-reġina <ref target="https://mt.wikipedia.org/wiki/Kristina_ta'_Żvezja">Kristina ta' Żvezja</ref>, li kienet dixxipla tiegħu u xtaqet issaħaħ l-għarfien tagħha tal-filosofija, u mar joqgħod <ref target="https://mt.wikipedia.org/wiki/Stokkolma">Stokkolma</ref>. Dik is-sena ddedika it-trattat <hi rend="italic">Les passions de l'âme</hi> lill-prinċipessa Eliżabetta. Ix-xitwa ħarxa tal-Iżvezja u l-ħinijiet li Kristina kienet iġġiegħlu joħroġ mid-dar biex jgħallimha - kmieni filgħodu meta l-kesħa kienet l-iżjed kiefra - dgħajfulu saħħtu. Karteżju miet fil-11 ta' Frar 1650 minħabba, skont ir-rakkont tradizzjonali u l-ipoteżi l-iżjed emnuta, <ref target="https://mt.wikipedia.org/wiki/Polmonite">polmonite</ref> mhux mistennija.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> Il-Knisja Kattolika ma damitx ma kkundannat il-ħsieb Karteżjan. Fl-1663 poġġiet ix-xogħlijiet tiegħu fuq l-<ref target="https://mt.wikipedia.org/wiki/Indiċi_tal-kotba_projbiti">Indiċi</ref> (għalkemm bil-klawżula attenwanti <hi rend="italic">suspendendos esse, donec corrigantur</hi>).<ref target="https://mt.wikipedia.org/wiki/Il-Paġna_prinċipali#cite_note-47">[47]</ref><ref target="https://mt.wikipedia.org/wiki/Il-Paġna_prinċipali#cite_note-48">[48]</ref></p>
L-għadam ta' Karteżju
<figure><caption>Il-qabar ta' Karteżju f'Saint-Germain-des-Prés</caption></figure>
<p>Wara mewtu, il-ġisem Karteżju ndifen f'ċimiterju Kattoliku żgħir 'il fuq minn <ref target="https://mt.wikipedia.org/wiki/Stokkolma">Stokkolma</ref> fejn baqa' sal-1666 meta il-fdalijiet inqalgħu biex jittieħdu Pariġi u jindifnu fil-knisja ta' Sainte Geneviève-du-Mont<ref target="https://mt.wikipedia.org/wiki/Il-Paġna_prinċipali#cite_note-49">[49]</ref> fejn baqgħu sas-26 ta' Frar 1819 meta tmexxew mill-ġdid u ndifnu bejn żewġ oqbra oħra, dawk ta' <ref target="https://mt.wikipedia.org/wiki/Jean_Mabillon">Jean Mabillon</ref> u di <ref target="https://mt.wikipedia.org/wiki/Bernard_de_Montfaucon">Bernard de Montfaucon</ref> fl-istess knisja: 
"fil-preżenza tar-rappreżentanti tal-Akkademja tas-xjenzi, il-fdalijiet inqalgħu għal darba oħra. Imma, meta resqu lejn it-tebut, dawk li kienu preżenti indunaw li kien hemm xi ħaġa mhux sewwa. L-iskeletru tal-filosfu misterjożament kien jonqsu l-kranju."<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>Instab li l-Iżvediżi ma kinux bagħtu l-kranju u dan spiċċa fi rkant f'Stokkolma fejn inxtara u ngħata lil Franza. Fuq ir-ras, bix-xedaq u l-parti ta' taħt neqsin, hemm il-firem tas-sidien kollha minn meta nbiegħ sas-seklu 17. Skont l-użu ta' dak iż-żmien l-intellettwali kienu jżommu kranju fuq l-iskrivanija, jekk jista' jkun ta' persunaġġ famuż, b'tifkira tal-mewt li tasal 'l kulħadd. Imma l-kranju li hu attribwit lil Karteżju, kemm mill-età u kemm mir-rikostrizzjonijiet magħmulin mir-ritratti tal-filosfu, baqa' mifrud mill-bqija tal-ġisem u hu muri fil-<hi rend="italic">Musée de l'Homme</hi>.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref></p>
<p>F'ġieħ il-filosfu fl-1801, belt twelidu ħadet l-isem ġdid ta' <hi rend="italic">La Haye-Descartes</hi> u mbagħad, fl-1966 meta ngħaqdet mal-komun ġar ta' <hi rend="italic">Balesmes</hi>, saret sempliċement <ref target="https://mt.wikipedia.org/wiki/Descartes">Descartes</ref>.</p>
Ipoteżi oħra fuq il-mewt ta' Karteżju
<figure><caption><hi rend="italic">Principia philosophiae</hi>, 1685</caption></figure>
<p>Il-filosfu Ġermaniż Theodor Ebert (1939), tal-Università Friedrich-Alexander ta' Erlangen,<ref target="https://mt.wikipedia.org/wiki/Il-Paġna_prinċipali#cite_note-corriere-52">[52]</ref> fix-xogħol <hi rend="italic">Il-mewt misterjuża ta' René Descartes</hi> wasal għall-konklużjoni li l-kawża tal-mewt ta' Karteżju ma kinetx pulmonite imma avvelenament bl-arseniku. Ebert sab nota tat-tabib ta' Karteżju li fiha kienu deskritti l-kondizzjonijiet tal-filosfu "sulluzzu ma jaqtax, bili suwed, nifs irregolari" sintomi li jaqblu ma' avvelenament bl-arseniku. Fl-istess xogħol jirrakkonta kif Karteżju, forsi billi ssusspetta avvelenament, ftit qabel mewtu talab infużjoni ta' nbid u tabakk, xarba li ġġiegħlek tivvomta. </p>
<p>Din it-teżi tal-avvelenament ta' Karteżju ġiet proposta wkoll fl-1996 minn awturi oħra bħal Eike Pies<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> li attribwieha għall-inizjattiva personali ta' patri kappillan mal-ambaxxata Franċiża f'Stokkolma li kien inkarigat li jagħmilha bħala "missjunarju ta-tramuntana" għall-konversjoni tar-reġina Żvediża għall-Kattoliċesmu.</p>
<p>Fl-1980 Pies seta' jaqra fl-arkivju tal-università Olandiża ta' Leiden ittra mit-tabib personali tar-reġina Kristina li fiha ddeskriva lil tabib ieħor ħabib tiegħu is-sintomi li Karteżju kellu huwa u jmut "emorraġija fl-istonku, vomtu iswed, l-affarijiet kollha li m'għandhomx x'jaqsmu mal-pulmonite".</p>
<p>Xi studji, meqjusin ta' min joqgħod fuqhom mill-esperti tas-suġġett, bħal Rolf Puster, jgħidu li Karteżju ġie avvelenat minn François Viogué permezz ta' ostja tat-tqarbin imbilla fl-arseniku. François Viogué kien patri Agostinjan Franċiż mibgħut Stokkolma mill-<ref target="https://mt.wikipedia.org/wiki/Papa_Innoċenz_X">Papa Innoċenz X</ref> bħala <hi rend="italic">missjunarju appostoliku</hi> biex jikkonverti r-reġina Kristina għall-Kattoliċeżmu, kif ġara wara fl-1654.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref></p>
<p>L-ipoteżi li 'l Karteżju qatlu l-fanatku patri Viogué hi msejsa fuq il-fatt li dan il-patri   it-tagħlim Karteżjan kien iqisu razzjonalista wisq u hekk kien ħa jieħu r-reġina Kristina lejn Kattoliċezmu differenti ħafna minn dak li kien jemmen fih hu.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref> Però, kif kien jaħsibha l-patri, jidher f'parti kontra dak li stqarret ir-reġina tal-Iżvezja nfisha f'testimonjanza inkluża fid-daħla tal-edizjoni tal-<hi rend="italic">Méditations métaphysiques</hi> li ħarġet Pariġi wara mewt Karteżju. F'din faħħret il-filosfu u kitbet li "<hi rend="italic">[M. Des-Cartes] a beaucoup contribué a nostre glorieuse conversion; et que la providence de Dieu s'est servie de luy [...] pour nous en donner les premières lumières; ensorte que sa grâce et sa misericorde acheverent apres à nous faire embrasser les veritez de la Religion Catholique Apostolique et Romaine</hi>".<ref target="https://mt.wikipedia.org/wiki/Il-Paġna_prinċipali#cite_note-56">[56]</ref></p>
<p>Il-parti l-kbira tal-istudjużi ma tantx jemmnu din l-ipoteżi ta' avvelenament, u jqisu l-ipoteżi tradizzjonali li ta il-bijografu Baillet iżjed ta' min jemminha. Baillet jgħid "assolutament ma nsegwix 'l dawk li skonthom il-filosfu miet b'avvelenament, vittma ta' konġura tal-qorti, mhux ta' min jemminhom u ħadd qatt ma ta prove plawsibbli".<ref target="https://mt.wikipedia.org/wiki/Il-Paġna_prinċipali#cite_note-57">[57]</ref></p>
<p>Barra minn hekk, il-ħbieb ta' Karteżju li assistewh fl-aħħar sigħat ta' ħajtu osservaw li kellu ħafna deni, sintomu li ma jaqbilx mal-avvelenamento bl-arseniku. Hemm fatt ieħor li jagħmel l-avvelenament inqas konvinċenti u dan hu li dak li qed jiġi akkużat bħala avvelenatur, Vioguè, qarar u wennes 'l Karteżju fuq is-sodda tal-mewt u għamillu l-griżma tal-morda.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref></p>
Il-ħsieb ta' Karteżju

<p>L-għan tal-filosofija ta' Karteżju hu t-tfittix tal-verità, bħala strument tat-titjib tal-ħajja tal-bniedem: billi jsegwi din it-triq il-filosfu ried jibni '<hi rend="italic">il-binja tal-għarfien</hi> u jwaqqaf ix-<ref target="https://mt.wikipedia.org/wiki/Xjenza">xjenza</ref>. </p>
<p>Karteżju kien jemmen li l-kriterju sisieni tal-verità hi l-evidenza, dak li jidher sempliċement u indiskutibbilment ċert, permezz tal-intuwizzjoni. Il-problema tibda mill-individwazzjoni tal-evidenza, li tfisser it-tfittix ta' dak li jista' jkun suġġett għad-dubju. Mela, billi r-realtà tanġibbli tista' tqarraq bina għax hi suġġetta għall-perċezzjoni bis-sensi (<ref target="https://mt.wikipedia.org/wiki/Dubju_metodiku">dubju metodiku</ref>) u fl-istess ħin anki l-<ref target="https://mt.wikipedia.org/wiki/Matematika">matematika</ref> u l-<ref target="https://mt.wikipedia.org/wiki/Ġeometrija">ġeometrija</ref> (dixxiplini li huma barra mid-dinja tas-sensi) jidhru foloz filwaqt li nammettu l-possibbiltà li entità superjuri (li Karteżju laqqam <hi rend="italic">ġenju ħażin</hi>) tidher reali meta m'hijiex (dubju iperboliku), l-unika ċertezza li jibqagħlu l-bniedem hi li, mill-inqas, meta jiddubita, hu ċert li jeżisti. Il-bniedem jiskopri l-eżistenza tiegħu fid-dubju. <hi rend="italic"><ref target="https://mt.wikipedia.org/wiki/Cogito_ergo_sum">Cogito ergo sum</ref></hi>: mill-waqt li l-bniedem ikollu l-fakultà li jiddubita, il-bniedem jeżisti. </p>
<p>Karteżju jibda miċ-ċertezza tiegħu innifsu biex jasal, billi jifformula żewġ provi ontoloġiċi u prova kosmoloġika, għaċ-ċertezza tal-eżistenza ta' <ref target="https://mt.wikipedia.org/wiki/Alla">Alla</ref>. Alla, li fil-kunċett Karteżjan hu tajjeb u għalhekk ma' jistax jinganna l-ħolqien tiegħu (il-bniedem), jiggarantixxi l-metodu u jħalli l-filosfu joħloq il-'<hi rend="italic">binja tal-għarfien</hi>. L-ikbar kritiki li rċieva Kartezju ġew minn <ref target="https://mt.wikipedia.org/wiki/Blaise_Pascal">Pascal</ref> u xi wħud mill-kontemporanji tiegħu li kienu jopponuh (fosthom il-filosfu Ingliż <ref target="https://mt.wikipedia.org/wiki/Hobbes">Hobbes</ref> u t-teologu <ref target="https://mt.wikipedia.org/wiki/Antoine_Arnauld">Antoine Arnauld</ref>), li akkużawh li waqa' f'<ref target="https://mt.wikipedia.org/wiki/Solipsiżmu">żball solipsistika</ref> (simili għal ċirku vizzjuż): Karteżju kien qiegħed jitteorizza l-eżistenza ta' Alla biex jiggarantixxi lilu nifsu kriteri ta' verità li qdewh biex juri l-eżistenza ta' Alla.<ref target="https://mt.wikipedia.org/wiki/Il-Paġna_prinċipali#cite_note-59">[59]</ref></p>
</text></body></html>