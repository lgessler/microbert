<html><body><text id="wikipedia_mt_wikipedia_org__27002.html" ns="0" revid="269148" sourceurl="https://mt.wikipedia.org/wiki/Katidral_ta%27_Aachen" title="Katidral ta' Aachen" type="wikipedia">Katidral ta' Aachen<figure><caption>Il-Katidral ta' Aachen minn ġewwa</caption></figure>
<p>Il-<hi rend="bold">Katidral ta' Aachen</hi> (bil-Ġermaniż: <hi rend="italic">Aachener Dom</hi>) huwa <ref target="https://mt.wikipedia.org/wiki/Knisja_Kattolika">knisja Kattolika Rumana</ref> f'<ref target="https://mt.wikipedia.org/wiki/Aachen">Aachen</ref>, il-<ref target="https://mt.wikipedia.org/wiki/Ġermanja">Ġermanja</ref>, u s-sede tad-Djoċesi Kattolika Rumana ta' Aachen.</p>
<p>Huwa wieħed mill-eqdem <ref target="https://mt.wikipedia.org/wiki/Katidral">katidrali</ref> fl-<ref target="https://mt.wikipedia.org/wiki/Ewropa">Ewropa</ref>. Inbena skont l-ordni tal-Imperatur <ref target="https://mt.wikipedia.org/wiki/Karlu_Manju">Karlu Manju</ref>, li ġie midfun hemmhekk fit-814 W.K. Mid-936 sal-1531, fil-<ref target="https://mt.wikipedia.org/wiki/Kappella">Kappella</ref> Palatina seħħet l-inkurunazzjoni ta' wieħed u tletin re Ġermaniż u tnax-il reġina. Il-knisja ilha s-sede prinċipali tad-Djoċesi ta' Aachen mill-1930.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fl-1978, il-Katidral ta' Aachen kien wieħed mill-ewwel 12-il <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<figure><caption>Animazzjoni tal-Katidral ta' Aachen</caption></figure>
<p>Karlu Manju beda l-kostruzzjoni tal-Kappella Palatina għall-ħabta tas-796 W.K.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, flimkien mal-bqija tal-istrutturi tal-palazz.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-kostruzzjoni hija akkreditata lil <ref target="https://mt.wikipedia.org/wiki/Odo_ta'_Metz">Odo ta' Metz</ref>. Id-data eżatta tat-tlestija mhijiex ċara; madankollu, ittra minn <ref target="https://mt.wikipedia.org/wiki/Alcuin">Alcuin</ref>, fis-798, tiddikjara li t-tlestija kienet qed toqrob, u fit-805, il-<ref target="https://mt.wikipedia.org/wiki/Papa_Ljun_III">Papa Ljun III</ref> kkonsagra l-kappella kompluta.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref> Fonderija nġabet f'Aachen qrib l-aħħar tas-seklu 8 u ntużat biex jiġu fonduti diversi biċċiet tal-bronż, fosthom il-bibien, il-poġġamani, u l-<ref target="https://mt.wikipedia.org/wiki/Statwa">istatwi</ref> ta' <ref target="https://mt.wikipedia.org/wiki/Żiemel">żiemel</ref> u ta' <ref target="https://mt.wikipedia.org/wiki/Ors">ors</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Karlu Manju ġie midfun fil-kappella fit-814 W.K. Din ġarrbet ħsarat kbar f'attakk mill-<ref target="https://mt.wikipedia.org/wiki/Vikingi">Vikingi</ref> fit-881, u ġiet irrestawrata fid-983.</p>
<figure><caption>Pjanta tal-Kappella Palatina</caption></figure>
<p>Wara l-kanonizzazzjoni ta' Karlu Manju minn <ref target="https://mt.wikipedia.org/wiki/Federiku_Barbarossa">Federiku Barbarossa</ref> fl-1165, il-kappella bdiet tattira bosta pellegrini. Minħabba l-fluss enormi ta' pellegrini, fl-1355 żdiedet sala tal-kor <ref target="https://mt.wikipedia.org/wiki/Gotiku">Gotika</ref><ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref>, kif ukoll <hi rend="italic">Capella vitrea</hi> (kappella tal-<ref target="https://mt.wikipedia.org/wiki/Ħġieġ">ħġieġ</ref>) li ġiet ikkonsagrata fis-600 anniversarju tal-<ref target="https://mt.wikipedia.org/wiki/Mewt">mewt</ref> ta' Karlu Manju. Koppla, diversi kappelli oħra, u kampnar inbnew iktar 'il quddiem. Fl-1881 ġiet irrestawrata mill-ġdid, u l-istukko <ref target="https://mt.wikipedia.org/wiki/Barokk">Barokk</ref> tneħħa.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
<p>Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, Aachen, inkluż il-katidral famuż tagħha, ġarrbet bumbardamenti qawwija u attakki fl-artillerija mill-Alleati li kkawżaw ħsarat estensivi, għalkemm l-istruttura bażika tal-katidral baqgħet sħiħa. Ħafna mill-oġġetti artistiċi tal-katidral kienu tneħħew biex jinħażnu f'post sigur matul il-gwerra, u oħrajn li ma setgħux jitneħħew ġew protetti fil-knisja stess. Madankollu, il-ħġieġ tas-sala tal-kors tas-seklu 14, l-artal Neo-Gotiku, parti kbira tal-kjostru, u l-Kappella tal-Qdusija (<hi rend="italic">Heiligtumskapelle</hi>) inqerdu b'mod irreversibbli. Ir-rikostruzzjoni u r-restawr seħħew b'mod intermittenti matul iktar minn 30 sena, u huwa stmat li swew mal-€40 miljun.</p>
Struttura
<figure><caption>Veduta tal-istrutturi differenti tal-Katidral ta' Aachen mill-ġenb</caption></figure>
<p>Il-katidral juża żewġ stili arkitettoniċi distinti, b'porzjonijiet żgħar tat-tielet stil. L-ewwel nett, il-qalba tal-katidral hija l-Kappella Palatina Karolinġja-Rumaneska, li ġiet immudellata fuq il-Bażilika ta' San Vitale f'<ref target="https://mt.wikipedia.org/wiki/Ravenna">Ravenna</ref> u hija notevolment żgħira meta mqabbla maż-żidiet li saru wara. Imbagħad, il-kor inbena bl-istil Gotiku. Finalment, hemm porzjonijiet bl-istil Ottonjan, bħaż-żona madwar it-tron.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref></p>
Ottagonu Karolinġju (Kappella Palatina)
<p>L-ottagonu fiċ-ċentru tal-katidral inbena bħala kappella tal-Palazz ta' Aachen bejn is-796 u t-805 fuq il-mudell ta' binjiet <ref target="https://mt.wikipedia.org/wiki/Biżantini">Biżantini</ref> kontemporanji oħra (eż. il-Bażilika ta' San Vitale f'Ravenna u l-<ref target="https://mt.wikipedia.org/wiki/Hagia_Sophia">Hagia Sophia</ref> ż-Żgħira f'<ref target="https://mt.wikipedia.org/wiki/Istanbul">Kostantinopli</ref>).<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> L-<ref target="https://mt.wikipedia.org/wiki/Arkitett">arkitett</ref> kien Odo ta' Metz, u d-disinn oriġinali kien ta' kamra ottagonali fuq ġewwa b'koppla, ikkonfinata minn ħajt estern ta' 16-il naħa. Il-medda u l-għoli tal-Kappella Palatina ta' Karlu Manju baqgħu l-ikbar fit-Tramuntana tal-<ref target="https://mt.wikipedia.org/wiki/Alpi">Alpi</ref> għal iżjed minn mitejn sena.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Bolla kommemorattiva tal-1200 anniversarju tal-Katidral ta' Aachen fis-sena 2000</caption></figure>
<p>Il-Kappella Palatina kienet tikkonsisti f'kamra ottagonali għolja b'ċirkwit ta' żewġ sulari fuq in-naħa t'isfel. L-ottagonu intern, b'dijametru ta' 14.46-il metru, huwa magħmul minn pilastri b'saħħithom, li fuqhom tissejjes il-volta tal-kjostru ottagonali, li tgħatti l-kamra ċentrali. Madwar dan l-ottagonu intern hemm ċirkwit ta' 16-il naħa magħmul minn volti baxxi bil-ħoġor, li jirfdu gallerija għolja fuq in-naħa ta' fuq. Dan is-sular ta' fuq kien magħruf bħala l-<hi rend="italic">Hochmünster</hi> (il-knisja għolja/maġġuri). Il-fetħiet b'għamla ta' ħnejjiet tas-sular ta' taħt huma għoljin in-nofs biss ta' dawk tal-<hi rend="italic">Hochmünster</hi>, u b'hekk is-sular ta' taħt jidher imdaqqas u ingombranti. Iż-żewġ sulari huma sseparati minn xulxin b'gwarniċun espansiv. L-artal maġġuri u t-tron imperjali jinsabu fiċ-ċirkwit ta' fuq tal-Kappella Palatina f'kamra ottagonali fil-ġenb, mgħottija b'volta b'għamla ta' bittija li sserraħ fuq angolu. Din iż-żona kienet kollegata mal-palazz permezz ta' passaġġ. 'Il fuq mill-ħnejjiet tal-gallerija, hemm struttura ċilindrika ottagonali b'fetħiet li jservu bħala twieqi, u fuqha hemm il-koppla. Fin-naħa tal-Lvant kien hemm apsida żgħira li kienet tinfetaħ u li iktar 'il quddiem ġiet sostitwita bil-kor. Fuq in-naħa opposta, kien hemm daħla b'saffi differenti għall-kumplament tal-palazz li ma għadux jeżisti, fejn hemm il-faċċata tal-Punent (bil-Ġermaniż: Westwerke, bil-<ref target="https://mt.wikipedia.org/wiki/Lingwa_Franċiża">Franċiż</ref>: avant-corps, bl-<ref target="https://mt.wikipedia.org/wiki/Lingwa_Ingliża">Ingliż</ref>: Westwork). Id-dawl kien jidħol minn sistema ta' tliet saffi magħmula minn twieqi ċirkolari b'għamla ta' ħnejjiet. L-irkejjen tal-koppla ottagonali huma mġanntin permezz ta' ħitan b'sistema ta' pari ta' pilastri b'kapitelli Korinzji.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Il-Kappella Palatina minn ġewwa</caption></figure><p>
Il-fetħiet tal-gallerija ta' fuq huma diviżi b'grilja ta' kolonni. Dawn il-kolonni huma antiki u ġejjin mill-Bażilika ta' San Gereon f'<ref target="https://mt.wikipedia.org/wiki/Köln">Köln</ref>. Karlu Manju ppermetta li iktar oġġetti antiki jinġabu f'Aachen minn <ref target="https://mt.wikipedia.org/wiki/Ruma">Ruma</ref> u Ravenna lejn l-aħħar tas-seklu 8. Fl-1794, matul l-okkupazzjoni Franċiża tar-Rheinland, dawn tneħħew u ħaduhom <ref target="https://mt.wikipedia.org/wiki/Pariġi">Pariġi</ref>, iżda fl-1815 sa nofs l-oġġetti li kienu esposti fil-<ref target="https://mt.wikipedia.org/wiki/Louvre">Louvre</ref> reġgħu nġabu f'Aachen. Fis-snin 40 tas-seklu 19 tpoġġew fil-post oriġinali tagħhom għal darb'oħra u kolonni ġodda tal-granit ta' <ref target="https://mt.wikipedia.org/wiki/Odenberg">Odenberg</ref> ġew sostitwiti minflok il-kolonni neqsin. Il-ħitan ta' ġewwa inizjalment kellhom faċċata tal-irħam. Il-fetħiet bil-ħnejjiet tondi fis-sular ta' fuq tal-ħitan tal-ġnub tal-ottagonu, bejn il-kolonni, quddiem kamra ta' fuq, huma mżejna b'poġġamani Karolinġji tal-bronż għoljin metru. Dawn il-poġġamani tal-bronż ġew fonduti 1,200 sena ilu f'biċċa unika skont mudelli Rumani. Il-mużajk oriġinali tal-koppla x'aktarx li twettaq għall-ħabta tat-800 W.K. u ħa minn sorsi Medjevali magħrufa b'rappreżentazzjoni ta' <ref target="https://mt.wikipedia.org/wiki/Ġesù">Kristu</ref> bħala l-Mulej trionfali tad-<ref target="https://mt.wikipedia.org/wiki/Id-Dinja">dinja</ref>, imdawwar b'simboli tal-Erba' Evanġelisti, b'erba' u għoxrin anzjan mill-Apokalissi ta' Ġwanni joffrulu l-kuruni. Fl-1880-1881 reġa' nħoloq mill-istudjo <ref target="https://mt.wikipedia.org/wiki/Venezja">Venezjan</ref> ta' <ref target="https://mt.wikipedia.org/wiki/Antonio_Salviati">Antonio Salviati</ref>, skont il-pjanta tal-arkitett <ref target="https://mt.wikipedia.org/wiki/Belġju">Belġjan</ref> <ref target="https://mt.wikipedia.org/wiki/Jean-Baptiste_de_Béthune">Jean-Baptiste de Béthune</ref>. Il-koppla ġiet imżejna għalkollox bit-tesseri tal-mużajk.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p><figure><caption>Il-Katidral ta' Aachen fl-1900</caption></figure><p>Il-ħitan esterni tal-ottagonu Karolinġju, magħmulin mill-ġebel mill-barrieri, fil-biċċa l-kbira tagħhom ma għandhomx ġonturi u ma għandhomx wisq tiżjin iktar. L-unika eċċezzjoni hi li l-parti ta' fuq tal-pilastri tal-koppla huma mżejna b'kapitelli antiki. 'Il fuq mix-xogħol bil-ġebel Karolinġju, hemm sensiela Rumaneska ta' ħnejjiet fuq frontun Ruman. L-ottagonu qiegħed inkurunat b'tiċritiet Barokki mhux tas-soltu.</p>
<p>Il-Katidral ta' Aachen kien ingħata kisja bl-aħmar fi żmien Karlu Manju, skont l-iktar sejbiet reċenti tal-Uffiċċju ta' Rheinland għall-<ref target="https://mt.wikipedia.org/wiki/Monument">Monumenti</ref>. Din il-kisja ħamra kienet isservi iktar biż-żieda ta' brikks ħomor imfarrkin. Il-kulur x'aktarx li kien ukoll referenza għall-assoċjazzjonijiet imperjali tal-opra ta<ref target="https://mt.wikipedia.org/wiki/L-Arti">l-arti</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Ġeometrija
<figure><caption>Mudell tal-bronż tal-katidral fejn id-daħla</caption></figure>
<p>Il-kwistjoni dwar liema kunċetti ġeometriċi u dimensjonijiet bażiċi ntużaw għall-kostruzzjoni tal-katidral mhumiex daqshekk ċari lanqas illum il-ġurnata. Ix-xogħlijiet ta' arkitetti ta' katidral iktar bikrin segwew l-iktar il-pied Drusjan (334 mm) jew il-pied <ref target="https://mt.wikipedia.org/wiki/Imperu_Ruman">Ruman</ref> (295.7 mm). Madankollu, dawn il-kejliet jirrikjedu teoriji kumplessi biex wieħed jispjega d-dimensjonijiet effettivi tal-knisja. Fl-2012, l-istoriku arkitettoniku <ref target="https://mt.wikipedia.org/wiki/Ulrike_Heckner">Ulrike Heckner</ref> ippropona teorija ta' unità ġdida ta' kejl ta' 322.4 mm, l-hekk imsejjaħ pied Karolinġju, li l-kejliet kollha l-oħra fil-Kappella Palatina oriġinaw minnu. Dan il-kejl issir referenza għalih bħala l-<hi rend="italic">Aachener Königsfuß</hi> (il-pied irjali ta' Aachen), li ġie ispirat mill-pied irjali Pariġin ta' daqs simili (324.8 mm).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Barra minn hekk, hemm saff simboliku marbut mal-ottagonu. In-numru tmienja kien simbolu tat-tmien jum (il-Ħadd bħala jum tal-mistrieħ) u għaldaqstant kien simbolu tal-Qawmien mill-Mewt ta' Ġesù Kristu u l-wegħda tal-ħajja eterna. Bl-istess mod, in-numru għaxra, in-numru tal-perfezzjoni fis-simboliżmu arkitettoniku Medjevali, huwa frekwenti fil-Kappella Palatina: id-dijametru tagħha (inkluż iċ-ċirkwit mad-dawra tal-koppla) huwa ta' mitt pied Karolinġju (jiġifieri għaxra immultiplikat b'għaxra) – ekwivalenti għall-għoli tal-koppla.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Faċċata tal-Punent
<figure><caption>Prinjola tal-bronż</caption></figure>
<p>Il-faċċata tal-Punent tal-katidral għandha oriġini Karolinġja, u ma' kull naħa tagħha hemm żewġ torrijiet bit-taraġ. Hija binja b'żewġ sulari, kompluta b'portiku tas-seklu 18 fin-naħa tal-Punent.</p>
<p>Il-weraq tal-bronż ma' dan il-portiku, il-<hi rend="italic">Wolfstür</hi> (Bieb il-Lupu), kollha f'daqqa jiżnu 43 kejla ta' xi 5.8 kg skont is-saga ta' Lousberg. Fid-daħla prinċipali tal-katidral, il-bieb ġie fondut f'Aachen għall-ħabta tas-sena 800 u kien jinsab bejn il-faċċata tal-Punent u l-ottagonu fl-hekk imsejjaħ eżadekagonu sal-1788. Il-portal ġie rrestawrat fl-1924.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Kull werqa hija diviża fi tmien rettangoli – numru li kellu simboliżmu reliġjuż fil-Kristjaneżmu, bħala simbolu tal-Ħadd, jum il-Qawmien mill-Mewt ta' Ġesù Kristu, u anke tal-perfezzjoni (bħan-numru tnax) u jista' jinsab fil-kejliet tal-Kappella Palatina darba wara l-oħra. Il-kontorn ta' dawn il-kaxxi kien imżejjen bi strixxi b'għamla ta' bajdiet. Il-bajd kien meqjus bħala simbolu tal-ħajja u tal-fertilità minn żmien il-qedem. Fit-twemmin Kristjan kien hemm ukoll is-simboliżmu usa' tal-Ħajja Eterna. L-anelli tal-bieb bil-ħabbata b'għamla ta' rjus tal-iljuni għandhom kuruna magħmula minn 24 (jiġifieri tnax għal darbtejn jew tmienja għal tliet darbiet) skroll tal-ħannewija – li mill-ġdid għandhom jitqiesu fl-iktar livell fond permezz tan-numeroloġija. L-imitazzjoni tal-Wolfstür b'għamla ta' bieb ta' tempju Ruman antik jissimbolizza l-kisba skont Karlu Manju, li stabbilixxa Ruma ġdida f'Aachen permezz tal-Kappella Palatina bħala l-binja monumentali li tiddistingwiha.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<figure><caption>Veduta tal-Kappella tal-Ungerija fuq quddiem mill-Muensterplatz</caption></figure><p>
Kien hemm diversi <ref target="https://mt.wikipedia.org/wiki/Skultura">skulturi</ref>, magħmula mill-bronż, inkluż skultura ekwestri li x'aktarx kienet tirrappreżenta paralleliżmu ta' statwa ta' <ref target="https://mt.wikipedia.org/wiki/Marcus_Aurelius">Marcus Aurelius</ref> f'Ruma. Fis-sala ta' quddiem, hemm skultura tal-bronż ta' ors, li probabbilment ġiet magħmula fis-seklu 10, jiġifieri fi żminijiet Ottonjani.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Faċċata tagħha hemm prinjola tal-bronż b'129 pritkuna miftuħa, li hija għolja 91 cm (inkluż il-bażi tagħha); id-data tagħha hija kontroversjali u tvarja bejn it-tielet u l-għaxar sekli. Huwa ċar li l-bażi tagħha hija Ottonjana u tinkludi iskrizzjoni bl-eżametru Leonin, li tirreferi għax-xmajjar <ref target="https://mt.wikipedia.org/wiki/Tigris">Tigris</ref> u l-<ref target="https://mt.wikipedia.org/wiki/Ewfrate">Ewfrate</ref> tal-<ref target="https://mt.wikipedia.org/wiki/Mesopotamja">Mesopotamja</ref>. Skont fehma waħda, il-prinjola oriġinarjament jaf serviet bħala bexxiexa tal-ilma f'funtana u setgħet kienet tintuża fl-atriju tal-Kappella Palatina fiż-żminijiet Karolinġji.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p><figure><caption>Relikwarju ta' Karlu Manju</caption></figure><p>In-naħa ta' fuq hija kkaratterizzata minn ħajt fin tal-brikks iħares lejn il-Punent. Fuq ġewwa, tinsab imbuzzata 'l barra, filwaqt li minn barra, tinsab imbuzzata 'l ġewwa, biex b'hekk il-ħajt Karolinġju tal-Punent jista' jidher qisu imbuzzatura konvessa-konkava. Qabel il-kostruzzjoni tal-portiku fis-seklu 18, il-faċċata Karolinġja tal-Punent, meta wieħed jaraha min-<hi rend="italic">narthex</hi>, kienet partikolarment evokativa: niċċa kbira, u fuqha ħnejja semiċirkolari fin-naħa ta' fuq li tħares lejn il-Punent li tikkorrispondi mas-semiċirku tal-volta b'għamla ta' bittija tan-naħa t'isfel.</p>
<p>Illum, il-ħajt tal-Punent huwa miksur mit-tieqa l-kbira tal-Punent. Il-gwarniċ tat-tieqa l-kbira jmur lura għall-perjodu Gotiku u ssostitwixxa tieqa iżgħar miż-żminijiet Karolinġji, li x'aktarx kienet strutturata bħala ċumbatura (ħnejja doppja b'kolonna fin-nofs). It-tieqa moderna ġiet iddisinjata minn <ref target="https://mt.wikipedia.org/wiki/Ewald_Mataré">Ewald Mataré</ref> fl-1956. Id-disinn ta' Mataré jimita, madankollu b'mod astratt, l-istruttura tal-bieb tal-bronż Karolinġju taħt il-koppla. It-tieqa stess hija ffurmata mill-bronż u l-kwarz mhux ipproċessat.</p>
<figure><caption>Il-kor minn ġewwa mlaqqam "id-dar tal-ħġieġ"</caption></figure>
<p>Il-funzjoni tal-parti ta' fuq tal-faċċata tal-Punent mhijiex ċara għalkollox. Ir-rit tal-magħmudija (li kien ilu rriżervat għall-Knisja Kolleġjali ta' <ref target="https://mt.wikipedia.org/wiki/Santa_Marija">Santa Marija</ref>) kien isir f'fonti apposta, li kienet tinsab wara l-irħam tat-tron tal-irħam, sal-aħħar tal-<hi rend="italic">Ancien Régime</hi>.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Possibbilment l-ispazju kien jintuża f'dawn iċ-ċerimonji. Barra minn hekk, fil-ħajt tal-Punent, taħt it-tieqa l-kbira tal-Punent, hemm <hi rend="italic">Fensetella</hi> (tieqa żgħira) anke llum, li minnha hemm linja tal-vista sal-qorti t'isfel, l-eks atriju.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Huwa ċert li l-hekk imsejjaħ <hi rend="italic">Passaġġ Karolinġju</hi> kien jidħol f'din il-kamra mill-ħajt tat-Tramuntana, kien jikkollega l-<hi rend="italic">Aula Regia</hi> (is-Sala tar-Re) fit-Tramuntana tal-palazz mal-knisja.</p>
<p>Il-kamra iktar baxxa bil-volta b'għamla ta' bittija fil-Punent x'aktarx li serviet bħala sepulkru ta' Karlu Manju wara mewtu fit-28 ta' Jannar 814 u d-dfin tiegħu fis-sarkofagu ta' <ref target="https://mt.wikipedia.org/wiki/Persefone">Persefone</ref>.</p>
<p>Is-sulari tal-faċċata tal-Punent 'il fuq ta' din il-kamra ġie mmudellati mill-ġdid fl-ewwel nofs tas-seklu 14 u fis-seklu 17; it-torri ġie kkompletat bejn l-1879 u l-1884.</p>
Kor
<figure><caption>Il-Katidral ta' Aachen billejl</caption></figure>
<p>Bejn l-1355 u l-1414, fuq l-inizjattiva tal-<hi rend="italic">Marienstift</hi> u s-sindku ta' Aachen <ref target="https://mt.wikipedia.org/wiki/Gerhard_Chorus">Gerhard Chorus</ref> (1285-1367), inbena kor Gotiku fil-Lvant tal-ottagonu. Qablu x'aktarx li kien hemm kor rettangolari Karolinġju.</p>
<p>Il-kor Gotiku huwa twil 25 metru, wiesa' 13-il metru u għoli 32 metru. Il-ħajt estern tiegħu huwa miksur, kemm jista' jkun, bi twieqi – l-erja tas-superfiċe tal-ħġieġ hija iktar minn 1,000m² u wasslet għall-isem <hi rend="italic">Glashaus</hi> (dar tal-ħġieġ). Kien maħsub bħala relikwarju tal-ħġieġ għar-relikwi ta' Aachen u għal ġisem Karlu Manju. Id-disinn huwa rranġat fuq il-mudell tas-Sainte-Chapelle (Kappella Qaddisa) f'Pariġi, li bl-istess mod hija spazju għal relikwi importanti u kappella ta' palazz irjali. Għall-protezzjoni tal-volta tal-kor, inbnew vireg tal-<ref target="https://mt.wikipedia.org/wiki/Ħadid">ħadid</ref> fil-mument tal-kostruzzjoni, sabiex jagħmlu tajjeb għall-forza laterali tar-riffieda dojoq tal-ġebel u sabiex jitħalla kemm jista' jkun spazju bejnhom għat-twieqi.</p>
Kappelli tal-ġnub
<p>Miġbura madwar l-ottagonu hemm diversi kappelli tal-ġnub. Fid-direzzjoni tal-arloġġ mix-Xlokk, dawn huma:</p>
<list type="unordered"><item>Fix-Xlokk, il-<hi rend="italic">Matthiaskapelle</hi> (Kappella ta' San Mattew), li nbniet fl-aħħar tas-seklu 14, fl-istess żmien bħall-kor li jinsab maġenbha.</item>
<item>Maġenb il-Kappella ta' San Mattew fin-Nofsinhar hemm <hi rend="italic">Annakapelle</hi> (Kappella ta' Sant'Anna) Gotika. Is-sular t'isfel tagħha oriġinarjament kien in-<hi rend="italic">narthex</hi> ta' wieħed mill-bibien tal-katidral, iżda iktar 'il quddiem dawn ġew issiġillati u l-kamra nbidlet f'kappella.</item>
<item>Fin-Nofsinhar tal-faċċata tal-Punent hemm il-Kappella tal-Ungerija. Oriġinarjament kienet kappella Gotika wkoll, u ġiet immudellata mill-ġdid bi stil Barokk fis-seklu 18, skont il-pjanta tal-arkitett <ref target="https://mt.wikipedia.org/wiki/Taljan">Taljan</ref> Joseph Moretti.</item>
<item>Maġenb il-faċċata tal-Punent, fit-Tramuntana hemm il-Kappella ta' San Nikola u San Mikiel tas-seklu 15, b'ankona Neo-Barokka fil-presbiterju, li ġiet maħluqa fis-seklu 20 minn <ref target="https://mt.wikipedia.org/wiki/Joseph_Buchkremer">Joseph Buchkremer</ref>. Preċedentement il-kappella kienet il-post fejn kienu jindifnu l-kanoniċi tal-Katidral ta' Aachen.</item>
<item>Fil-Grigal, il-Kappella ta' San Karlu u San Umbertu nbniet ġol-ottagonu.</item>
<item>Iktar kappelli assoċjati mal-kumpless tal-katidral jinsabu fil-kjostri (il-Kappella tal-Qaddisin Kollha u l-Kappella tal-Erwieħ Kollha) u fil-bitħa ta' quddiem tal-katidral (il-Kappella tal-Magħmudija).</item></list>
Oġġetti notevoli
<figure><caption>Tron ta' Karlu Manju</caption></figure>
<p>Il-Katidral ta' Aachen jospita kollezzjoni ta' opri tal-arti Medjevali minn żmien Klassiku, Karolinġju, Ottonjan u Staufjan li huma eċċezzjonali fit-tifsira artistika u reliġjuża.</p>
Tron ta' Karlu Manju
<p>Fil-gallerija tal-Punent fis-sular t'isfel, fuq in-naħa opposta tal-kor, hemm it-Tron ta' Karlu Manju, li f'dawn l-aħħar deċennji saru investigazzjonijiet ġodda fuqu. It-tron Karolinġju oriġinali ġie mill-fdalijiet tal-Knisja tas-Sepolkru Mqaddes f'Ġerusalemm. Id-dehra tat-tron u l-post fejn tinsab fil-Kappella Palatina ma nbidlux tul is-sekli. Bejn id-936 u l-1531, wieħed u tletin re Ġermaniż telgħu fuq dan it-tron wara li kienu jindilku kif ukoll inkurunati quddiem il-Marienaltar (Artal ta' Santa Marija).</p>
<figure><caption>Relikwarju ta' Santa Marija</caption></figure>
Relikwarju ta' Santa Marija
<p>Il-<hi rend="italic">Marienschrein</hi> (Relikwarju ta' Santa Marija) jinsab fil-kor tal-knisja u jmur lura għall-ħabta tal-1220 sal-1239. Ir-relikwarju huwa mżejjen bil-figuri ta' Kristu, Marija, Karlu Manju, il-Papa Ljun III u t-Tnax-il Appostlu. Ir-relikwarju fih l-erba' relikwi l-kbar ta' Aachen: il-mantell ta' Santa Marija, il-faxex ta' Kristu, il-biċċa drapp tal-qtugħ ir-ras ta' <ref target="https://mt.wikipedia.org/wiki/Ġwanni_l-Battista">San Gwann Battista</ref> u l-biċċa drapp ta' ma ġenbejn Kristu fuq is-salib. Skont drawwa li nbdiet fl-1349, kull seba' snin ir-relikwi jinħarġu mir-relikwarju u jintwerew matul il-Pellegrinaġġ il-Kbir ta' Aachen. Dan il-pellegrinaġġ seħħ l-aħħar f'Ġunju 2014.</p>
<figure><caption>Lampadarju ta' Barbarossa</caption></figure>
Lampadarju ta' Barbarossa
<p>Mill-volta tal-koppla, magħmula minn tmien uċuħ kurvi, tinżel katina twila u magħha hemm imdendel lampadarju tond kbir, xi erba' metri 'l fuq mill-art, b'dijametru ta' iktar minn erba' metri, li huwa magħruf bħala l-Lampadarju ta' Barbarossa (1165/1170). Din l-opra tal-arti kienet donazzjoni tal-Imperatur Federiku Barbarossa u tal-mara tiegħu Beatrice. It-tmienja u erbgħin xemgħa tal-lampadarju jiġu mixgħula għal ċelebrazzjonijiet solenni tal-Knisja.</p>
<figure><caption>L-Ambone ta' Enriku II</caption></figure>
Ambone ta' Enriku II
<p>Bejn l-1002 u l-1014, Enriku II ordna li jinbena pulptu bħala ambone (Heinrichskanzel) fil-passaġġ tal-Lvant, li huwa fost l-iktar teżori artistiċi straordinarji tar-<ref target="https://mt.wikipedia.org/wiki/Rinaxximent">Rinaxximent</ref> Ottonjan. L-iskrizzjoni li hemm fuq l-ambone fit-truf ta' fuq u ta' taħt jidentifikaw b'mod ċar li d-donazzjoni tiegħu saret minn Enriku II, fejn tirreferi għalih bħala <hi rend="italic">REX PIVS HEINRICVS</hi>. Il-pulptu huwa magħmul minn bażi tal-ballut u huwa mżejjen minn fuq s'isfel bil-filugranu u bil-ħaġar prezzjuż, b'ħafna artefatti prezzjużi mill-antikità, bħall-erba' riljievi repoussé fir-ram b'rappreżentazzjonijiet tal-Evanġelisti, kif ukoll sitt panewijiet tal-avorju tas-seklu 6. It-taraġ tal-injam li jagħti għalih imur lura għall-1782. L-Ambone ġie rrestawrat bir-reqqa fl-1816/1817 u mill-ġdid bejn l-1926 u l-1937. Sa llum, il-pulptu għad għandu użu liturġiku għaċ-ċelebrazzjonijiet solenni tal-Knisja.</p>
Pala tad-Deheb
<p>Ankona tad-deheb imsejħa l-Pala tad-Deheb, illum tifforma l-ventartal tal-artal maġġuri<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> u x'aktarx li nħolqot għall-ħabta tal-1020 f'<ref target="https://mt.wikipedia.org/wiki/Fulda">Fulda</ref>.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Din hija magħmula minn sbatax-il panew individwali tad-deheb b'riljievi repoussé. Fiċ-ċentru, Kristu qiegħed fuq it-tron bħala Redentur f'lewża, u maġenbu hemm Marija u l-<ref target="https://mt.wikipedia.org/wiki/Arkanġlu_Mikiel">Arkanġlu Mikiel</ref>. Erba' medaljuni tondi b'immaġnijiet tas-simboli tal-Evanġelisti juru l-konnessjoni mat-tnax-il panew l-oħra b'rappreżentazzjonijiet mill-ħajja ta' Ġesù Kristu. Dawn jibdew bid-dħul f'Ġerusalemm u jintemmu bir-rappreżentazzjoni ta' meta Kristu Rxoxt iltaqa' man-nisa quddiem il-qabar miftuħ nhar l-Għid. Ir-rappreżentazzjonijiet qegħdin mix-xellug għal-lemin, qishom ktieb.</p>
<figure><caption>Pala tad-Deheb</caption></figure>
<p>Stilistikament, il-Pala tad-Deheb mhijiex uniformi. L-ewwel ħames riljievi x'aktarx saru minn <ref target="https://mt.wikipedia.org/wiki/Arġentier_(tad-deheb)">arġentier (tad-deheb)</ref> mgħallem fir-Rheinland u huma distinti permezz ta' narrazzjoni tassew hienja. Probabbilment oriġinaw minn donazzjoni tal-Imperatur <ref target="https://mt.wikipedia.org/wiki/Otto_III">Otto III</ref>. Il-panewijiet l-oħra, flimkien mal-grupp ċentrali ta' Kristu, Marija u Mikiel, huma bbażati fuq predeċessuri Biżantini u Karolinġji u x'aktarx żdiedu l-ewwel darba taħt is-suċċessur ta' Otto, Enriku II, li ta b'donazzjoni wkoll l-Ambone ta' Enriku II.<ref target="https://mt.wikipedia.org/wiki/Il-Paġna_prinċipali#cite_note-:4-21">[21]</ref></p>
<figure><caption>Is-Salib ta' Lotarju</caption></figure>
<p>Wisq probabbli, fl-aħħar tas-seklu 15, l-ankona tad-deheb kienet </p>
<p>tifforma sistema kbira tal-artal bi tnax-il riljiev tal-appostli fit-teżor tal-katidral, flimkien mal-ankoni b'xeni mill-ħajja ta' Marija, li ġew żarmati fl-1794 malli t-truppi Rivoluzzjonarji Franċiżi qorbu lejn Aachen.<ref target="https://mt.wikipedia.org/wiki/Il-Paġna_prinċipali#cite_note-:4-21">[21]</ref></p>
Teżor
<p>Il-Katidral ta' Aachen jinkludi oġġetti ferm importanti fosthom is-Salib ta' Lotarju, il-Bust ta' Karlu Manju u s-Sarkofagu ta' Persefone. It-Teżor tal-Katidral ta' Aachen jitqies bħala wieħed mill-iktar teżori ekkleżjastiċi importanti fit-Tramuntana tal-Ewropa. Il-pellegrini jkunu jistgħu jaraw uħud mir-relikwi kull seba' snin meta jiġu esposti.<ref target="https://mt.wikipedia.org/wiki/Il-Paġna_prinċipali#cite_note-:3-7">[7]</ref></p>
Orgnijiet
<figure><caption>L-orgni fis-sala tal-kor</caption></figure>
<p>Is-sistema ta' orgnijiet tal-Katidral ta' Aachen ġiet installata fl-1939. Tikkonsisti mill-iktar orgni bikri li kien ġie installat fl-1845-1847, u li kien inbena mill-bennej tal-orgnijiet <ref target="https://mt.wikipedia.org/wiki/Wilhelm_Korfmacher">Wilhelm Korfmacher</ref> minn <ref target="https://mt.wikipedia.org/wiki/Linnich">Linnich</ref>. Dan l-orgni <hi rend="italic">Korfmacher</hi> kellu 60 waqfa tan-noti, distribwiti f'tliet sezzjonijiet ta' pajpijiet.</p><p>

L-istrument attwali ġie installat fl-1939 minn <ref target="https://mt.wikipedia.org/wiki/Johannes_Klais">Johannes Klais</ref> minn <ref target="https://mt.wikipedia.org/wiki/Bonn">Bonn</ref> u jespandu f'65 waqfa tan-noti, li huma distribwiti f'ħames sezzjonijiet ta' pajpijiet. Sabiex jinkiseb ħoss bilanċjat fil-katidral kollu, il-partijiet huma distribwiti madwar il-katidral: fin-niċeċ tal-Majjistral u tal-Lbiċ tal-kor hemm il-pajpijiet tal-orgni maġġuri, filwaqt li hemm orgni hekk imsejjaħ tal-bejta tal-ħuttafa, installat fil-pilastru tal-Lvant tal-ottagonu.</p><figure><caption>It-torri tal-kampnar</caption></figure><p>Fl-1991-1993, l-orgni ġie rrestawrat mill-kumpanija tal-orgnijiet Klais li żiedet in-numru ta' waqfiet għal 89 waħda. Dak iż-żmien l-orgni ġie mibdul fi strument indipendenti ġdid, li issa jinsab fil-parti ta' fuq tal-knisja, bejn l-ottagonu u l-kor. </p>
<p>Minbarra orgni tal-kamra, il-katidral għandu wkoll orgni żgħir imsejjaħ l-<hi rend="italic">Orgni ta' Zomboli</hi>. Dan inbena mill-bennej tal-orgnijiet tat-Tramuntana tal-<ref target="https://mt.wikipedia.org/wiki/Italja">Italja</ref> <ref target="https://mt.wikipedia.org/wiki/Cesare_Zomboli">Cesare Zomboli</ref>, x'aktarx għall-ħabta tal-1850. Is-sistema tal-pajpijiet, dik tal-arja u t-tastiera għadhom jeżistu. Il-qafas storiku tiegħu m'għadux jeżisti, iżda dak attwali nbena iktar 'il quddiem fuq il-mudell ta' orgni tal-armarju tat-Tramuntana tal-Italja bi stil klassiku Taljan, b'waqfiet tipiċi tal-istil Ruman ukoll.</p>
Qniepen
<p>Fit-torri tal-kampnar, hemm tmien qniepen imdendlin fuq travi u qafas tal-<ref target="https://mt.wikipedia.org/wiki/Injam">injam</ref>. Il-qniepen ġew fonduti minn Franz Von Trier u ibnu Jakob tliet snin wara n-nirien li ħakmu l-belt fl-1656. Il-pożizzjonament tagħhom, li ġie alterat minn dak ta' żmien il-<ref target="https://mt.wikipedia.org/wiki/Medjuevu">Medju Evu</ref>, inżamm sa żminijietna, għajr li l-qanpiena msejħa Marija kellha tiġi sostitwita darbtejn. Il-qanpiena moderna msejħa Marija saret fl-1958 u ġiet fonduta minn Petit &amp; Gebr. Edelbrock.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>

Importanza storika u reliġjuża
Post tad-dfin ta' Karlu Manju
<figure><caption>Dettall tar-relikwarju ta' Karlu Manju</caption></figure>
<p>Il-qalba tal-Katidral ta' Aachen, l-ottagonu Karolinġju, inbena oriġinarjament bħala l-kappella tal-palazz ta' Karlu Manju u kien ukoll il-qabar tiegħu. Wara li miet, fit-28 ta' Jannar 814, huwa ndifen fil-knisja tiegħu; il-post preċiż mhuwiex magħruf, minħabba n-nuqqas ta' dokumentazzjoni u l-ambigwità tal-evidenza fiżika. Madankollu, x'aktarx li huwa ndifen fis-sarkofagu ta' Persefone taħt it-torri tal-Punent fid-daħla tal-ottagonu.</p><p>

Fis-sena 1000, Otto III ordna li l-volta ta' Karlu Manju tinfetaħ. Otto ta' Lomello, wieħed minn dawk li kienu jkunu ma' djulu u li akkumpanjah, żamm rendikont ta' dak l-avveniment, li ġie rrapportat fil-Ġrajja ta' Novalesia, li nkitbet għall-ħabta tal-1026. Il-ġrajja tgħid dan li ġej:</p><p>Għaldaqstant dħalna sa ħdejn Karlu. Huwa ma kienx mimdud, kif is-soltu jkunu l-mejtin, iżda kien poġġut bilqiegħds bħallikieku kien għadu ħaj. Huwa kien inkurunat b'kuruna tad-deheb u f'idu bl-ingwanti kellu xettru; id-dwiefer tas-swaba' ta' idejh taqqbu l-ingwanti u kienu jidhru ħerġin mill-ingwanti. Fuqu kien hemm baldakkin tal-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> u tal-irħam. Aħna u deħlin, għaddejna minn taħtu. Malli dħalna, laqtitna riħa qawwija li kien hemm. Għamilna l-inkin biex nagħtu ġieħ lill-Imperatur Karlu, u nsewwu l-ħsara li kienet saret. L-ebda parti minn wiċċ l-Imperatur Karlu ma bdiet tiddekomponi, għajr il-ponta ta' mnieħru. L-Imperatur Otto ssostitwiha b'biċċa deheb, ħa sinna minn ħalq Karlu, għalaq id-daħla bil-ġebel biex tiġi qisha ħajt, u telaq lura mill-ġdid.</p><p>Pittura kbira li tirrappreżenta lil Otto u n-nies nobbli madwaru jħarsu lejn l-Imperatur mejjet ġiet impittra fuq il-ħajt tal-kamra l-kbira tal-Muniċipju ta' Aachen.</p>
<p>Fl-1165, fl-okkażjoni tal-kanonizzazzjoni ta' Karlu Manju, l-Imperatur Federiku Barbarossa reġa' fetaħ il-volta u difen il-fdalijiet ta' Karlu Manju. Fl-1215, fl-inkurunazzjoni tiegħu, <ref target="https://mt.wikipedia.org/wiki/Federiku_II">Federiku II</ref> ordna biex il-fdalijiet ta' Karlu Manju jindifnu għall-aħħar darba, u poġġihom ġo senduq tad-deheb u tal-fidda, magħruf bħala l-Karlsschrein (ir-relikwarju ta' Karlu Manju), u għadhom fih sa llum.</p>
<p>L-Imperatur Otto III indifen fil-katidral ukoll.</p>
Knisja tal-inkurunazzjoni tar-rejiet Ġermaniżi
<p>Skont l-istruzzjonijiet speċifiċi ta' Karlu Manju, ibnu <ref target="https://mt.wikipedia.org/wiki/Lwiġi_I">Lwiġi I</ref> għamel lilu nnifsu re fil-kappella. Bejn l-inkurunazzjoni ta' Otto I fid-936 u l-1531, tletin re Ġermaniż (minn xi 40) ġew inkurunati fil-kappella. L-inkurunazzjoni stess kienet isseħħ quddiem l-Artal Maġġuri, u wara kienu jpoġġu fuq it-Tron ta' Karlu Manju f'Aachen (li għadu hemm sa llum). Huwa notevoli wkoll li f'dan il-perjodu, il-mexxejja Ġermaniżi kollha, irrispettivament mill-fatt jekk ġewx inkurunati f'Aachen jew le, ħadu l-kariga tagħhom fuq it-tron ta' Karlu Manju.</p>
Pellegrinaġġ ta' Aachen
<p>Il-pellegrinaġġ ta' Aachen (bil-Ġermaniż: <hi rend="italic">Aachener Heiligtumsfahrt</hi>) huwa pellegrinaġġ li ilu jsir mill-1238 u li matulu jiġu esposti l-iktar erba' relikwi reliġjużi importanti tal-katidral. Mill-1349, dawn ir-relikwi jiġu esposti darba kull seba' snin. L-aħħar pellegrinaġġ sar fl-2014 u l-motto tiegħu kien "<hi rend="italic">Geh in das Land, das ich dir zeigen werde</hi>" (Mur fl-art li se nurik; Ġen. 12:1).<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
Influwenza
<p>Saħansitra minn żmien il-Medju Evu, il-Katidral ta' Aachen ġie ammirat u imitat, bħal fil-każ tal-Katidral ta' Essen, it-Torri l-Antik ta' Mettlach u l-Abbazija ta' Alsace tal-Knisja ta' Ottmarsheim. L-elementi tal-kostruzzjoni tal-ottagonu u l-kor ġew nominati bħala elementi storiċi notevoli tal-inġinerija ċivili Ġermaniża fl-2007.</p>
Kronoloġija
<list type="unordered"><item>768-800: Aachen kienet ir-residenza ta' Karlu Manju. Il-kostruzzjoni tal-palazz (fejn issa hemm il-muniċipju tal-belt u l-Katidral ta' Aachen) inbdiet fuq is-sit ta' banju Ruman. L-ottagonu nbena bil-kolonni u l-irħam minn binjiet antiki ta' Ruma, Ravenna, <ref target="https://mt.wikipedia.org/wiki/Trier">Trier</ref> u Köln. Fuq barra kien ingħata kisja ħamra. Din il-parti ċentrali nbdiet mhux iktar kmieni mis-793 u tlestiet sa mhux iktar tard mit-813. Dawn id-dati nkisbu fl-2009 permezz tad-dendrokronoloġija fuq l-injam fl-istruttura, li nstab waqt it-tiswijiet fil-katidral.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></item>
<item>805: Konsagrazzjoni mill-Papa Ljun III.</item>
<item>814: Funeral ta' Karlu Manju fil-Kappella Palatina; il-post eżatt mhuwiex magħruf.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item>
<item>936: Inkurunazzjoni ta' <ref target="https://mt.wikipedia.org/wiki/Otto_I">Otto I</ref> fil-Kappella Palatina.</item>
<item>997: <ref target="https://mt.wikipedia.org/wiki/Otto_III">Otto III</ref> ta l-ordni biex il-ħitan tal-Kappella Palatina jinżebgħu.</item>
<item>1002: Otto III ġie midfun fl-ottagonu.</item>
<item>1002-1014: Enriku II ta l-Ambone ta' Enriku II bħala donazzjoni.</item>
<item>1152-1190: Federiku I ta l-lampadarju ta' Barbarossa bħala donazzjoni.</item>
<item>1165: Kanonizzazzjoni ta' Karlu Manju.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item>
<item>1187-1193: Kostruzzjoni tal-kjostru Rumanesk; espansjoni tal-ottagonu madwar l-arkata għamja.</item>
<item>għall-ħabta tal-1240/1250: Kostruzzjoni tal-frontun tal-ottagonu; tikkrolla t-tieqa fin-niċċa tal-Punent; il-binja rċeviet sostituzzjoni bajda (forsi saħansitra qabel, fl-1187-1193); il-frontun jiġi miżbugħ bil-kulur.</item>
<item>għall-ħabta tal-1350: Żieda tat-torri fin-naħa tal-Punent, bi stil Gotiku, bi spira piramidali twila u żewġ torrijiet maġenbu; pont għall-ottagonu biex jintwerew ir-relikwi.</item>
<item>1367: Predeċessur Gotiku tal-Kappella moderna tal-<ref target="https://mt.wikipedia.org/wiki/Ungerija">Ungerija</ref>.</item>
<item>1355-1414: Kostruzzjoni tal-kor; kostruzzjoni simultanja tal-Kappella ta' <ref target="https://mt.wikipedia.org/wiki/San_Mattew">San Mattew</ref>, li d-data tal-konsagrazzjoni tagħha ma ġietx ippreservata (id-dati possibbli jvarjaw bejn l-1379 (it-tlestija tas-sisien) u l- 1420).<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item>
<item>għall-ħabta tal-1420: Statwi fuq il-pilastri fil-kor magħmula mill-ġebla tal-ġir ta' Baumberg.</item>
<item>1429: Bieb doppju tan-<hi rend="italic">narthex</hi> (inkiser fl-1811; għadu fil-bitħa interna tal-katidral, fuq il-ħajt tan-Nofsinhar b'graffiti Gotiċi bil-ġibs aħmar).</item>
<item>1449: Kappella ta' Sant'Anna miżjuda, inizjalment bħala sala miftuħa fis-sular t'isfel; reġgħet inbniet bi stil Barokk fl-1772; rinnovata fl-1862 b'xogħol bil-ġebel Gotiku.</item>
<item>1456-1474: Kostruzzjoni tal-Kappella ta' San Karlu u San Umbertu fuq żewġ sulari.</item>
<item>qabel l-1487: Kostruzzjoni tan-Nikolauskapelle (Kappella ta' San Nikola); kienu ppjanati iktar binjiet ta' kappelli Gotiċi, iżda qatt ma nbnew.</item>
<item>1656: in-nirien ta' Aachen wasslu għal qerda estensiva fil-belt; is-saqaf kollu tal-katidral inqered.</item>
<item>1664: saqaf ġdid fuq l-ottagonu u l-kor; l-ottagonu jingħata l-bixra li għandu sa llum.</item>
<item>1719-1733: Barokkifikazzjoni bl-applikazzjoni ta' stukko fil-kmamar ta' ġewwa minn Johann Baptist Atari; tpittir tal-volta; ristrutturar Barokk tat-tieqa ewlenija; espansjoni tat-tieqa tal-kor.</item>
<item>1748-1767: Kostruzzjoni tal-Kappella tal-Ungerija.
<list type="unordered"><item>1755: Qerda tal-qafas tal-kappella preċedenti minn <ref target="https://mt.wikipedia.org/wiki/Johann_Joseph_Couven">Johann Joseph Couven</ref> minħabba difetti strutturali.</item>
<item>1756-1767: Kostruzzjoni ta' binja ġdida skont il-pjanta ta' <ref target="https://mt.wikipedia.org/wiki/Joseph_Moretti">Joseph Moretti</ref>.</item></list></item>
<item>1788: Zuntier tad-daħla quddiem il-faċċata tal-Punent, li rriżulta fl-internalizzazzjoni tal-bieb tal-bronż Karolinġju (Wolfstür).</item>
<item>1794: Okkupazzjoni tal-belt mit-truppi rivoluzzjonarji Franċiżi; tneħħija tal-kolonni li ttieħdu Pariġi (uħud minnhom għadhom fil-Louvre); żarmar tas-saqaf taċ-ċomb (sostitwit bil-lavanja fl-1803); użu temporanju tal-katidral bħala stalla.</item>
<item>1814: Aachen issir parti mir-Renju tal-<ref target="https://mt.wikipedia.org/wiki/Prussja">Prussja</ref>.</item>
<item>1832: Bidu tax-xogħlijiet tar-restawr.</item>
<item>1843: Installazzjoni mill-ġdid ta' wħud mill-kolonni (28 irritornati minn Franza) fl-ottagonu; diversi kolonni sostitwiti b'oħrajn ġodda; il-bażijiet l-antiki tal-bronż ġew sostitwiti bl-irħam; kważi l-għaxar kapitelli kollha rritornati minn Franza sostitwiti bl-irħam.</item>
<item>1847: Fondazzjoni tal-<hi rend="italic">Karlsverein</hi> (Soċjetà ta' Karlu Manju).</item>
<item>1849-1861: Tiswija tal-kor bil-partijiet kollha tiegħu; restawr tal-gwarniċi u l-ħġieġ tat-twieqi fuq istigazzjoni tal-ħaddiem tal-ħġieġ b'ħames "għanqbut" (il-Gotiku għandu sitt għanqbut).</item>
<item>1857-1862: Restawr tal-Kappella ta' Sant'Anna.</item>
<item>1864-1866: Restawr tal-Kappella ta' San Mattew.</item>
<item>1868: Restawr tal-Kappella ta' San Karlu u San Umbertu.</item>
<item>1866-1873: Statwi miżjuda fil-Kappella ta' San Mattew u fil-Kappella ta' San Karlu u San Umbertu magħmulin bil-ġebla tal-ġir ta' Uldfangen; il-Kappella ta' Sant'Anna u l-kor inbnew bil-ġebla tal-ġir ta' Savonnières minn <ref target="https://mt.wikipedia.org/wiki/Gottfried_Götting">Gottfried Götting</ref>.</item>
<item>1869-1873: Tneħħija tad-dekorazzjoni Barokka u tal-kisja esterna biex inkixfet il-ġebla naturali moderna; sal-1871, tlestiet ir-rinnovazzjoni tal-frontun ta' Staufen; il-materjal Medjevali nżamm biss fis-saqaf tal-kor.</item>
<item>1879-1884: żieda Neo-Gotika mat-torri tal-Punent, sabiex jinkiseb stil iktar Gotiku.</item>
<item>1879-1881: Tiżjin tal-koppla bil-mużajk, skont il-pjanijiet tal-Belġjan Béthune; imwettaq mill-ħaddiem tal-mużajk Venezjan Antonio Salviatis.</item>
<item>1896-1902: Kisi bl-irħam u tiżjin bil-mużajk tal-passaġġi skont il-pjanijiet ta' Hermann Schaper minn <ref target="https://mt.wikipedia.org/wiki/Hannover">Hannover</ref>; imwettqa minn Puhl &amp; Wagner ta' Rixdorf (<ref target="https://mt.wikipedia.org/wiki/Berlin">Berlin</ref>).</item>
<item>1913: Art tal-irħam fl-ottagonu u l-passaġġi.</item>
<item>1949-1951: Restawr tat-twieqi tal-kor li kienu nqerdu fit-Tieni Gwerra Dinjija, minn <ref target="https://mt.wikipedia.org/wiki/Walter_Benner">Walter Benner</ref> u <ref target="https://mt.wikipedia.org/wiki/Anton_Wendling">Anton Wendling</ref>.</item>
<item>1986-2011: Programm estensiv ta' restawr tal-Katidral ta' Aachen; ir-rinnovazzjonijiet esterni tlestew fl-2006, iu dawk fuq ġewwa u taħt l-art tlestew fl-2011, flimkien mat-tindif u l-konservazzjoni tal-mużajk fl-ottagonu. Skont l-arkitett tal-katidral, Maintz, intefqu madwar €35 miljun sabiex il-programm jitwettaq.</item></list>
Leġġenda
<figure><caption>Il-ħabbata b'għamla ta' ljuni tal-leġġenda</caption></figure>
<p>Skont leġġenda, iċ-ċittadini ta' Aachen kienu spiċċawlhom il-fondi biex ilestu l-kostruzzjoni tal-katidral. Jingħad li kienu għamlu patt max-xitan biex jiksbu l-kumplament tal-fondi, u jroddulu l-ewwel ruħ li tidħol fil-katidral komplut. Malli tlesta, iċ-ċittadini bagħtu <ref target="https://mt.wikipedia.org/wiki/Lupu">lupu</ref> fil-katidral u x-xitan mill-ewwel ħataf ruħ l-<ref target="https://mt.wikipedia.org/wiki/Annimal">annimal</ref>. Kif induna bil-qerq, ix-xitan ħareġ xkanat mill-katidral u ħalla marka ta' subgħajh il-kbir fil-pumijiet tal-bieb tal-katidral b'għamla ta' ras ta' <ref target="https://mt.wikipedia.org/wiki/Iljun">ljun</ref>. Statwa ta' lupu tinsab mad-daħla tal-katidral, u s-"saba' l-kbir tax-xitan" jista' jinħass f'ħalq l-iljun.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Mixxellanji
<figure><caption>Sismometru fil-Katidral ta' Aachen</caption></figure>
<p>Il-<ref target="https://mt.wikipedia.org/wiki/Pittura">pittur</ref> <ref target="https://mt.wikipedia.org/wiki/Impressjoniżmu">Impressjonista</ref> Ġermaniż <ref target="https://mt.wikipedia.org/wiki/August_von_Brandis">August von Brandis</ref> pitter il-Katidral ta' Aachen f'diversi xogħlijiet. L-Att III ta' <hi rend="italic">Ernani</hi> ta' <ref target="https://mt.wikipedia.org/wiki/Giuseppe_Verdi">Giuseppe Verdi</ref> huwa ambjentat fil-qabar ta' Karlu Manju.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Id-<hi rend="italic">Domwache</hi> (l-Osservaturi tal-Katidral), grupp ta' żgħażagħ li joffru l-assistenza, ilu jopera mill-1957 mill-assoċjazzjoni tal-istudenti Kattoliċi ta' K.D.St.V. Franconia Aachen.</p>
<p>Mill-15 ta' Novembru 2012, is-Servizz Ġeoloġiku ta' Nordrhein-Westfalia jopera stazzjoni ta' monitoraġġ tal-attività sismika fil-Baċir t'Isfel tar-Renu. Dan jinsab fil-pedamenti tal-eżadekagonu qrib id-daħla tal-Kappella ta' Sant'Anna.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Fil-<ref target="https://mt.wikipedia.org/wiki/Kultura">kultura</ref> popolari, il-katidral huwa Binja tal-Għaġeb fil-logħba online, Forge of Empires.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
</text></body></html>