<html><body><text id="wikipedia_mt_wikipedia_org__16116.html" ns="0" revid="271558" sourceurl="https://mt.wikipedia.org/wiki/Freddie_Micallef" title="Freddie Micallef" type="wikipedia">Freddie Micallef


<figure><caption>Freddie Micallef Bust in Malta</caption></figure>
<p><hi rend="bold">Alfred</hi> (magħruf bħala <hi rend="bold">Freddie</hi>) <hi rend="bold">Micallef</hi> (<ref target="https://mt.wikipedia.org/wiki/Mosta">Mosta</ref>, 18 ta’ Marzu 1939 - 7 ta' April 2011) kien Ministru fi gvernijiet <ref target="https://mt.wikipedia.org/wiki/Partit_Laburista_(Malta)">Laburisti</ref> tas-snin sebgħin u tmenin.</p>
<p>Bin Karmenu u Karmena, Freddie Micallef ħa l-edukazzjoni tiegħu fl-iskola primarja tal-Gvern, is-Seminarju u l-Kulleġġ Stella Maris. Micallef temm b’suċċess kors fl-inġinerija fejn ingħata ċertifikat bħala <hi rend="italic">telemechanic</hi>.</p>
Fil-Politika
<p>Huwa daħal fil-politika fl-1959 u bejn l-1963-66 kien President tal-Għaqda Żgħażagħ Laburisti. Fl-istess żmien serva f’diversi karigi fi ħdan il-<ref target="https://mt.wikipedia.org/wiki/Partit_Laburista">Partit Laburista</ref> u fl-Eżekuttiv Nazzjonali sa mill-1960.  Ikkontesta l-elezzjonijiet ġenerali li saru bejn l-1962 u l-1996. Micallef jirrakkonta hekk l-ewwel darba li ħareġ għall-elezzjonijiet: “L-ewwel darba li ħriġt għall-politika kien fl-1962 fl-agħar żmien. Id-daqq tal-qniepen għadu jaffettwani ħażin sal-lum. Dawk in-noti qawwija jibqgħu ġo widnejk. Kienu jdoqqu l-qniepen tal-knejjes biex iħarbtulna l-meetings. Konna nkunu jien u <ref target="https://mt.wikipedia.org/wiki/Paul_Xuereb">Pawlu Xuereb</ref>. Kien żmien diffiċli għax in-naħa tagħna l-<ref target="https://mt.wikipedia.org/wiki/Mellieħa">Mellieħa</ref>, l-<ref target="https://mt.wikipedia.org/wiki/Mġarr">Imġarr</ref>, il-<ref target="https://mt.wikipedia.org/wiki/Mosta">Mosta</ref> u <ref target="https://mt.wikipedia.org/wiki/San_Pawl_il-Baħar">San Pawl</ref> in-nies ma kinitx bħal tal-<ref target="https://mt.wikipedia.org/wiki/Kottonera">Kottonera</ref>. Hawn in-nies kienet tibża’ ħafna mill-Knisja.” </p>
<p>Kien bejn l-1966 u l-1996 li Freddie Micallef serva bħala membru parlamentari u tul dawn is-snin serva f’diversi karigi ministerjali. Bejn l-1971 u l-1974 kien Segretarju Parlamentari mal-Ministeru tal-Kummerċ, Industrija, Turiżmu, Agrikoltura u Sajd biex fl-1974 inħatar Ministru għall-Agrikoltura u s-Sajd. Fl-1976 nħatar Ministru  tal-Parastatali u Industriji tal-Poplu. Fl-1978 reġa’ nħatar Ministru tal-Agrikoltura u s-Sajd u mill-1983 sa l-1987 okkupa l-kariga ta’ Ministru tax-Xogħol u Servizzi Soċjali.</p>
<p>Fl-1997 inħatar Chairman tal-kumpanija Medigrain u fit-13 ta’ Diċembru 1997 ngħata l-unur ta’ Uffiċjal Nazzjonali tal-Ordni tal-Mertu.</p>
Ħajja Personali
<p>Freddie Micallef kien miżżewweġ lil Maria Concetta u kellu tliet ulied: Carlo, Dino u Maria. Id-delizzju tiegħu kien il-ħamiem tat-tlielaq. </p>
<p>F'Diċembru 2007 tfaċċalu kanċer f'sidru, fl-istess żmien li <ref target="https://mt.wikipedia.org/wiki/Alfred_Sant">Alfred Sant</ref> ġie operat ħabba kanċer fil-musrana. Huma kienu ta' appoġġ kbir lil xulxin. Fi kliem Micallef: “Jien u Alfred imradna fl-istess ħin. Konna nċemplu lil xulxin. U hu kien jiċċekkja jekk hux qed nieħu l-mediċina u l-kura li kelli bżonn. U jien l-istess. Konna t-tnejn nikkunslaw u nqawwu qalb xulxin. Alfred bniedem ġenwin.”</p>
<p>F'intervista li Micallef ta fl-2008 huwa stqarr: “Jien ġej minn familja fejn missieri kien kuntrattur. Dak iż-żmien kien ħa x-xogħol tal-bini taċ-ċentru ċiviku tal-Mosta. Kienu għaddewh minn passjoni kbira peress li jien ħriġt għall-politika. Għaddew 50 sena u dan il-bini għadu hemm... Jien ngħidlek il-verità ġej minn familja reliġjuża u li għadna s’issa ngħidu r-rużarju. Ħfirt lil kulħadd u meta sirt Ministru ma kont pattejtha lil ħadd. U din jien kburi biha. Ħadmu miegħi nies li dak iż-żmien kienu fil-Kunsill tal-PN, fdajthom u ħdimt tajjeb magħhom. Nemmen li l-aktar elementi importanti huma r-rispett u l-ġenwinità tal-individwu u mhux il-kulur politiku tiegħu..."</p>


Ħoloq esterni

<list type="unordered"><item><ref target="http://www.illum.com.mt/2008/12/28/interview.html">Intervista ma' Freddie Micallef sentejn qabel mewtu</ref></item>
<item><ref target="http://www.youtube.com/watch?v=clSYCWbv5N4">Freddie Micallef (ONE TV)</ref></item>
<item><ref target="http://www.youtube.com/watch?v=2GO6KPP2ht4">Freddie Micallef - imfakkar minn Joe Micallef Stafrace (ONE TV)</ref></item></list>
</text></body></html>