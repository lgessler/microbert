<html><body><text id="wikipedia_mt_wikipedia_org__27615.html" ns="0" revid="273557" sourceurl="https://mt.wikipedia.org/wiki/Park_Nazzjonali_ta%27_Garajonay" title="Park Nazzjonali ta' Garajonay" type="wikipedia">Park Nazzjonali ta' Garajonay<figure><caption>Waħda mill-mogħdijiet bil-mixi tal-foresta tal-<hi rend="italic">laurisilva</hi> f'La Gomera</caption></figure>
<p>Il-<hi rend="bold">Park Nazzjonali ta' Garajonay</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref>: <hi rend="italic">Parque nacional de Garajonay</hi>, ippronunzjata [ˈpaɾke naθjoˈnal de ɣaɾaxoˈnaj]) jinsab fiċ-ċentru u fit-Tramuntana tal-gżira ta' <ref target="https://mt.wikipedia.org/wiki/La_Gomera">La Gomera</ref>, waħda mill-<ref target="https://mt.wikipedia.org/wiki/Gżejjer_Kanarji">Gżejjer Kanarji</ref> (<ref target="https://mt.wikipedia.org/wiki/Spanja">Spanja</ref>). Ġie ddikjarat bħala park nazzjonali fl-1981 u bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1986.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Jokkupa erja ta' 40 km2 u huwa estiż f'kull waħda mis-sitt muniċipalitajiet tal-gżira.</p>
<p>Kważi 450,000 turist iżiru l-park kull sena. Hemm akkomodazzjoni għat-turisti ftit 'il barra mill-konfini tal-park.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-park issejjaħ għall-formazzjoni tal-blat ta' Garajonay, l-ogħla punt tal-gżira f'1,487 metru. Jinkludi wkoll promontorju żgħir b'altitudni ta' 790-1,400 metru 'l fuq mil-livell tal-baħar. Karatteristiċi tal-park nazzjonali jinkludu l-blat enormi fil-gżira. Dawn huma eks vulkani b'għamliet li ġew imsawra mill-erożjoni. Uħud, bħall-"Fortaleza" (fortizza bl-Ispanjol) kienu jitqiesu bħala sagri mill-abitanti lokali tal-gżira, kif ukoll bħala refuġji ideali meta kienu jiġu attakkati.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-park fih network kbir ta' 18-il mogħdija għall-mixi, u t-trekking huwa waħda mill-attivitajiet turistiċi ewlenin fil-gżira.</p>
Ambjent
Flora
<figure><caption>Roque de Agando</caption></figure>
<p>Ħafna mill-ispeċijiet ta' flora u fawna huma endemiċi għall-gżejjer tal-Makaroneżja, il-Gżejje Kanarji jew La Gomera, u l-foresta ta' Garajonay tħaddan bijota rikka ta' pjanti, invertebrati, <ref target="https://mt.wikipedia.org/wiki/Għasfur">għasafar</ref> u friefet il-lejl, inkluż għadd kbir ta' speċijiet endemiċi. Il-park fih l-aqwa eżempju ta' <hi rend="italic">laurisilva</hi> tal-Kanarji, foresta subtropikali umda li fl-Era Terzjarja kienet estiża kważi fin-Nofsinhar tal-<ref target="https://mt.wikipedia.org/wiki/Ewropa">Ewropa</ref> kollha. Tinsab ukoll fil-gżejjer <ref target="https://mt.wikipedia.org/wiki/Portugall">Portugiżi</ref> tal-<ref target="https://mt.wikipedia.org/wiki/Azores">Azores</ref> u f'<ref target="https://mt.wikipedia.org/wiki/Madeira">Madeira</ref>. Il-<hi rend="italic">Laurus azorica</hi>, magħruf bħala r-rand tal-Azores, jew bl-ismijiet Portugiżi <hi rend="italic">louro</hi>, <hi rend="italic">loureiro</hi>, <hi rend="italic">louro-da-terra</hi>, u <hi rend="italic">louro-de-cheiro</hi>, jista' jinstab fil-park, kif ukoll il-<hi rend="italic">Laurus novocanariensis</hi>, magħruf bħala r-rand tal-Kanarji. Għalkemm miġbura taħt tip uniku ta' foresta, il-park nazzjonali jħaddan diversi varjetajiet ta' foresti. Il-biċċa l-kbira tal-widien umdi u protetti orjentati lejn it-Tramuntana għandhom l-iktar foresti rikki u kumplessi. Dawn huma magħrufa bħala <hi rend="italic">laurisilva</hi> tal-widien, foresta subtropikali reali fejn jistgħu jinstabu l-ikbar siġar tar-rand. F'altitudnijiet ogħla, b'inqas protezzjoni mir-riħ u mix-<ref target="https://mt.wikipedia.org/wiki/Xemx">xemx</ref>, il-foresta titlef uħud mill-iktar speċijiet delikati tagħha. Hawnhekk tissejjaħ <hi rend="italic">laurisilva</hi> tal-għoljiet (<hi rend="italic">laurisilva de ladera</hi>). Fin-Nofsinhar, il-foresta hija primarjament taħlita ta' fagu u ta' ħaxixet il-mikinsa, speċijiet adattati għall-atmosfera inqas umda. F'Awwissu 2012, in-nirien ħakmu 747 ettaru ta' foresti, jiġifieri 18% ta' dan il-park nazzjonali.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Fawna
<p>Fil-park hemm żewġ speċijiet ta' rettili, <hi rend="italic">Gallotia gomerana</hi> (il-gremxula ta' La Gomera) u <hi rend="italic">Chalcides viridanus</hi> (ix-xaħmet l-art ta' La Gomera). Fost l-anfibji hemm iż-żrinġ tas-siġar mingħajr strixxi (<hi rend="italic">Hyla meridionalis)</hi>. Il-park huwa rinomat bħala wieħed mill-aqwa postijiet fejn wieħed jista' josserva ż-żewġ ħamiem endemiċi tal-Kanarji, il-ħamiema tar-rand (<hi rend="italic">Columba junoniae</hi>) u l-ħamiema ta' Bolle (<hi rend="italic">Columba bollii</hi>). Il-park ġie rrikonoxxut bħala Żona Importanti għall-Għasafar mill-BirdLife International peress li jappoġġa popolazzjonijiet ta' diversi għasafar. Minbarra ż-żewġ speċijiet endemiċi ta' ħamiem, hemm ukoll il-ħaġliet tal-Barbarija, ir-ronduni tal-pjanura, l-isparviera, id-diżż ta' Berthelot u l-kanarini tal-gżira.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Leġġenda
<figure><caption>Is-Santwarju Guanche fil-quċċata tal-muntanja Garajonay</caption></figure>
<p>Il-quċċata u l-park imsemmijin għal <hi rend="italic">Guanche lore</hi>, il-maħbubin Gara u Jonay. Ir-romantiċiżmu tagħhom jevoka dak ta' <ref target="https://mt.wikipedia.org/wiki/Romeo_u_Ġuljetta">Romeo u Ġuljetta</ref> u <hi rend="italic">Hero and Leander</hi>. Gara kienet prinċipessa ta' Agulo f'La Gomera. Matul il-festival ta' Beñesmén, it-tradizzjoni kienet titlob li t-tfajliet mhux miżżewġin ta' Agulo jħarsu lejn ir-riflessjonijiet ta' wiċċhom fl-ilmijiet ta' Chorros del Epina. Jekk l-ilma kien ikun ċar, kienu jemmnu li kienu se jsibu raġel; jekk ikun imċajpar, kienu jemmnu li kien se jkollhom xi seħta. Meta Gara ħarset fl-ilma, hi rat ir-riflessjoni ċara tagħha. Madankollu, baqgħet tħares wisq fit-tul u r-riflessjoni tax-xemx għamietha temporanjament. Raġel għaref jismu Gerián qalilha li dan kien ifisser li kellha tevita kull tip ta' nar inkella kien jikkonsmaha.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
<p>Jonay kien iben il-<hi rend="italic">mencey</hi> ta' Guanche jew ir-re ta' Adeje f'<ref target="https://mt.wikipedia.org/wiki/Tenerife">Tenerife</ref>, li wasal fuq il-gżira biex jiċċelebra dawn iċ-ċerimonji tradizzjonali. Il-parteċipazzjoni ta' Jonay fil-logħbiet tradizzjonali ġibdet l-attenzjoni ta' Gara, u t-tnejn saru jħobbu lil xulxin. B'xorti ħażina, meta l-għerusija tagħhom tħabbret, il-<ref target="https://mt.wikipedia.org/wiki/Vulkan_(diżambigwazzjoni)">vulkan</ref> <ref target="https://mt.wikipedia.org/wiki/Teide">Teide</ref>, viżibbli minn La Gomera, beda jiżbroffa qisu xi sinjal ta' nuqqas ta' approvazzjoni. Dan ġie interpretat bħala sinjal ħażin u l-ġenituri rispettiva tal-koppja ħassru l-għerusija. Jonay kellu jerġa' lura f'Tenerife, iżda lejla minnhom, huwa qasam il-fliegu li jissepara ż-żewġ gżejjer bl-għawm biex jingħaqad mal-imħabba ta' ħajtu. Il-missirijiet tagħhom ordnaw it-tfittxija tal-koppja. Iż-żewġ namrati sfaw maqbuda fuq muntanja, u hemmhekk iddeċidew li jneħħu ruħhom b'idejhom flimkien.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref></p>
Sit ta' Wirt Dinji
<figure><caption>Ritratt satellitari tal-Park Nazzjonali ta' Garajonay</caption></figure>
<p>Il-Park Nazzjonali ta' Garajonay ġie ddeżinjat bħala Sit ta' Wirt Dinji tal-UNESCO fl-1986.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (vii)</hi> "Post fejn iseħħu fenomeni naturali tal-għaġeb jew fejn hemm żoni ta' ġmiel naturali u ta' importanza estetika eċċezzjonali"; u l-<hi rend="bold">kriterju (ix)</hi> "Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta' ekosistemi u ta' komunitajiet ta' pjanti u ta' annimali terrestri, tal-ilma ħelu, kostali u tal-baħar".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>