<html><body><text id="wikipedia_mt_wikipedia_org__25809.html" ns="0" revid="262217" sourceurl="https://mt.wikipedia.org/wiki/Hallstatt" title="Hallstatt" type="wikipedia">Hallstatt<figure><caption>Veduta ta’ Hallstatt mil-lag</caption></figure>
<p><hi rend="bold">Hallstatt</hi> (bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>:[ˈhalʃtat]) hija raħal żgħir fid-distrett ta’ <ref target="https://mt.wikipedia.org/wiki/Gmunden">Gmunden</ref> fl-istat <ref target="https://mt.wikipedia.org/wiki/Awstrija">Awstrijaku</ref> tal-<ref target="https://mt.wikipedia.org/wiki/Awstrija_ta'_Fuq">Awstrija ta’ Fuq</ref>. Ir-raħal jinsab bejn ix-xatt tal-Lbiċ tal-lag </p>
<p>imsejjaħ <ref target="https://mt.wikipedia.org/wiki/Hallstätter_See">Hallstätter See</ref> u l-<ref target="https://mt.wikipedia.org/wiki/Muntanji_Dachstein">muntanji Dachstein</ref>, fir-reġjun ta’ <ref target="https://mt.wikipedia.org/wiki/Salzkammergut">Salzkammergut</ref>, fit-triq nazzjonali li tikkollega l-bliet ta’ <ref target="https://mt.wikipedia.org/wiki/Salzburg">Salzburg</ref> u <ref target="https://mt.wikipedia.org/wiki/Graz">Graz</ref>.</p>
<p>Hallstatt hija magħrufa għall-produzzjoni tal-<ref target="https://mt.wikipedia.org/wiki/Melħ">melħ</ref>, li tmur lura għal żminijiet preistoriċi, u isimha ntuża għall-kultura ta’ Hallstatt, il-kultura arkeoloġika marbuta mal-popli Proto-Ċeltiċi u <ref target="https://mt.wikipedia.org/wiki/Ċeltiċi">Ċeltiċi</ref> bikrin tal-bidu ta’ Żmien il-<ref target="https://mt.wikipedia.org/wiki/Ħadid">Ħadid</ref> fl-Ewropa, għall-ħabta tat-800-450 Q.K..</p>
<p>Hallstatt hija l-qalba tal-Pajsaġġ Kulturali Hallstatt-Dachstein/Salzkammergut li ġie ddeżinjat bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1997<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> u ż-żona tbati biex tlaħħaq mal-ammont ta’ turisti li jżuruha.</p>
Storja
Żmien il-Ħadid
<figure><caption>L-ewwel tħaffir għall-melħ f’Hallstatt fi Żmien il-Ħadid</caption></figure>
<figure><caption>Il-basktijiet tal-injam u tal-ġilda li kienu jintużaw mill-minaturi ta’ Żmien il-Ħadid f’Hallstatt</caption></figure>
<p>Fl-1846, <ref target="https://mt.wikipedia.org/wiki/Johann_Georg_Ramsauer">Johann Georg Ramsauer</ref> (1795-1874) skopra <ref target="https://mt.wikipedia.org/wiki/Ċimiterju">ċimiterju</ref> preistoriku kbir fil-minjieri ta’ Salzberg qrib Hallstatt </p>
<p>(47.561°N 13.642°E), li skava matul it-tieni nofs tas-seklu 19. Eventwalment l-iskavi tiegħu kixfu l-fdalijiet ta’ 1,045 difna (uħud b’iktar minn katavru wieħed), għalkemm ma nstab l-ebda insedjament. Dan jaf tgħatta mill-villaġġ li nbena iktar ’il quddiem, li ilu jokkupa l-biċċa art dejqa kollha bejn l-għoljiet u l-muntanji weqfin u l-lag.</p>
<p>B’kollox instabu l-fdalijiet ta’ xi 1,300 difna, ta’ madwar 2,000 individwu: nisa, irġiel u tfal iżda ftit li xejn trabi.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Ma nstabet l-ebda difna “prinċipeska”, bħalma spiss jinstabu ħdejn insedjament kbar. Minflok, hemm għadd kbir ta’ difniet b’varjetà konsiderevoli ta’ rikkezzi u fdalijiet funebri, u bi proporzjon kbir ta’ oġġetti li tissuġġerixxi li kellhom għajxien li kien aħjar minn sempliċi sopravivenza.</p>
<p>Il-komunità f’Hallstatt sfruttat il-minjieri tal-melħ fiż-żona, li kienu ilhom jintużaw minn żmien għall-ieħor minn żmien in-<ref target="https://mt.wikipedia.org/wiki/Neolitiku">Neolitiċi</ref>, jiġifieri mis-sekli 8 sa 5 Q.K. L-istil u d-dekorazzjoni tal-oġġetti li nstabu fiċ-ċimiterju huma partikolari ħafna, u l-artefatti magħmula b’dan l-istil huma mifruxa sew fl-<ref target="https://mt.wikipedia.org/wiki/Ewropa">Ewropa</ref>. Fil-minjieri stess, il-melħ ippreserva ħafna materjali organiċi bħat-<ref target="https://mt.wikipedia.org/wiki/Tessuti">tessuti</ref>, l-<ref target="https://mt.wikipedia.org/wiki/Injam">injam</ref> u l-<ref target="https://mt.wikipedia.org/wiki/Ġilda">ġlud</ref>, u ħafna artefatti abbandunati bħal <ref target="https://mt.wikipedia.org/wiki/Żarbun">żraben</ref>, biċċiet tad-<ref target="https://mt.wikipedia.org/wiki/Drapp">drapp</ref>, <ref target="https://mt.wikipedia.org/wiki/Għodda">għodod</ref>, u saħansitra l-basktijiet li l-minaturi kienu jilbsu ma’ daharhom, instabu f’kundizzjoni tajba.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Is-sejbiet f’Hallstatt huma minn żminijiet differenti bejn l-1200 Q.K. sa madwar il-500 Q.K., u l-arkeologi jaqsmuhom f’erba’ fażijiet kif ġej:</p>
<figure><caption>Skutella tal-bronż b’<ref target="https://mt.wikipedia.org/wiki/Baqra">baqra</ref> u għoġol</caption></figure>
<p>Il-fażijiet Hallstatt A-B huma parti mill-kultura ta’ Żmien il-<ref target="https://mt.wikipedia.org/wiki/Bronż">Bronż</ref> li kienet tipprattika l-<ref target="https://mt.wikipedia.org/wiki/Kremazzjoni">kremazzjoni</ref> tal-mejtin u żżomm l-<ref target="https://mt.wikipedia.org/wiki/Irmied">irmied</ref> tagħhom f’urni. Il-fażi A kellha l-influwenza ta’ Villanova (l-<ref target="https://mt.wikipedia.org/wiki/Etruski">Etruski</ref>). F’dan il-perjodu, kienet tiġi pprattikata l-kremazzjoni tal-mejtin, li kienu jindifnu f’oqbra sempliċi. Fil-fażi B, it-tumuli (tumbati tal-ħamrija fuq il-post tad-dfin) saru iktar komuni għalkemm kien hemm predominanza tal-kremazzjoni. Ma tantx nafu wisq dwar dan il-perjodu, fejn l-elementi Ċeltiċi tipiċi ma tantx kienu distinti minn dawk tal-kultura ta’ qabel. Il-perjodu li jitqies bħala dak tal-kultura ta’ Hallstatt huwa ristrett għal Hallstatt C-D (is-sekli 8 sa 5 Q.K.), li jikkorrispondu għall-bidu ta’ Żmien il-Ħadid fl-Ewropa. Hallstatt tinsab f’territorju fejn iż-żoni tal-Punent u tal-Lvant tal-kultura ta’ Hallstatt kienu jiltaqgħu, u dan huwa rifless fil-fdalijiet li nstabu hemmhekk. Wara l-fażi Hallstatt D kien hemm il-kultura ta’ La Tène.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fil-fażi Hallstatt C tfaċċaw għall-ewwel darba x-<ref target="https://mt.wikipedia.org/wiki/Xabla">xwabel</ref> tal-ħadid flimkien ma’ dawk tal-<ref target="https://mt.wikipedia.org/wiki/Bronż">bronż</ref>. Id-dfin taħt l-art u l-kremazzjoni kienu prassi komuni. Fil-fażi D, kienu jintużaw iktar l-<ref target="https://mt.wikipedia.org/wiki/Stallett">istalletti</ref>, li kważi eskludew għalkollox ix-xwabel. L-istalletti nstabu fl-oqbra taż-żona tal-Punent u jmorru lura għall-ħabta tas-600-500 Q.K.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Hemm ukoll differenzi fil-fuħħar u fil-labar li kienu jintlibsu. Id-dfin taħt l-art kien l-iktar komuni. Il-fażi Hallstatt D ġieli tiġi maqsuma fi tliet sottofażijiet (D1-D3), b’rabta maż-żona tal-Punent biss, abbażi tad-differenzi fl-għamliet tal-labar li kienu jintlibsu.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Xwabel u stalletti tal-fażi Hallstatt D</caption></figure>
<p>L-attività maġġuri fis-sit jidher li ntemmet lejn il-500 Q.K., għal raġunijiet li mhumiex ċari. Ħafna oqbra ta’ Hallstatt ġew misruqa, x’aktarx lejn dan iż-żmien, </p>
<p>speċjalment fiż-żona tal-Punent ta’ Hallstatt, u t-tħaffir għall-melħ kien sar wisq fil-fond. Bil-mod il-mod, ix-xogħol tal-minjieri tal-melħ beda jsir iktar f’dik ta’ <ref target="https://mt.wikipedia.org/wiki/Hallein">Hallein</ref> fil-qrib. F’Dürrnberg, fil-qrib, instabu oqbra bi fdalijiet sinifikanti mill-aħħar fażijiet ta’ Hallstatt u l-bidu tal-kultura ta’ La Tène.</p>
<p>Il-biċċa l-kbira tal-materjal mill-iskavi bikrin ġie mifrux f’postijiet differenti, u jinstab f’diversi kollezzjonijiet, speċjalment f’mużewijiet Ġermaniżi u Awstrijaki.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Madankollu, il-Mużew ta’ Hallstatt fir-raħal għandu l-ikbar kollezzjoni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Żmien ir-Rumani ’l quddiem
<figure><caption>Uħud mill-kranji tal-kappella tal-għadam ta’ Hallstatt</caption></figure>
<p>Ma hemm l-ebda avveniment notevoli li seħħ f’Hallstatt fi Żmien ir-<ref target="https://mt.wikipedia.org/wiki/Imperu_Ruman">Rumani</ref> jew fil-<ref target="https://mt.wikipedia.org/wiki/Medjuevu">Medju Evu</ref>. Fl-1311, iċ-ċittadini ta’ Hallstatt ingħataw drittijiet tas-suq mir-Reġina Eliżabetta li kienet sfat armla, u dan kien sinjal li r-raħal ta’ Hallstatt ma kienx tilef il-valur ekonomiku tiegħu. Illum, apparti l-produzzjoni tal-melħ, li mill-1595 ġie ttrasportat 40 kilometru lil hinn minn Hallstatt lejn <ref target="https://mt.wikipedia.org/wiki/Ebensee">Ebensee</ref> permezz ta’ sistema ta’ pajpijiet tas-salmura, l-ekonomija tar-raħal isserraħ ħafna fuq it-turiżmu.</p>
<p>Jingħad li s-sistema ta’ pajpijiet ta’ Hallstatt huma l-eqdem fid-<ref target="https://mt.wikipedia.org/wiki/Id-Dinja">dinja</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, u nbniet 400 sena ilu minn 13,000 zokk ewlieni tas-siġar.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> Tant ma hemmx spazju għal iktar ċimiterji, li kull għaxar snin l-għadam kienu jitneħħew minn taħt l-art u jitpoġġew f’<ref target="https://mt.wikipedia.org/wiki/Kappella">kappella</ref> tal-għadam, biex ikun hemm spazju biex jindifnu katavri oħra.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref> Fil-kappella tal-għadam tar-raħal hemm kollezzjoni ta’ kranji ddekorati b’mod elaborat, b’isem il-mejjet, il-professjoni tiegħu/tagħha, u d-data tal-<ref target="https://mt.wikipedia.org/wiki/Mewt">mewt</ref> miktubin fuqhom.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Seklu 19
<figure><caption>Veduta ta’ Hallstat fis-seklu 19</caption></figure>
<p>Sal-aħħar tas-seklu 19, wieħed seta’ jasal Hallstatt bid-<ref target="https://mt.wikipedia.org/wiki/Dgħajsa">dgħajsa</ref> jew bil-mixi minn mogħdijiet dojoq ħafna. Ma tantx kien hemm art bejn il-lag u l-muntanji, u r-raħal stess kien mela kull biċċa art disponibbli. L-aċċess bejn id-djar max-xatt kien isir bid-dgħajsa jew minn mogħdija min-naħa ta’ fuq tar-raħal, li kienet kuritur li jgħaddi mill-kmamar tas-saqaf tad-djar. L-ewwel triq lejn Hallstatt inbniet biss fl-1890, max-xatt tal-Punent, parzjalment permezz ta’ splużjonijiet fil-blat. Madankollu, dan il-pajsaġġ maqtugħ u inospitabbli kien wieħed mill-ewwel postijiet fejn kien hemm insedjamenti umani minħabba s-sorsi rikki ta’ melħ naturali. Il-minjieri tħaffru f’eluf ta’ snin ta’ xogħol fil-minjieri, oriġinarjament bl-għamla ta’ qlub minħabba l-użu ta’ bqaqen magħmula bil-qrejjen taċ-<ref target="https://mt.wikipedia.org/wiki/Ċerva">ċriev</ref>.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
<p>Uħud mill-iktar sejbiet arkeoloġiċi antiki ta’ Hallstatt, bħal pereżempju l-għodod għat-twaqqigħ tas-siġar jew għax-xogħol fl-injam, imorru lura għal madwar l-5500 Q.K. Fl-1846, Johann Georg Ramsauer skopra ċimiterju preistoriku kbir ħdejn Hallstatt. Ix-xogħol ta’ Ramsauer kompla sal-1863, u skopra l-fdalijiet ta’ iktar minn 1,000 difna. Mertu tiegħu u tal-benefiċċju enormi tal-arkeoloġija li baqa’ jiskava waħda waħda bil-mod u bir-reqqa kollha. Fost il-metodi tiegħu kien hemm il-kejl u t-tpinġija ta’ kull sejba. Fi żmien fejn il-<ref target="https://mt.wikipedia.org/wiki/Fotografija">fotografija</ref> bil-kulur ma kinitx għadha teżisti, huwa pproduċa tpinġijiet iddettaljati ħafna bl-akkwarelli ta’ kull sejba qabel tneħħiet mill-art.</p>
<p>Fl-istorja tal-arkeoloġija, ix-xogħol ta’ Ramsauer f’Hallstatt għen biex l-arkeoloġija ssir b’mod iktar sistematiku. Barra minn hekk, wieħed mill-ewwel siti tal-ħaddieda ġie skavat f’Hallstatt. L-attivitajiet kummerċjali, u l-ġid li kien jiġi magħhom, ippermettew l-iżvilupp ta’ kultura żviluppata ħafna, li wara s-sejbiet f’Salzberghochtal, issemmiet il-kultura ta’ Hallstatt (800 sa 500 Q.K.).</p>
Sit ta’ Wirt Dinji
<p>Il-Pajsaġġ Kulturali Hallstatt-Dachstein/Salzkammergut ġie ddeżinjat bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1997. Il-valur universali straordinarju tiegħu ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-pajsaġġ ilu abitat għal iktar minn tliet millenji, u permezz tax-xogħol fil-minjieri u l-ipproċessar tal-melħ, inħolqot rabta sfiqa bejn l-attività intensiva tal-bniedem u pajsaġġ naturali kważi mhux mimsus; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba dan ir-reġjun Alpin huwa eżempju straordinarju ta’ pajsaġġ naturali mill-isbaħ u ta’ interess xjentifiku li fih ukoll evidenza ta’ attività ekonomika fundamentali tal-bniedem, jiġifieri l-estrazzjoni tal-melħ.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Turiżmu
<figure><caption>Veduta ta’ Hallstatt min-Nofsinhar</caption></figure>
<p>It-turiżmu ta’ Hallstatt beda fis-seklu 19 iżda qabad f’daqqa wara li r-raħal sar Sit ta’ Wirt Dinji tal-UNESCO fl-1997. Sar popolari ħafna fost it-turisti mill-<ref target="https://mt.wikipedia.org/wiki/Asja">Asja</ref> fl-2006 meta deher f’sensiela televiżiva tal-<ref target="https://mt.wikipedia.org/wiki/Korea_t'Isfel">Korea t’Isfel</ref>. Barra minn hekk, ir-ritratti tar-raħal fil-midja soċjali, bit-titlu “l-iktar raħal tajjeb għar-ritratti fuq l-<ref target="https://mt.wikipedia.org/wiki/Instagram">Instagram</ref> fid-dinja”, tkattru l-iktar fix-Xlokk tal-Asja. Fl-2011, saħansitra ġiet ippjanata u nbniet replika sħiħa tar-raħal fi <ref target="https://mt.wikipedia.org/wiki/Huizhou">Huizhou</ref>, fil-provinċja ta’ <ref target="https://mt.wikipedia.org/wiki/Guangdong">Guangdong</ref>, iċ-<ref target="https://mt.wikipedia.org/wiki/Ċina">Ċina</ref>, li huwa ġemellat ma’ Hallstatt. Fl-2013, fiċ-Ċina ntqal li r-raħal ta’ Hallstatt intuża bħala mudell għall-villaġġ ta’ Arendelle fil-film animat <hi rend="italic">Frozen</hi>.<ref target="https://mt.wikipedia.org/wiki/Il-Paġna_prinċipali#cite_note-:3-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Fl-2017, il-knejjes lokali saħansitra bdew jimpjegaw uffiċjali apposta biex jipprevjenu li s-servizzi tal-knisja jiġu mfixkla mit-turisti.<ref target="https://mt.wikipedia.org/wiki/Il-Paġna_prinċipali#cite_note-:3-11">[11]</ref></p>
<p>Fl-2011, huwa stmat li t-turisti kienu jammontaw għal ftit iktar minn 100 kuljum, filwaqt li fl-2019, meta r-raħal kellu popolazzjoni ta’ 780 ruħ, huwa stmat li kien hemm bejn 10,000 sa kważi 30,000 turist kuljum<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>, l-iktar b’ġiti turistiċi bil-kowċis li kienu jieqfu fir-raħal għal waqfa qasira biex it-turisti jkunu jistgħu jieħdu r-ritratti. L-ekonomija ta’ Hallstatt tiddependi fuq it-turiżmu, iżda skont in-nies tal-post, it-turisti li jkunu mħajrin iżuru r-raħal fit-tul, ħafna drabi jitnaffru mill-fluss kontinwu ta’ turisti li lanqas jieqfu jorqdu fir-raħal. Hallstatt sar l-iktar eżempju ta’ turiżmu eċċessiv fl-Awstrija u kien hemm kontroversji dwar il-possibbiltà li jiġi limitat l-għadd ta’ turisti fir-raħal.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Din is-sitwazzjoni dehret fil-gazzetti internazzjonali diversi drabi<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> u l-Organizzazzjoni tax-Xandir Pubbliku tal-Awstrija għamlet diversi dokumentarji dwar dan il-fenomenu.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Fl-2020, Hallstatt bdiet tiffoka fuq it-turiżmu ta' "kwalità".<ref target="https://mt.wikipedia.org/wiki/Il-Paġna_prinċipali#cite_note-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Mill-ħarifa tal-2020 beda jkun hemm ħinijiet allokati għall-kowċis tat-turisti biex ir-raħal isib tarf din l-isfida.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Il-wasliet ġew limitati għal 54 kulkum filwaqt li jingħataw preferenza l-kowċis ta’ turisti li jagħżlu akkomodazzjoni fir-raħal.<ref target="https://mt.wikipedia.org/wiki/Il-Paġna_prinċipali#cite_note-:3-11">[11]</ref></p>
Politika
<p>Siġġijiet fl-assemblea muniċipali (<hi rend="italic">Gemeinderat</hi>) skont l-elezzjonijiet lokali tal-2015:</p>
<list type="unordered"><item>Il-Partit Soċjaldemokratiku tal-Awstrija (SPÖ): 7</item>
<item>Il-BFH (Indipendenti): 4</item>
<item>Il-Partit Popolari tal-Awstrija (ÖVP): 2</item></list>
<p><ref target="https://mt.wikipedia.org/wiki/Alexander_Scheutz">Alexander Scheutz</ref> (SPÖ) ilu s-<ref target="https://mt.wikipedia.org/wiki/Sindku">sindku</ref> ta’ Hallstatt mill-2009.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
</text></body></html>