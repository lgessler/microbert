<html><body><text id="wikipedia_mt_wikipedia_org__11107.html" ns="0" revid="245403" sourceurl="https://mt.wikipedia.org/wiki/Rivoluzzjoni_Fran%C4%8Bi%C5%BCa" title="Rivoluzzjoni Franċiża" type="wikipedia">Rivoluzzjoni Franċiża
<p>Ir-<hi rend="bold">Rivoluzzjoni Franċiża</hi> (1789–1799) kienet perjodu ta' diżordni soċjali u politika fl-<ref target="https://mt.wikipedia.org/wiki/Storja_ta'_Franza">istorja ta' Franza</ref>, li matulu l-istruttura governattiva Franċiża, li qabel kienet taħt forma ta' <ref target="https://mt.wikipedia.org/wiki/Monarkija_assoluta">monarkija assoluta</ref> bi privileġġi <ref target="https://mt.wikipedia.org/wiki/Fewdaliżmu">fewdali</ref> għall-<ref target="https://mt.wikipedia.org/wiki/Aristokrazija">aristokrazija</ref> u l-<ref target="https://mt.wikipedia.org/wiki/Kleru">kleru</ref> <ref target="https://mt.wikipedia.org/wiki/Knisja_Kattolika_Rumana">Kattoliku</ref>, inbidlet radikalment għal forom ibbażati fuq il-prinċipji tal-<ref target="https://mt.wikipedia.org/wiki/Illuminiżmu">Illuminiżmu</ref> dwar in-<ref target="https://mt.wikipedia.org/wiki/Nazzjonaliżmu">nazzjonaliżmu</ref>, iċ-<ref target="https://mt.wikipedia.org/wiki/Ċittadinanza">ċittadinanza</ref>, u drittijiet "naturali".</p>
<p>Dan it-tibdil ġab miegħu disturbi vjolenti li jinkludu l-proċess u l-eżekuzzjoni tar-re, it-tixrid ta' demm u s-soppressjoni matul ir-<ref target="https://mt.wikipedia.org/wiki/Renju_tat-Terrur">Renju tat-Terrur</ref>, u <ref target="https://mt.wikipedia.org/wiki/Gwerer_rivoluzzjonarji_Franċiżi">gwerer li kienu jinvolvu qawwiet oħra Ewropej</ref>. Fost il-ġrajjiet oħra ta' wara li setgħu kienu r-riżultat tar-Rivoluzzjoni hemm il-<ref target="https://mt.wikipedia.org/wiki/Gwerer_Napoleoniċi">Gwerer Napoleoniċi</ref>, żewġ <ref target="https://mt.wikipedia.org/wiki/Restawrazzjoni_Franċiża">restawrazzjonijiet</ref> separati tal-monarkija, u żewġ rivoluzzjonijiet oħra hija u tifforma Franza <ref target="https://mt.wikipedia.org/wiki/L-Era_l-Moderna">moderna</ref>.</p>
<p>Fis-seklu ta' wara, Franza kienet iggvernata bħala <ref target="https://mt.wikipedia.org/wiki/Repubblika">repubblika</ref>, <ref target="https://mt.wikipedia.org/wiki/Dittatura">dittatura</ref>, <ref target="https://mt.wikipedia.org/wiki/Monarkija_kostituzzjonali">monarkija kostituzzjonali</ref>, u żewġ <ref target="https://mt.wikipedia.org/wiki/L-Imperu_Franċiż">imperi</ref> differenti.</p>
Kawżi
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Kawżi_tar-Rivoluzzjoni_Franċiża">Kawżi tar-Rivoluzzjoni Franċiża</ref></hi>.
<figure><caption>Il-gvern ta' <ref target="https://mt.wikipedia.org/wiki/Lwiġi_XVI_ta'_Franza">Lwiġi XVI</ref> kien qed jaffaċċja kriżi finanzjarja fl-1780ijiet.</caption></figure>
<p>Is-segwaċi tal-parti kbira mill-mudelli storiċi jidentifikaw ħafna mill-istess karatteristiċi tal-<hi rend="italic"><ref target="https://mt.wikipedia.org/wiki/Ancien_Régime">Ancien Régime</ref></hi> fost il-kawżi tar-Rivoluzzjoni. Fatturi ekonomiċi kienu jinkludu l-<ref target="https://mt.wikipedia.org/wiki/Għaks">għaks</ref> u l-<ref target="https://mt.wikipedia.org/wiki/Malnutrizzjoni">malnutrizzjoni</ref> qalb il-popolazzjoni fqira tal-pajjiż, minħabba prezzijiet ogħla tal-ħobż, wara snin ta' ħsad fqir tal-qamħ. Il-ħsad ħażin (ikkawżat ukoll mit-temp aħrax), il-prezzijiet dejjem jogħlew tal-ikel, u sistema mhux adegwata għat-trasport tal-prodotti minn żoni rurali għaċ-ċentri b'popolazzjonijiet ikbar affettwaw bil-kbir l-istabbilità tas-soċjetà Franċiża fis-snin li ppreċedew ir-Rivoluzzjoni.</p>
<p>Raġuni oħra kienet li l-istat kien jinsab f'pożizzjoni ekonomika diżastruża kawża tal-involviment ta' Franza fi gwerer preċedenti. <ref target="https://mt.wikipedia.org/wiki/Lwiġi_XV_ta'_Franza">Lwiġi XV</ref> kien iġġieled diversi gwerer, li bihom wassal lil Franza qrib il-falliment, u <ref target="https://mt.wikipedia.org/wiki/Lwiġi_XVI_ta'_Franza">Lwiġi XVI</ref> appoġġja l-kolonjalisti matul ir-<ref target="https://mt.wikipedia.org/wiki/Rivoluzzjoni_Amerikana">Rivoluzzjoni Amerikana</ref>, u hekk tefa' lura l-kundizzjoni prekarja tal-finanzi tal-gvern. Dan mar għall-agħar bit-telf ta' kolonji fl-Amerika ta' Fuq u t-tisħiħ fl-att kummerċjali tar-Renju Unit. Is-sistema finanzjarja ineffiċjenti u antikwata ma setgħetx tamministra d-<ref target="https://mt.wikipedia.org/wiki/Dejn_pubbliku">dejn nazzjonali</ref>, ħaġa li kienet kemm ikkawżata u intensifikata mill-piż tas-sistema tat-taxxi.</p>
<p>Barra minn hekk, f'għajnejn in-nies <ref target="https://mt.wikipedia.org/wiki/Palazz_ta'_Versailles">Versailles</ref> kien jidher bħala iżolat u indiffirenti għat-tbatija tal-klassijiet il-baxxi. Minkejja li teorikament ir-Re Lwiġi XVI kien monarka assoluta, fil-prattika kien ta' karattru dgħajjef u kien influwenzat malajr meta affaċċjat minn oppożizzjni b'saħħitha. Minkejja li rnexxielu jnaqqas l-infiq tal-gvern, l-oppożizzjoni fil-<hi rend="italic"><ref target="https://mt.wikipedia.org/wiki/Parlement">parlements</ref></hi> xejnet kull attentat ta' riforma. Dawn li kienu kontra l-politika ta' Lwiġi dgħajjfu iktar l-awtorità rjali billi xerrdu pamfleti (li ħafna drabi kienu jinkludu informazzjoni żbaljata jew esaġerata) li kienu jikkritikaw il-gvern u l-uffiċjali tiegħu.</p>
<p>Fatturi u raġunijeit oħra kienu lkoll affettwati mill-miġja tal-ideali tal-<ref target="https://mt.wikipedia.org/wiki/Illuminiżmu">Illuminiżmu</ref>. Dawn kienu jinkludu l-animożità lejn l-<ref target="https://mt.wikipedia.org/wiki/Awtokrazija">assolutiżmu rjali</ref>; animożità min-naħa tal-foqra, il-ħaddiema u l-klassi tal-professjonisti lejn il-privileġġi tradizzjoni tan-nobbli; animożità lejn l-influwenza tal-Knisja fuq il-politika u l-istituzzjonijiet pubbliku; aspirazzjonijiet għal-<ref target="https://mt.wikipedia.org/wiki/Libertà_tat-twemmin">libertà tat-twemmin</ref>; l-eżasperazzjoni tal-kleru miż-żoni rurali lejn l-isqfijiet aristokratiċi; xewqa kbira għal ugwaljanza soċjali, politika u ekonomika, u (speċjalment meta bdiet sejra l-quddiem ir-rivoluzzjoni) għar-<ref target="https://mt.wikipedia.org/wiki/Repubblikaniżmu">repubblikaniżmu</ref>; stmerrija lejn ir-Reġina <ref target="https://mt.wikipedia.org/wiki/Marie_Antoinette">Marie Antoinette</ref>, li b'mod skorret kienet ġiet akkużata li kienet tonfoq ħafna u li kienet spija Awstrijaka; u rabja lejn ir-Re talli keċċa lil <ref target="https://mt.wikipedia.org/wiki/Jacques_Necker">Jacques Necker</ref> u lil <ref target="https://mt.wikipedia.org/wiki/Anne_Robert_Jacques_Turgot">Anne Robert Jacques Turgot</ref> minn kunsillieri finanzjarji, hekk kif dawn kienu meqjusa min-nies bħala rappreżentanti tal-poplu.</p>
Qabel ir-Rivoluzzjoni
Kriżi finanzjarja
<p><ref target="https://mt.wikipedia.org/wiki/Lwiġi_XVI_ta'_Franza">Lwiġi XI</ref> tela' fit-tron qalb kriżi finanzjarja; il-pajjiż kien qrib il-falliment u kull sena kien qed jikber l-iżbilanċ bejn id-dħul u l-ħruġ. Dan kien minħabba l-involviment ta' Franza kemm fil-<ref target="https://mt.wikipedia.org/wiki/Gwerra_tas-Seba'_Snin">Gwerra tas-Seba' Snin</ref> u l-parteċipazzjoni fir-<ref target="https://mt.wikipedia.org/wiki/Rivoluzzjoni_Amerikana">Rivoluzzjoni Amerikana</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> F'Mejju tal-1776, il-Ministru tal-Finanzi <ref target="https://mt.wikipedia.org/wiki/Anne_Robert_Jacques_Turgot">Turgot</ref> tkeċċa wara li ma baqax favorit. Is-sena ta' wara, inħatar bħala Direttur-Ġenerali tal-Finanzi l-Iżvizzeru <ref target="https://mt.wikipedia.org/wiki/Jacques_Necker">Jacques Necker</ref>. Hu ma ġiex inkarigat bħala ministru minħabba li kien <ref target="https://mt.wikipedia.org/wiki/Protestantiżmu">Protestant</ref> u ma setax isir ċittadin naturalizzat Franċiż. Necker fehem li s-sistema tat-taxxa tal-pajjiż ma kinitx qed titmexxa b'mod ġust; numru kbir ta' privileġġi kienu jeżistu għan-nobbli u l-kleru. Hu argumenta li l-pajjiż ma setax jiġi ntaxxat aktar, li n-nobbli u l-kleru ma jkunux dispensati mit-taxxi, u ppropona li l-problemi fiskali tal-pajjiż setgħu jiġu solvuti biss permezz tas-self. Necker ippubblika rapport biex l-istqarrija tiegħu, li kienet tistima li d-defiċit kien se jkun ta' madwar 36,000 livres, iqawwiha u ppropona li jiġi ristrett il-poter tal-<hi rend="italic"><ref target="https://mt.wikipedia.org/wiki/Parlament_(Ancien_Régime)">parlement</ref></hi> fuq l-ispiża. Dawn il-proposti xejn ma ntlaqgħu tajjeb mill-ministri tar-Re, u Necker, li kien qed jittama li jsaħħaħ il-pożizzjoni tiegħu, argumenta li jkun aċċettat bħala ministru. Ir-Re irrifjuta; Necker tkeċċa u minfloku daħal <ref target="https://mt.wikipedia.org/wiki/Charles_Alexandre_de_Calonne">Charles Alexandre de Calonne</ref>.</p>
<p>Calonne għall-bidu beda jonfoq liberament, però mal-ewwel induna bis-sitwazzjoni finanzjarja kritika u ppropona kodiċi ġdida tat-taxxi. Il-proposta kienet tinkludi taxxa konsistenti fuq l-art, li kienet tinkludi taxxa fuq in-nobbli u l-kleru, u l-laqgħa tal-Istati Ġenerali ġiet ippjanata għal Mejju tal-1978. Dan kien sinjal li l-monarkija ta' <ref target="https://mt.wikipedia.org/wiki/Borbon">Borbon</ref> kienet iddagħjfet u kienet suġġetta għal dak li jgħid il-poplu.</p>
Stati Ġenerali tal-1789
<figure><caption>Karikatura li turi lit-Tielet Stat iġorr fuq daru l-Ewwel Stat (kleru) u t-Tieni Stat (nobbli)</caption></figure>
<p>L-<ref target="https://mt.wikipedia.org/wiki/Stati_Ġenerali">Istati Ġenerali</ref> kienet organizzata fi tliet stati, rispettivament: il-kleru, in-nobbli, u l-kumplament ta' Franza. Il-<hi rend="italic">Parlement</hi> ta' <ref target="https://mt.wikipedia.org/wiki/Pariġi">Pariġi</ref> beża' li l-gvern jipprova jimmanipola lil assemblea biex jikseb il-voti. B'hekk, huma kellhom bżonn li l-Istati jiġu rranġati bħal fl-1614: kull "Stat" kellu vot wieħed, u kwalunkwe żewġ stati setgħu jegħlbu lit-tielet wieħed. Ir-regoli tal-1614 kienu differenti minn dawk tal-assemblei lokali, fejn f'dawn tal-aħħar kull membru kellu vot wieħed u l-isħubija mat-tielet stat kienet irduppjata. F'<ref target="https://mt.wikipedia.org/wiki/Dauphiné">Dauphiné</ref> l-istati qablu li: jirduppjaw it-tielet stat, li jżommu elezzjonijiet ta' sħubija, u li jagħtu vot kull persuna. Il-"Kumitat tat-Tletin", grupp ta' <ref target="https://mt.wikipedia.org/wiki/Liberaliżmu">liberalisti</ref> minn Pariġi, argumentaw li l-Istati Ġenerali għandha timplimenta l-istess mekkaniżmu wżat f'Dauphiné. Huma kienu jemmenu li n-nies huma s-sovrani. Necker għaqqad it-Tieni Assemblea tan-Notabbli, li irrifjutat il-mozzjoni ta' rappreżentazzjonijiet doppja b'vot ta' 111 għal 333. Ir-Re, madanakollu, fis-27 ta' Diċembru qabel mal-proposta; imma hu ħalla d-diskussjoni fuq il-piż ta' kull vot lill-Istati Ġenerali stess.</p>
<p>L-elezzjonijiet saru fir-rebbiegħa tal-1789. Id-dritt tal-vot ingħata lil dawk li kellhom aktar minn 25 sena u li kienu jħallsu aktar minn 6 livres f'taxxi. Kien hemm numru kbir ta' votanti li pproduċew 1,201 delegat, li kienu jinkludu 291 nobbli, 300 kleru, u 610 membri tat-Tielet Stat. Biex jidderiġi lid-delegati, il-"Kotba tal-oġġezzjonijiet" (<hi rend="italic">cahiers de doléances</hi>) ġew magħmula biex jiġu elenkati l-problemi. Il-kotba artikulaw ideat li sa xhur qabel kienu jidhru bħala radikali. Madanakollu, ħafna kienu favur is-sistema ta' monarkija. Ħafna assumew li l-Istati Ġenerali kienu se japprovaw taxxi futuri, u li l-ideali tal-Illuminiżmu kienu relattivament rari. Pamfletti minn kleru u nobbli liberali bdew jixterdu wara li tnaqqset iċ-<ref target="https://mt.wikipedia.org/wiki/Ċensura">ċensura</ref> tal-istampa. L-<ref target="https://mt.wikipedia.org/wiki/Abbé_Sieyès">Abbé Sieyès</ref> argumentaw fuq l-importanza tat-Tielet Stat fil-pamflet <hi rend="italic">Qu'est-ce que le tiers état?</hi> (X'inhu t-Tielet Stat?), ippubblikat f'Jannar tal-1789. Dan kien jgħid: "X'inhu t-Tielet Stat? Kollox. X'ġara s'issa fl-ordni politika? Xejn. Xi trid tkun? Xi ħaġa.<ref target="https://mt.wikipedia.org/wiki/Il-Paġna_prinċipali#cite_note-D38-2">[2]</ref></p>
<p>L-Istati Ġenerali ltaqgħu f'<ref target="https://mt.wikipedia.org/wiki/Versailles">Versailles</ref> fil-5 ta' Mejju 1789 u fetħu b'diskors ta' tliet sigħat ta' Necker. It-Tielet Stat staqsew biex mozzjoni għandha tgħaddi wara diskussjoni bħala grupp, imma n-negozjati mal-istati l-oħra naqsu li jagħmlu dan. In-nies ordinarji appellaw lill-kleru li rrispondew li kellhom bżonn aktar ħin. Necker asserta li kull stat għandu jivverifika l-kredenzjali u li "r-re kellu jservi bħala [persuna] arbitrarja". Madanakollu, in-negozjati maż-żewġ stati l-oħra ma kienux ta' suċċess hekk kif kemm il-kleru u l-maġġoranza tan-nobbli baqgħu jsostnu l-mozzjoni ta' votazzjoni skont l-ordni.</p>


Ħoloq esterni
<list type="unordered"><item><ref target="http://www.hrcr.org/docs/frenchdec.html">Id-Dikjarazzjoni tad-Drittijiet tal-Bniedem u taċ-Ċittadin</ref></item></list>
</text></body></html>