<html><body><text id="wikipedia_mt_wikipedia_org__2058.html" ns="0" revid="274168" sourceurl="https://mt.wikipedia.org/wiki/Mikiel_Anton_Vassalli" title="Mikiel Anton Vassalli" type="wikipedia">Mikiel Anton Vassalli
<p><hi rend="bold">Mikiel Anton Vassalli</hi> (<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, 5 ta' Marzu 1764 – 12 ta' Jannar 1829), magħruf bħala Missier l-Ilsien Malti, minħabba l-kontribut kbir li ta biex il-<ref target="https://mt.wikipedia.org/wiki/Lingwa_Maltija">Malti</ref> jkun <ref target="https://mt.wikipedia.org/wiki/Lingwa_nazzjonali">lingwa nazzjonali</ref>. </p>
Tfulija
<p>Semmewh Mikiel għal missier missieru u Anton għal missier ommu. Fuq tfulitu nafu li meta kien għad kellu sentejn, missieru miet fl-għomor ta' 32 sena, u li erba' snin wara, ommu reġgħat iżżewġet lil Gejtan Mifsud, bin Ġużeppi, <ref target="https://mt.wikipedia.org/wiki/Gabillott">gabillott</ref> minn Ħaż-Żebbuġ ukoll. Nhar it-<ref target="https://mt.wikipedia.org/wiki/8_ta'_Mejju">8 ta' Mejju</ref> <ref target="https://mt.wikipedia.org/wiki/1774">1774</ref> Mikiel Anton għamel il-Griżma tal-Isqof waqt żjara pastorali tal-Isqof Pellerano. Il-parrinu tiegħu kien il-Markiż Mikiel Apap. Fl-1785 huwa ngħata premju mill-iskola tal-<ref target="https://mt.wikipedia.org/wiki/Lingwa_Għarbija">Għarbi</ref> ġewwa l-<ref target="https://mt.wikipedia.org/wiki/Belt_Valletta">Belt.</ref></p>
<p>Billi l-familja tiegħu riditu jsir qassis bagħtuh is-Seminarju. Huwa malajr wera l-ħiliet tiegħu u għalhekk issokta l-istudji  tiegħu  f'Ruma  fejn tħarreġ tajjeb fil-<ref target="https://mt.wikipedia.org/wiki/Lingwa_Latina">Latin</ref> u t-<ref target="https://mt.wikipedia.org/wiki/Lingwa_Latina">Taljan</ref> iżda l-iktar fl-<ref target="https://mt.wikipedia.org/wiki/Ilsna_Semitiċi">ilsna semitiċi</ref> li ma damx ma sar  professur tagħhom. Vassalli kien jemmen li l-akbar ħtieġa li kellu l-poplu Malti kienet li jgħolli lilu nnifsu billi jintebah min hu, jitgħallem sew ilsienu għax fih jinsab il-qofol ta' ħajtu u permezz ta' lsienu jsir midħla tal-ideat progressivi li bihom il-ġnus Ewropej kienu qed jagħmlu passi ta' ġgant 'il quddiem. Vassalli, fil-kitbiet tiegħu, ħajjar lill-Maltin </p>
<p>Għaldaqstant ħa sehem fit-tkeċċija tal-<ref target="https://mt.wikipedia.org/wiki/Kavallieri_ta'_San_Ġwann">Kavallieri</ref> minn Malta favur il-ħakma Franċiza, u għalhekk intefa' l-ħabs mill-Kavallieri fil-forti Rikażli fejn dam sentejn sakemm inħeles minn <ref target="https://mt.wikipedia.org/wiki/Napuljun_I_ta'_Franza">Napuljun</ref> li laħħqu Ajjutant biex isoddlu ħalqu. Għall-għerf li bih kien imżejjen u għall-ħidma li ħadem favur il-Franċiżi kien ħaqqu jiġi mħallas b'xi ħaġa aħjar. Meta l-Ingliżi waslu Malta tefgħu lil Vassalli mill-ġdid fil-ħabs "fuq suspett li hu miftiehem mal-għedewwa". Huwa qatta' sena fil-qorti Kapitanali tal-Imdina sakemm marad u ħaduh fl-isptar tad-Dumnikani tar-<ref target="https://mt.wikipedia.org/wiki/Rabat_(Malta)">Rabat</ref>. Jingħad li lanqas fl-isptar ma fdawh għax rabtulu siequ b'katina tal-ħadid mas-sodda. Xahar wara, eżiljawh fi <ref target="https://mt.wikipedia.org/wiki/Franza">Franza</ref> għal dejjem bħala <ref target="https://mt.wikipedia.org/wiki/Ġakbin">Ġakbin</ref>. </p>
<p>Iżda għoxrin sena wara, fl-1820, Vassalli wasal lura Malta, għajjien u nieqes minn mezzi ta' għixien għalih u għal uliedu. B'xorti tajba, Vassalli għamel ħbieb ma' <ref target="https://mt.wikipedia.org/wiki/John_Hookham_Frere">John Hookham Frere</ref>, il-President tal-Kunsill tal-Università li bis-saħħa tiegħu sar l-ewwel professur tal-Malti fl-Università.
B'riħet Frere, Vassalli sab għajnuna mingħand iċ-Church Missionary Society li kienet knisja Protestanta u li kienet waqqfet ċentru f'Malta mnejn tqassam il-<ref target="https://mt.wikipedia.org/wiki/Bibbja">Bibbja</ref> f'ilsien il-poplu. Vassalli ġie fdat bit-traduzzjoni tal-Vanġeli, bil-wegħda li jistampawlu wkoll il-grammatika riveduta tiegħu tal-Malti. L-għan tat-traduzzjoni tal-Vangeli ma kienx reliġjuz iżda biex il-Maltin isiru midħla tal-Malti. Iżda meta miet fit-12 ta' Jannar 1829, il-Kappillan ma riedx jagħtih difna Kattolika minħabba l-kolloborazzjoni tiegħu mal-<ref target="https://mt.wikipedia.org/wiki/Protestanti">Protestanti</ref> għalkemm Vassalli qatt ma sar membru tagħhom, kif kitbet l-istess knisja Protestanta: </p>
<p>Billi ħbiebu l-Protestanti ma xtaqux li l-katavru tiegħu jindifen f'post imwarrab, li ma kienx jixraqlu, ħadu ħsieb huma u difnuh f'wieħed miċ-ċimiterji tal-Ingliżi li qegħdin taħt it-trunċieri tal-Furjana li jħarsu faċċata ta' <ref target="https://mt.wikipedia.org/wiki/Lazzarett">Lazzarett</ref>.</p>
<p>Vassalli emmen b'qawwa kbira fil-lingwa Maltija, fejn f'waħda mill-kitbiet tiegħu hu jistqarr,</p>

L-Illuminiżmu u r-Romantiċiżmu ta' Vassalli
<p>Ir-<ref target="https://mt.wikipedia.org/wiki/Romantiċiżmu">Romantiċiżmu</ref>, li nistgħu ngħidu li sar moviment għalih minn madwar nofs is-seklu tmintax, beda jikxef l-identita` tal-wirt mhux stmat tal-poplu. Introduċa viżjoni radikali tal-ħajja li permezz tagħha neħħa kemm seta’ l-qasma bejn iż-żewġ espressjonijiet ta’ poplu wieħed maqsum fi klassi kolta u klassi baxxa. Ir-Romantiċiżmu adotta l-prinċipju <ref target="https://mt.wikipedia.org/wiki/Illuminiżmu">illuministiku</ref> tad-“demokratizazzjoni tal-kultura”. Vassalli, kellu propju dan l-ispirtu illuministiku (jew preromantiku) iżda kiseb għarfien ukoll mir-Romantiċi tar-<ref target="https://mt.wikipedia.org/wiki/Risorġiment_Taljan">Risorġiment Taljan</ref> bħala “eroj tagħhom”. Filwaqt li <ref target="https://mt.wikipedia.org/wiki/Oliver_Friggieri">Oliver Friggieri</ref> qiegħed lil Vassalli fil-kwadru Romantiku, <ref target="https://mt.wikipedia.org/wiki/Frans_Sammut">Frans Sammut</ref> jipproponi l-kwadru iżgħar ta’ l-Illuminiżmu, għad li fl-istess ċirku Romantiku.</p>
<p>Fi kliem <ref target="https://mt.wikipedia.org/wiki/Immanuel_Kant">Kant</ref>, l-ispirtu tal-Illuminiżmu jinġabar fil-motto, “Sapere aude! Kun qlubi biżżejjed biex tuża dehnek!” L-għan aħħari kellu jkun l-“hena tal-bniedem”. Fil-“Lexicon”, Vassalli jidher ispirat minn din il-filosofija meta jikteb li “t-trawwim tal-ilsien li jittieħed mill-omm huwa mmela meħtieġ l-ewwelnett għat-tagħlim. Dan hu l-għan ewlieni li għandu jkollha nazzjon, għaliex fuqu jistrieħ l-hena ta’ kulħadd”. Il-konvinzjoni ta’ Locke li l-bniedem jitwieled <hi rend="italic">tabula rasa</hi>, lest biex jitgħallem kollox, u li huwa tort tal-ambjent li jitwieled fih li wieħed ma jsirx tajjeb, kompla għaddab lil Vassalli għall-ħakkiema li ma ridux jgħallmu lin-“nazzjon” għax kien jaqblilhom iħalluh fil-għama. Fuq kollox, ra li t-tagħlim seta` jseħħ biss f’ilsien il-poplu, jiġifieri bil-Malti. Il-Maltin ma setgħux jagħmlu parti mis-“seklu li fih l-oqsma ta l-arti u x-xjenzi mxew tant ’il quddiem” jekk ma jitgħallmux ilsienhom, għax minħabba f’hekk la setgħu jitgħallmu ilsna oħra u lanqas it-tagħlim li setgħu jiksbu bihom.</p>
<p>Sehem l-intelletwali fil-moviment illuninistiku kien fenomenu ġdid għax għall-ewwel darba l-intelletwali taw sehem ċivili fil-ġlieda kontra l-ordni soċjali. L-intelletwali tal-imgħoddi kienu jbaxxu rashom għas-slaten u jaħarbu f’dinja ta’ ħolm, filwaqt li l-intelletwali illuminista huwa fittiex tal-veritàu tal-ħelsien, riformatur konxju li qed jagħmel sehem minn “klassi” li dmirha kien li tmexxi lis-soċjeta`. “Vassalli ddakkar mill-ispirtu ta’ żminijietu”, jgħid <ref target="https://mt.wikipedia.org/wiki/Ninu_Cremona">Cremona</ref>. Meta Napuljun niżel Malta, lil Vassalli  sejjaħlu “<ref target="https://mt.wikipedia.org/wiki/Ġakbin">Ġakobin</ref>” għax kien ħabib tar-Rivoluzzjoni Franċiża li riedet tbiddel lis-soċjetà mill-qiegħ. Vassalli, bħal kull riformatur ewlieni tas-soċjeta`f’kull żmien, ħadha kontra l-ħakkiema ta’ żmienu, li kienu l-Ordni tal-Kavallieri, għamel ħafna ħbieb u ħafna għedewwa u ovvjament pattieha qares. Ta’ min jinnota li l-Ordni tal-Kavallieri, li oriġinarjament kien ordni religjuż-ospitalier, meta ntebaħ x’setgħa u xi privieġġi għandu fuq il-gżira u l-abitanti tagħha, inbidel f’reġim despotiku, ħabib tal-<hi rend="italic">ancien regime</hi> u tas-Slaten tal-Ewropa.</p>
<p>Frans Sammut jistħarreġ u jgħarbel it-termini li Vassalli juża fil-kitbiet tiegħu, l-aktar id-“Discorso Preliminare” u “Stedina”. Fid-“Discorso”, isejjaħ għall-ewwel darba “nazione” lill-Maltin bħala poplu, u wkoll “concittadini”, terminu Repubblikan. Ir-“raġuni” hija dik li tmexxieh f’xogħlu u jistenna li min se jikkritikah jagħmel dan b’mod raġunat, u mhux biss sempliċiment jopponi iżda biex “ipoġġi l-verita` f’dawl aktar ċar”. Vassalli jinqeda bit-termini in voga li jieħdu saħħithom mill-miti tas-seklu biex iċanfar bil-qawwa kollha lil min qed iħalli lin-nazzjon fl-injuranza. Bħala Illuminista u neo-klassiċista, kif isejjaħlu Sammut, Vassalli ried iħaffer, bħalma għamlu l-arkeoloġi fl-Eġittu, biex isib nisel il-Malti fl-ilsna orjentali qodma. </p>
<p>F’argumentazzjoni illuministika interessanti, Vassalli jistaqsi: Jekk id-<ref target="https://mt.wikipedia.org/wiki/Djalett">djaletti</ref> tal-<ref target="https://mt.wikipedia.org/wiki/Italja">Italja</ref>, fosthom dak ta’ Ragusa, jingħataw importanza mil-letterati, għaliex il-Malti le? Iżda Sammut, li jqis lil Vassalli iktar bħala Illuminista milli bħala Romantiku, jaċċenna għall-qasma bejn Vassalli u  dawk ta’ żmienu b’għeruqhom fil-bidu tas-seklu dsatax, għall-fatt li Vassalli jħalli barra għal kollox x’kien se jfisser djalett wieħed, it-Toskan, iżjed tard it-Taljan, għall-<ref target="https://mt.wikipedia.org/wiki/Unifikazzjoni_tal-Italja">unifikazzjoni tal-Italja</ref> li ġiet iżjed tard. Skond Sammut, aktarx li r-Romantiċi Maltin ma wirtux l-ideat mingħand Vassalli iżda mxew “fuq l-eżempju tar-Romantiċi Taljani”. Sammut jagħlaq il-kontribuzzjoni tiegħu fil-“Journal of Maltese Studies” billi jsostni li, “permezz ta’ Vassalli Malta ssieħbet, għall-inqas moralment, fl-Illuminiżmu li ħakem lill-Ewropa u ħariġha mid-dlam tal-<ref target="https://mt.wikipedia.org/wiki/Fewdaliżmu">Fewdaliżmu</ref>. Biż-zmien tagħlim Vassalli qabad l-art u minn għeruqu xxittlet siġra li kibret fil-ġnien intelletwali tal-Punent”.</p>
<p>Friġġieri jara f’Vassalli “It-Tnissil ta’ Kuxjenza Nazzjonali” li fuq kollox hija l-qofol tar-Romantiċiżmu li minnu twieled in-nazzjonaliżmu. Vassalli li studja fl-Ewropa ta’ żmienu, kien konxju li Malta ma tistax tibqa’ iżjed iżolata għax hija parti mill-Ewropa. Il-preżenza kulturali Taljana f’Malta ġabet magħha l-mewġa tal-Illuminiżmu u tar-Romantiċiżmu. Għall-kuntrarju tal-Illuminiżmu, ir-Romantiċiżmu beda jħares lejn l-individwu-ċittadin bħala l-qofol ta’kollox u dan “it-twemmin fil-poplu sar reliġjon u l-idejal ġdid tal-ħelsien tbiddel fi pjan ta’ fidwa għan-nazzjonijiet mhux ħielsa”. B’hekk twieled in-<ref target="https://mt.wikipedia.org/wiki/Nazzjonaliżmu">nazzjonaliżmu</ref>.</p>
<p>Vassalli huwa l-prekursur jew il-ħabbar ta’ din il-kuxjenza radikali li iktar tard saret moviment politiku u letterarju. In-nazzjonaliżmu romantiku ta importanza kbira lill-lingwa nazzjonali bħala mezz siewi ta’ għaqda popolari, u għalhekk ma setax jonqos li Vassalli jisħaq fuq il-bżonn tal-ilsien Malti u ma jarax fih il-valur lingwistiku li nqisu llum, iżda valuri politiċi u soċjali. Għal ħafna kittieba u filosofi Romantiċi, lingwa kienet tfisser nazzjon, u għalhekk l-għarfien tagħha ma setax jibqa' oġġett privat ta’ l-istudju, iżda kellu “jinfetaħ u jieħu wkoll xejriet politiċi diretti”. Iżda Vassalli, bħal kull riformatur ieħor tas-soċjeta` Maltija, “għal żmien twil kellu jibqa’ leħen solitarju, moħħ akbar minn żmienu”. </p>
<p>

U tabilħaqq Vassalli immudella r-riforma tiegħu fuq esperjenzi ta’ artijiet oħra. Bena kollox fuq il-kultura li mingħajra m’hemmx riforma politika. U b’kultura kien qiegħed jifhem l-aktar l-għarfien lingwistiku u letterarju. Kif jgħid Friggieri, “dan ukoll hu wirt illuministiku u romantiku, żewġ kulturi li integraw b’saħħa kbira lill-kelma u l-arti tagħha fil-kumpless tal-ħajja ċivili u politika”. Qabel ma Vassalli seta’ jibdel l-ilsien Malti, monument ta’ qedem, “f’emblema ta’ għaqda fil-preżent u fi standard ta’ kburija storika”, ried jagħti fiduċja u jispira lill-Maltin biex iħossuhom nazzjon. Dan għamlu bid-diversi kitbiet tiegħu bit-Taljan (l-ilsien tal-kultura) dwar il-Malti (l-ilsien poplari), u b’hekk beda mixja twila li tkompliet mill-kitbiet bennejja tal-letteratura Maltija li ġew warajh bħal <ref target="https://mt.wikipedia.org/wiki/Ġan_Anton_Vassallo">Ġan Anton Vassallo</ref>, <ref target="https://mt.wikipedia.org/wiki/Ġużè_Muscat_Azzopardi">Ġużè Muscat Azzopardi</ref>, <ref target="https://mt.wikipedia.org/wiki/Dun_Karm_Psaila">Dun Karm</ref> u <ref target="https://mt.wikipedia.org/wiki/Ninu_Cremona">Ninu Cremona</ref> li wasslet biex il-Malti jingħata għarfien uffiċjali, isir l-ilsien kulturali tal-poplu kollu u għodda tajba għal-letteratura.</p>
Xogħlijiet
<p>Għall-ewwel, Vassalli beda jiġbor il-<ref target="https://mt.wikipedia.org/wiki/Proverbji">proverbji</ref> (qwiel) tal-Maltin biex minnhom joħroġ il-bixra storika tal-gżejjer Maltin. Fl-1828, ippubblika “Motti, aforismi e proverbii maltesi”, li bihom fittex “li jinterpreta l-identità popolari skond kif il-kotra taħseb u mbagħad tirrifletti bil-għaqal f’sentenzi li jintirtu minn nisel għal ieħor u li jiġbru fihom l-għerf  tal-poplu li ma jinqediex bil-kelma miktuba”. Permezz ta’ din it-<ref target="https://mt.wikipedia.org/wiki/Tradizzjoni_Orali">tradizzjoni orali</ref> ried jasal għal tradizzjoni miktuba. Bħar-Romantiċi, Vassalli ried dinjità u attenzjoni lill-wirt qadim iżda mwarrab bħalma kienet l-<ref target="https://mt.wikipedia.org/wiki/Għana">għana</ref>, il-qwiel u l-<ref target="https://mt.wikipedia.org/wiki/Idjomi">idjomi</ref>. Din il-kuxjenza ta’ għarfien tal-kultura popolari fid-dawl tal-kultura ġdida kienet il-kuxjenza li dejjem mexxiet lil Vassalli.</p>
<figure><caption>Frans Sammut u t-traduzzjoni tal-Qwiel Maltin ta' Vassalli, 2006</caption></figure>
<p>Fost il-kitbiet tiegħu nsibu l-<hi rend="italic">Alfabett Malti Mfisser bil-Malti u bit-Taljan, Alfabeto Maltese spiegato in lingua maltese e italiana</hi>, fuq ktejjeb ta' 24 faċċata li kien mibjugħ fl-istamperija ta' <ref target="https://mt.wikipedia.org/wiki/Antonio_Fulgoni">Antonio Fulgoni</ref>.</p>
<p>Vassalli kiteb ukoll l-ewwel dizzjunarju Malti, dan kien magħruf bħala <hi rend="italic">Lexicon</hi> (lessiku), li kien ippublikat fl-1796. Dan id-dizzjunarju kien fih madwar tmintax-il elf kelma; kull kelma kienet spjegata bil-Latin imbagħad bit-Taljan. Riċentament, il-<ref target="https://mt.wikipedia.org/wiki/Lexicon">Lexicon</ref> reġa' ġie ippublikat minn <ref target="https://mt.wikipedia.org/wiki/Frans_Sammut">Frans Sammut</ref> u mitbugħ fil-Marsa Press.</p>
Vassalli llum
<p>Illum il-ġurnata, Mikiel Anton Vassalli jitqies bħala ħassieb u riformatur, kif ukoll bħala ribell u studjuż li lemaħ fil-bogħod u sa minn kmieni l-qawmien għaqli tan-nazzjonalità Maltija. </p>
<p>Fl-1994, l-awtur <ref target="https://mt.wikipedia.org/wiki/Frans_Sammut">Frans Sammut</ref> ħareġ ir-rumanz <hi rend="italic"><ref target="https://mt.wikipedia.org/wiki/Il-Ħolma_Maltija">Il-Ħolma Maltija</ref></hi>, dwar il-ħajja ta' Vassalli, rumanz li ħafna kritiċi jqisuh li huwa fost l-aqwa jekk mhux l-aqwa rumanz bil-Malti li nkiteb s'issa. </p>
<p><hi rend="italic"><ref target="https://mt.wikipedia.org/wiki/Dawl_ġdid_fuq_Vassalli">Dawl ġdid fuq Vassalli</ref></hi> huwa ktieb ieħor li jitratta dwar kitbiet li saru fiż-żminijiet li fihom għex Mikiel Anton Vassalli u li setgħu kienu xogħolijiet tiegħu.</p>
<p>Il-figura ta' Vassalli saret l-oġġett ta' attenzjoni mhux biss akkademika iżda wkoll letterarja u politika. Numru ta' storiċi fittxew tagħrif dwaru bħala bniedem, oħrajn l-aspetti ta' ħidmitu fil-politika u l-kultura u oħrajn xeħtu dawl fuq il-qofol ta' ħsibijietu fejn tixref il-viżjoni ta' nazzjon modern u ħieles.</p>
<p>Fid-daħla għal raħal twelidu llum jinsab monument tiegħu, quddiem <hi rend="italic">Bieb de Rohan</hi>.</p>
Kronoloġija ta' ġrajjiet minn ħajtu
<p>5/3/1764	Jitwieled f’Ħaż-Żebbuġ, it-tieni iben ta’ Grabiel u Katerina</p>
<p>1785		Vassalli m’għadux ma’ niesu ħaż-Żebbuġ. Jitgħallem l-Għarbi taħt Dun Ġużepp Calleja, il-Belt <ref target="https://mt.wikipedia.org/wiki/Valletta">Valletta</ref>. Rebbieħ tal-premju tal-Għarbi, f’Lulju jitla’ <ref target="https://mt.wikipedia.org/wiki/Ruma">Ruma</ref> jissokta l-istudji tiegħu.</p>
<p>1790		Vassalli magħruf bħala Professur tal-Ilsien Sirjakk f’Ruma. Jippubblika f’Ruma l-<hi rend="italic">Alfabett Malti Mfisser bil-Malti u bit-Taljan</hi>.</p>
<p>1791		Jippubblika f’Ruma ukoll, il-Grammatika Maltija tiegħu.</p>
<p>1795		Jikteb lill-<ref target="https://mt.wikipedia.org/wiki/Gran_Mastru_De_Rohan">Gran Mastru De Rohan</ref> u jitolbu l-permess biex jiftaħ skola għat-tagħlim tal-Malti. Jidħol sew fil-qasam politiku.</p>
<p>1796		Jippubblika f’Ruma ukoll il-<hi rend="italic">Lexicon</hi> li fid-daħla tiegħu jesprimi l-fehmiet soċjali, lingwistiċi u politiċi tiegħu.</p>
<p>11/5/1797	Tinkixef il-konfoffa kontra l-Gvern tal-Ordni tal-Kavallieri, u Vassalli, meqjus bħala l-mexxej tagħha, jisfa arrestat u mressaq quddiem tribunal maħtur għal dan il-għan.</p>
<p>12/6/1797	Vassalli jinstab ħati u jintbagħat għomru l-ħabs. Jagħlquh ir-Rikażli minn fejn x’aktarx ħarrbuh ħbiebu għaxar xhur wara u ħaduh l-Italja t’Isfel.</p>
<p>10/6/1798	Vassalli ħieles f’pajjiżu mal-wasla ta’ <ref target="https://mt.wikipedia.org/wiki/Napuljun_I_ta'_Franza">Napuljun</ref> li jfaħħru bħala l-egħref fost il-Maltin.</p>
<p>28/8/1799	Joħroġ mill-Belt imbukkata u bi kmand tal-Kmandant Ingliż <ref target="https://mt.wikipedia.org/wiki/Alexander_Ball">Alexander Ball</ref> jintbagħat il-ħabs fl-Imdina.</p>
<p>16/8/1800	Jisfa kkundannat mill-Ingliżi għall-eżilju fi Franza għal għomru</p>
<p>1813		Ma' Katerina Formosa de Fremaux ikollu tliet ulied subien (għad li ma kinux miżżewġin<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>)</p>
<p>19/6/1820	Jerġa’ lura Malta wara vjaġġ ta’ ħamest ijiem minn Marsilja.</p>
<p>1/9/1820	Jibda jgħallem il-Franċiż f’dar fil-Belt.</p>
<p>21/2/1825	Vassalli maħtur Professur tal-Malti fl-Università b’talba ta’ John Hookham Frere li jidħol biex iħallaslu l-paga hu stess.</p>
<p>3/10/1827	Tidher aħbar fil-Gazzetta tal-Gvern li l-“wisq mistennija Grammatika Maltija” fl-aħħar tinsab għall-bejgħ.</p>
<p>12/1/1829	Vassalli jmut fl-għomor ta’ 65 sena fid-dar tiegħu f’<ref target="https://mt.wikipedia.org/wiki/Tal-Pietà">Tal-Pietà</ref>. Jidfnuh l-għada, imċaħħad minn difna Kattolika.</p>
<p>1829		Toħroġ f’Londra, wara mewtu, it-traduzzjoni li Vassalli għamel tal-Vanġeli u l-Atti tal-Appostli.</p>
<p>4/5/1987	Jinkixef monument ta’ Vassalli f’Ħaż-Żebbuġ, raħal twelidu, iktar minn 150 sena wara mewtu.</p>
Is-Sunett ta' Dun Karm iddedikat lil Vassalli
<p>Il-<ref target="https://mt.wikipedia.org/wiki/Dun_Karm_Psaila">Poeta Nazzjonali</ref> kiteb sunett mill-isbaħ għal Vassalli, Żebbuġ bħalu.</p>
<p>

Vassalli, meta ngħarrex ġewwa ħsiebek,</p>
<p>il-ħsieb li kiber ma' żgħożitek f'Ruma,</p>
<p>u kif fissirtu fit-taħdit ma' ħbiebek,</p>
<p>meta lil artek rajt bil-ħan maħkuma;</p>
<p>

u n-nafra tas-sultan li xejn ma ġiebek</p>
<p>wara t-twissja b'għaqal kbir maħduma,</p>
<p>u l-għawġ u l-għar li ngabar wara biebek</p>
<p>u l-ħabs u l-ħarba f'nofs ta' lejl mitmuma,</p>
<p>

"Malti safi tassew!" joħroġ minn fommi;</p>
<p>mhux għax għallimtna l-ġmiel, is-saħħa, il-għana</p>
<p>tal-lsien li tkellmu bih ommok u ommi,</p>
<p>

iżd'għax ħabbejtha lil din l-art ħanina,</p>
<p>u kont ewlieni fost in-nisel tagħna</p>
<p>li ħsibt il-jedd li nkunu ġens għalina.</p>

Ħoloq interni
<list type="unordered"><item><ref target="https://mt.wikipedia.org/wiki/Bibbja#Storja_tal-Bibbja_bil-Malti">Storja tal-Bibbja bil-Malti</ref></item>
<item><ref target="https://mt.wikipedia.org/wiki/Filosofija_f'Malta">Filosofija f'Malta</ref></item></list>
Ħoloq esterni
<list type="unordered"><item><ref target="http://filippu.tripod.com/kitbiet_specjali.html">Il-ħajja fil-qosor ta' Mikiel Anton Vassalli</ref></item>
<item><ref target="http://www.akkademjatalmalti.com/page.asp?p=9023">L-istorja tal-lingwa Maltija li tinkludi l-interventi ta' Mikiel Anton Vassalli</ref></item>
<item><ref target="http://www.torca.com.mt/FullArticle.php?ID1=%27Features%27&amp;ID2=47004"><hi rend="italic">Min tgħidu li hu Vassalli?</hi> Fiona Vella</ref></item></list>
</text></body></html>