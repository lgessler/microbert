<html><body><text id="wikipedia_mt_wikipedia_org__12170.html" ns="0" revid="272197" sourceurl="https://mt.wikipedia.org/wiki/Martin_Heidegger" title="Martin Heidegger" type="wikipedia">Martin Heidegger
<p><hi rend="bold">Martin Heidegger</hi> (<ref target="https://mt.wikipedia.org/wiki/Meßkirch">Meßkirch</ref>, 26 ta' Settembru 1889 – <ref target="https://mt.wikipedia.org/wiki/Freiburg_im_Breisgau">Freiburg im Breisgau</ref>, 26 ta' Mejju 1976) kien filosfu influwenti <ref target="https://mt.wikipedia.org/wiki/Ġermanja">Ġermaniż</ref>. L-iktar xogħol magħruf tiegħu, <hi rend="italic"><ref target="https://mt.wikipedia.org/wiki/Essri_u_Żmien">Essri u Żmien</ref></hi>, hu ġeneralment meqjus fost l-iktar xogħlijiet filosofiċi importanti tas-seklu 20. Heidegger jibqa' karattru kontroversjali minħabba l-involviment tiegħu man-<ref target="https://mt.wikipedia.org/wiki/Nazi">Naziżmu</ref>.</p>
Ħajja u filosofija
<figure><caption>Il-Mesmerhaus f'<ref target="https://mt.wikipedia.org/wiki/Meßkirch">Meßkirch</ref>, fejn trabba Heidegger</caption></figure>
<figure><caption>Il-lapida ta' Martin Heidegger f'Meßkirch</caption></figure>
<p>Heidegger sostna li l-<ref target="https://mt.wikipedia.org/wiki/Filosofija">filosofija</ref> tal-Punent, sa minn żmien <ref target="https://mt.wikipedia.org/wiki/Platun">Platun</ref>, ma fehmitx l-<ref target="https://mt.wikipedia.org/wiki/Essri">essri</ref>, u kellha tendenza li tindirizza l-mistoqsija tal-essri f'termini singolari, jiġifieri xi jfisser li xi ħaġa <hi rend="italic">tkun</hi>, flok xi jfisser l-<hi rend="italic">essri</hi> nnifsu.</p>
<p>Heidegger kien jemmen li l-istudji kollha li saru fuq l-essri ffukaw fuq entitajiet partikulari u l-karattri tagħhom, jew minflok ittrattaw l-essri nnifsu bħala entità, jew <ref target="https://mt.wikipedia.org/wiki/Sustanza">sustanza</ref> b'karattru. Heidegger għalhekk issuġġerixxa li l-metodu filosofiku għandu jiġġedded, permezz ta' proċess li jeżamina l-<ref target="https://mt.wikipedia.org/wiki/Storja">istorja</ref> tal-filosofija nfisha.</p>
<p>Heidegger sostna li dan in-nuqqas ta' fehma, sa minn żmien Platun, ħalla l-marka tiegħu fuq kull stadju tal-filosofija tal-Punent. Dak kollu li nifhmu, mill-mod kif nitkellmu sal-idea tas-"<ref target="https://mt.wikipedia.org/wiki/Sens_komun">sens komun</ref>", hu sensibbli għal żbalji minħabba żbalji fundamentali dwar in-natura tal-essri. Dawn l-iżbalji joħorġu fit-termini li ntużaw fl-istorja tal-filosofija — ir-<ref target="https://mt.wikipedia.org/wiki/Realtà">realtà</ref>, il-<ref target="https://mt.wikipedia.org/wiki/Loġika">loġika</ref>, <ref target="https://mt.wikipedia.org/wiki/Alla">Alla</ref>, l-<ref target="https://mt.wikipedia.org/wiki/Għarfien">għarfien</ref>, il-<ref target="https://mt.wikipedia.org/wiki/Preżenza">preżenza</ref>, eċċ. Lejn l-aħħar tal-filosofija tiegħu, Heidegger argumenta li dan jaffettwa b'mod profond il-mod kif il-bniedem jidentifika ruħu mat-teknoloġija moderna.</p>
<p>Ix-xogħol ta' Heidegger kien influwenti ħafna fuq il-<ref target="https://mt.wikipedia.org/wiki/Filosofija">filosofija</ref>, it-<ref target="https://mt.wikipedia.org/wiki/Teoloġija">teoloġija</ref>, u l-<ref target="https://mt.wikipedia.org/wiki/Umanitajiet">umanitajiet</ref>. Fil-filosofija, ix-xogħol ta' Heidegger kien kruċjali fl-iżvilupp tal-<ref target="https://mt.wikipedia.org/wiki/Eżistenzjaliżmu">eżistenzjaliżmu</ref>, l-<ref target="https://mt.wikipedia.org/wiki/Ermenewtika">ermenewtika</ref>, id-<ref target="https://mt.wikipedia.org/wiki/Dekostruzzjoni">dekostruzzjoni</ref>, il-<ref target="https://mt.wikipedia.org/wiki/Postmoderniżmu">postmoderniżmu</ref>, u l-<ref target="https://mt.wikipedia.org/wiki/Filosofija_kontinentali">filosofija kontinentali</ref>. Filosfi importanti bħal <ref target="https://mt.wikipedia.org/wiki/Karl_Jaspers">Karl Jaspers</ref>, <ref target="https://mt.wikipedia.org/wiki/Leo_Strauss">Leo Strauss</ref>, <ref target="https://mt.wikipedia.org/wiki/Ahmad_Fardid">Ahmad Fardid</ref>, <ref target="https://mt.wikipedia.org/wiki/Hans-Georg_Gadamer">Hans-Georg Gadamer</ref>, <ref target="https://mt.wikipedia.org/wiki/Jean-Paul_Sartre">Jean-Paul Sartre</ref>, <ref target="https://mt.wikipedia.org/wiki/Emmanuel_Lévinas">Emmanuel Lévinas</ref>, <ref target="https://mt.wikipedia.org/wiki/Hannah_Arendt">Hannah Arendt</ref>, <ref target="https://mt.wikipedia.org/wiki/Maurice_Merleau-Ponty">Maurice Merleau-Ponty</ref>, <ref target="https://mt.wikipedia.org/wiki/Michel_Foucault">Michel Foucault</ref>, <ref target="https://mt.wikipedia.org/wiki/Richard_Rorty">Richard Rorty</ref>, u <ref target="https://mt.wikipedia.org/wiki/Jacques_Derrida">Jacques Derrida</ref> kollha analizzaw ix-xogħlijiet ta' Heidegger.</p>
<p>Heidegger jibqa' jissemma wkoll għall-appoġġ li wera għan-Naziżmu, u kien membru tal-Partit Nazzjonali Soċjalista Ġermaniż (NSDAP) mill-1933 sa Mejju tal-1945.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Dawk li jappoġġjawh, b'mod speċjali <ref target="https://mt.wikipedia.org/wiki/Hannah_Arendt">Hannah Arendt</ref>, iħarsu lejn dan is-sostenn bħala żball personali, irrilevanti għall-filosofija tiegħu. Kritiċi bħall-eks studenti tiegħu <ref target="https://mt.wikipedia.org/wiki/Emmanuel_Lévinas">Emmanuel Lévinas</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u <ref target="https://mt.wikipedia.org/wiki/Karl_Löwith">Karl Löwith</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> sostnew li l-appoġġ ta' Heidegger għan-Naziżmu kien <ref target="https://mt.wikipedia.org/wiki/Moralita">immorali</ref> u jixhed żbalji fundamentali fil-ħsieb tiegħu.</p>
</text></body></html>