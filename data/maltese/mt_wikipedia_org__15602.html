<html><body><text id="wikipedia_mt_wikipedia_org__15602.html" ns="0" revid="270919" sourceurl="https://mt.wikipedia.org/wiki/Arkan%C4%A1lu_Rafel" title="Arkanġlu Rafel" type="wikipedia">Arkanġlu Rafel<p><hi rend="bold">Rafel</hi> (bil-Lhudi רָפָאֵל, Rāfāʾēl, "Huwa Alla li jfejjaq", "Alla jfejjaq", "O Alla, Nitolbok Fejjaq", bl-Għarbi: رافائيل, Rāfāʾīl) huwa isem ta' arkanġlu fir-<ref target="https://mt.wikipedia.org/wiki/Ġudaiżmu">reliġjon Lhudija</ref> u f'dik <ref target="https://mt.wikipedia.org/wiki/Kristjaneżmu">Nisranija</ref> li jwettaq kull xorta ta' fejqan, u anġlu meqjum ukoll fir-<ref target="https://mt.wikipedia.org/wiki/Iżlam">reliġjon Iżlamika</ref>. Fil-Lhudi modern, il-kelma "rofe" tfisser tabib u ġejja mill-istess għerq ta' Rafael, marbuta mal-funzjoni gwaritriċi tiegħu.</p>
Fil-Kotba Apokrifiki Lhud
<p>Fil-Ktieb ta' Enok (10, 5-7), ktieb tat-tieni seklu qabel Kristu, li mhuwiex parti mill-<ref target="https://mt.wikipedia.org/wiki/Bibbja">Bibbja</ref>, Rafel ijassar lil Ażażel, ix-xitan, f'deżert jismu Dudagħel:</p>
<p>"U l-Mulej issokta jgħid lil Rafel: 'Orbot lil Ażażel minn idejh u minn saqajh, u ixħtu fid-dlamijiet: u agħmel fetħa fid-deżert, li jinsab f'Dudagħel, u ixħtu hemm. U itfa' fuqu blat goff, u għattih bid-dlamijiet, u ħallih jgħammar hemm għal dejjem, u għattilu wiċċu ħa ma jarax id-dawl. U fil-Jum tal-Ħaqq il-Kbir ikun mixħut fin-nar'."</p>
<p>Fl-istess ktieb ta' Enok, kapitlu 21, jissemmew erba' arkanġli oħra: Urjel, Ragħwel, Sarjel, u Ġaramel.</p>
Fil-Bibbja
<p>Fil-<ref target="https://mt.wikipedia.org/wiki/Bibbja">Bibbja</ref>, l-isem tal-arkanġlu Rafel jissemma biss fil-Ktieb <ref target="https://mt.wikipedia.org/wiki/Kotba_Dewtrokanoniċi">Dewtrokanoniku</ref> ta' Tobit. Il-<ref target="https://mt.wikipedia.org/wiki/Ktieb_ta'_Tobit">Ktieb ta' Tobit</ref> jitqies bħala ktieb kanoniku (parti mill-Bibbja) mill-Kattoliċi u l-Ortodossi, iżda jitqies apokrifiku mill-Protestanti. F'dan il-Ktieb, Rafel isejjaħ lilu nnifsu bħala "wieħed mis-seba' anġli, li qegħdin quddiem it-tron tal-Mulej, u nistgħu nersqu lejh" (12, 15). Rafel kien mibgħut minn Alla biex jgħin lil Tobit, ibnu Tobija u lil Sara, mart Tobija. Tobit kien għama, u Sara għal seba’ darbiet ġarrbet il-mewt tal-għarus tagħha dakinhar tat-tieġ. Rafel akkumpanja lil Tobija fi vjaġġ lejn il-Medja, u jgħidlu li hu Għażarija li jfisser “Jahweh jgħin.” Filfatt Rafel jgħin lil Tobija fid-diffikultajiet li kien jinsab fihom u jipprepara lil Tobija għaż-żwieġ ma’ Sara. Fi tmiem il-vjaġġ jikxef min kien verament. Kien Rafel li keċċa l-ispirtu l-ħażin li kien qed iħabbat lil Sara. Dan l-ispirtu l-ħażin kien Ażmodew. Xogħlu hu li jfarrak iż-żwieġ. Kien ukoll bl-interċessjoni ta’ Rafel li Tobit beda jara. Fl-arti, xi drabi Rafel jiġi raffigurat fuq ħuta kbira jew qed iżomm ħuta f'tarf ta' qasba. Dan għax fil-Ktieb ta' Tobit, Rafel jgħid lil Tobija u jaqbad ħuta, u mbagħad juża l-marrara tagħha biex ifejjaq għajnejn missieru Tobit, u biex ikeċċi lil Ażmodew billi jaħraq il-qalb u l-fwied. Xi drabi San Rafel jiġi raffigurat ukoll b'xi flixkun tal-mediċina f'idu.</p>
<p>Rafel, flimkien ma’ <ref target="https://mt.wikipedia.org/wiki/Arkanġlu_Mikiel">Mikiel</ref> u <ref target="https://mt.wikipedia.org/wiki/Arkanġlu_Gabrijel">Gabrijel</ref> huma l-uniċi tliet anġli msemmija b’isimhom fil-Bibbja. </p>
Qaddis Patrun
<p>Il-Knisja Kattolika tiċċelebra l-festa tiegħu nhar id-<ref target="https://mt.wikipedia.org/wiki/29_ta'_Settembru">29 ta' Settembru</ref>, flimkien ma' San Mikiel u San Gabrijel. Fid-devozzjoni popolari Nisranija, San Rafel huwa l-qaddis patrun ta' diversi kategoriji ta' nies:</p>
<list type="unordered"><item>l-għomja</item>
<item>l-infermieri</item>
<item>l-ispiżjara</item>
<item>il-vjaġġaturi</item>
<item>l-għarajjes</item>
<item>il-miżżewġin</item>
<item>l-edukaturi</item>
<item>dawk li jagħmlu s-sulfarini</item></list>
<p>Qaddis partikolarment devot ta' San Rafel kien <ref target="https://mt.wikipedia.org/wiki/San_Ġwann_t'Alla">San Ġwann t'Alla</ref>, li l-arkanġlu kien deherlu biex jassigurah mill-protezzjoni tiegħu fil-kura li kien qed jagħti lill-morda u l-foqra. Id-devozzjoni lejh baqgħet fl-ordni li huwa waqqaf, l-Aħwa Ospidalieri.</p>
<p><ref target="https://mt.wikipedia.org/wiki/San_Ġorġ_Preca">San Ġorġ Preca</ref> ried li s-soċji tal-<ref target="https://mt.wikipedia.org/wiki/MUSEUM">MUSEUM</ref> u t-tfal jitolbu l-protezzjoni ta' San Rafel meta jkunu se jibdew xi vjaġġ. Is-soċji tal-MUSEUM għadhom sal-ġurnata tal-lum isejħu ismu meta jieħdu t-tfal għal xi ħarġa, speċjalment meta jagħmlu użu minn vetturi.</p>
<p>Ħafna sptarijiet madwar id-dinja huma ddedikati lil San Rafel, fosthom dak ta' Milan imwaqqaf minn <ref target="https://mt.wikipedia.org/wiki/Don_Luigi_Verzé">Don Luigi Verzé</ref> li jismu <hi rend="italic">Istituto Scientifico Universitario San Raffaele</hi>.</p>
Ħoloq Esterni
<list type="unordered"><item><ref target="http://www.newadvent.org/cathen/12640b.htm">Catholic Encyclopedia: St. Raphael</ref></item>
<item><ref target="http://www.tarxienparish.org/Tobit.doc%20">Il-Ktieb ta' Tobit</ref></item></list>
</text></body></html>