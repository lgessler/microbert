<html><body><text id="wikipedia_mt_wikipedia_org__27574.html" ns="0" revid="273264" sourceurl="https://mt.wikipedia.org/wiki/Skellig_Michael" title="Skellig Michael" type="wikipedia">Skellig Michael<figure><caption>Veduta ta' Skellig Michael mill-baħar</caption></figure>
<p><hi rend="bold">Skellig Michael</hi> (bl-Irlandiż: <hi rend="italic">Sceilg Mhichíl</hi> [ˌʃcɛlʲɟ ˈvʲɪhiːlʲ]), magħrufa wkoll bħala <hi rend="bold">Skellig il-Kbira</hi> (bl-Irlandiż: <hi rend="italic">Sceilig Mhór</hi> [ˈʃcɛlʲɪɟ woːɾˠ]; bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Great Skellig</hi>), hija gżira b'żewġ qċaċet tal-blat li tinsab 11.6-il kilometru fil-Punent tal-<ref target="https://mt.wikipedia.org/wiki/Peniżola">Peniżola</ref> ta' Iveragh fil-Kontea ta' Kerry, l-<ref target="https://mt.wikipedia.org/wiki/Repubblika_tal-Irlanda">Irlanda</ref>. Il-gżira ngħatat isem l-<ref target="https://mt.wikipedia.org/wiki/Arkanġlu_Mikiel">Arkanġlu Mikiel</ref>, filwaqt li "Skellig" oriġinat mill-kelma Irlandiża <hi rend="italic">sceilig</hi>, li tfisser farka tal-blat. Il-ġżira ta' maġenbha, Skellig iż-Żgħira (bl-Ingliż: <hi rend="italic">Little Skellig</hi>; bl-Irlandiż: <hi rend="italic">Sceilig Bheag</hi>), hija iżgħar minnha u mhux aċċessibbli (it-tlugħ l-art mhux permess). Iż-żewġ gżejjer tfaċċaw f'wiċċ il-baħar madwar 374-360 miljun sena ilu matul perjodu ta' formazzjoni tal-muntanji, flimkien mal-katina muntanjuża ta' MacGillycuddy's Reeks. Iktar 'il quddiem, ġew separati mill-art kontinentali minħabba ż-żieda fil-livelli tal-ilma.</p>
<p>Skellig Michael tikkonsisti minn madwar 22 ettaru ta' blat<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, u l-ogħla punt tal-gżira, magħrufa bħala <hi rend="italic">Spit</hi>, huwa 218-il metru 'l fuq mil-livell tal-baħar. Il-gżira hija kkaratterizzata miż-żewġ qċaċet tagħha tal-istess daqs u l-wied tagħhom magħruf bħala s-Sarġ ta' <ref target="https://mt.wikipedia.org/wiki/Ġesù">Kristu</ref> (bl-Ingliż: <hi rend="italic">Christ's Saddle</hi>), li jwasslu biex il-pajsaġġ tal-gżira jitqies bħala wieqaf u mhux ospitabbli. Il-gżira hija magħrufa l-iktar għall-monasteru Irlandiż tagħha, li ġie stabbilit bejn is-sekli 6 u 8, u għall-varjetà ta' speċijiet li jgħixu fuq il-gżira, fosthom suli, purċinelli tal-baħar, kolonja ta' mwies il-baħar u popolazzjoni ta' bejn wieħed u ieħor ħamsin foka griża.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-gżira hija ta' interess speċjali għall-arkeologi, peress li l-insedjament monastiku jinsab f'kundizzjoni tassew tajba, xi ħaġa li ma tantx hi komuni wisq. Il-gżira tospita l-fdalijiet ta' torri, ringiela ħaġar megalitiku u ħaġra b'salib imnaqqax magħrufa bħala l-Mara Tnewwaħ. Il-monasteru jinsab f'elevazzjoni ta' bejn 170 u 180 metru, is-Sarġ ta' Kristu jinsab f'elevazzjoni ta' 129 metru, u ż-żona ta' fejn kienu jiġu olzati l-bnadar f'elevazzjoni ta' 37 metru 'l fuq mil-livell tal-baħar.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Wieħed jista' jasal sal-monasteru billi jitla' minn għadd ta' tarġiet dojoq u weqfin tal-blat minn tliet punti differenti ta' żbarkar. L-eremitaġġ fuq il-quċċata tan-Nofsinhar fih mogħdija perikoluża biex tasal għalih u s-soltu jkun magħluq għall-pubbliku. Minħabba l-vjaġġ bil-baħar mill-art kontinentali li sikwit ikun wieħed difficli, u minħabba n-natura esposta tal-punti ta' żbarkar, il-gżira hija aċċessibbli biss matul ix-xhur tas-sajf. Skellig Michael ġiet imniżżla fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1996.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Etimoloġija
<p>Il-kelma "Skellig" toriġina mill-kelma <hi rend="italic">sceillec</hi> bl-Irlandiż antik, li tfisser "żona żgħira jew wieqfa tal-blat". Il-kelma mhux soltu li tintuża fl-ismijiet tal-postijiet Irlandiżi, u tintuża hekk fi ftit każijiet oħra biss, fosthom Bunskellig, fil-Kontea ta' <ref target="https://mt.wikipedia.org/wiki/Cork">Cork</ref>, u l-Knisja ta' Temple-na-Skellig f'<ref target="https://mt.wikipedia.org/wiki/Glendalough">Glendalough</ref>, fil-Kontea ta' <ref target="https://mt.wikipedia.org/wiki/Wicklow">Wicklow</ref>. Jaf għandha oriġini <ref target="https://mt.wikipedia.org/wiki/Norveġja">Norveġiża</ref> Antika, mill-kelma <hi rend="italic">skellingar</hi> ("dawk li jidwu"). Isem Irlandiż alternattiv bikri iżda li qajla jintuża għall-gżira huwa <hi rend="italic">Glascarraig</hi> ("il-blata ħadra").<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Veduta tal-blata magħrufa bħala l-Mara Tnewwaħ bi Skellig iż-Żgħira fl-isfond</caption></figure>
<p>Irr lost his life upon the western main;</p>
<p>Skellig's high cliffs the hero's bones contain.</p>
<p>In the same wreck Arranan too was lost,</p><p>

Nor did his corpse e'er touch Ierne's coast.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p><p>Hawn fuq nistgħu naqraw l-ewwel referenza magħrufa għall-Gżejjer Skellig li tidher fl-annali Irlandiżi; ġrajja ta' nawfraġju li seħħ għall-ħabta tal-1400 <ref target="https://mt.wikipedia.org/wiki/Ante_Christum_natum">Q.K.</ref>, li jingħad li kien ġie kkawżat mit-Tuatha Dé Danann, razza sovranaturali fil-<ref target="https://mt.wikipedia.org/wiki/Mitoloġija_Irlandiża">mitoloġija Irlandiża</ref>. Skont il-leġġenda, Irr, iben Míl Espáine (li xi kultant ġie kkreditat bil-kolonizzazzjoni tal-Irlanda), kien qed jivvjaġġa mill-Peniżola Iberika, iżda għereq u ġie midfun fil-gżira. Daire Domhain ("ir-Re tad-<ref target="https://mt.wikipedia.org/wiki/Id-Dinja">Dinja</ref>") jingħad li kien qagħad fuq il-gżira għall-ħabta tal-200 W.K. qabel ma attakka l-armata ta' Fionn mac Cumhaill f'Ventry fil-qrib.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Test mis-seklu 8 jew 9 jirrakkonta li Duagh, ir-Re tal-Punent ta' Munster, ħarab lejn "Scellecc" wara ġlieda fit-tul mar-Rejiet ta' Cashel għall-ħabta tas-seklu 5, għalkemm l-avveniment ma ġiex stabbilit fuq livell storiku.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fost it-tismijiet bikrin oħrajn hemm il-proża narrattiva tal-<hi rend="italic">Lebor Gabála Érenn</hi> u tal-<hi rend="italic">Cath Finntrágha</hi>, kif ukoll il-<hi rend="italic">Martyrology of Tallaght</hi> tal-<ref target="https://mt.wikipedia.org/wiki/Medjuevu">Medju Evu</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Ġeografija
<figure><caption>Mappa ta' Skellig Michael</caption></figure>
<p>Skellig Michael hija gżira tal-blat wieqaf b'għamla piramidali ta' madwar 18-il ettaru fil-kosta Atlantika lil hinn mill-Peniżola ta' Iveragh tal-Kontea ta' Kerry.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Tinsab 11.7-il km fil-Punent Majjistru ta' Bolus Head, fin-naħa tan-Nofsinhar tal-Bajja ta' San Finjan. Gżira oħra iżgħar minnha, Skellig iż-Żgħira, hija mil eqreb tal-art kontinentali, u ferm iktar inospitabbli, minħabba l-uċuħ weqfin tal-irdumijiet. Il-gżejra ta' Lemon Rock tinsab 3.6 km iktar lejn l-art kontinentali. Il-Gżira tal-Purċinelli tal-Baħar (bl-Ingliż: <hi rend="italic">Puffin Island</hi>) fil-qrib fiha kolonja kbira ta' <ref target="https://mt.wikipedia.org/wiki/Għasfur">għasafar</ref> tal-baħar. Il-Gżejjer Skellig, flimkien ma' wħud mill-Gżejjer Blasket, jikkostitwixxu l-iktar parti fil-Punent kemm tal-Irlanda kif ukoll tal-<ref target="https://mt.wikipedia.org/wiki/Ewropa">Ewropa</ref> bl-esklużjoni tal-<ref target="https://mt.wikipedia.org/wiki/Iżlanda">Iżlanda</ref>.</p>
<p>Fil-gżira jispikkaw żewġ qċaċet: il-quċċata tal-Grigal fejn inbena l-monasteru (185 metru 'l fuq mil-livell tal-baħar), u l-quċċata tal-Lbiċ fejn hemm l-eremitaġġ (218-il metru 'l fuq mil-livell tal-baħar). Bejn dawn iż-żewġ qċaċet hemm is-Sarġ ta' Kristu.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Ġeoloġija
<figure><caption>It-tarġiet li jwasslu sal-monasteru</caption></figure>
<p>Il-gżejjer huma magħmulin minn blat ramli aħmar u lavanja kkumpressata, u ġew iffurmati bejn 360 u 374 miljun sena ilu, bħala parti mill-ktajjen muntanjużi tal-MacGillycuddy's Reeks u tal-Muntanji Caha li tfaċċaw fuq wiċċ il-baħar. Dan seħħ matul il-perjodu ta' Devon meta l-Irlanda kienet parti minn massa tal-art kontinentali akbar u kienet tinsab fin-Nofsinhar tal-ekwatur. It-topografija tal-qċaċet u tal-widien tar-reġjun hija kkaratterizzata minn irdumijiet u għoljiet weqfin li ġew iffurmati matul il-perjodu Hercynian tat-taqlib u tal-formazzjoni tal-muntanji xi 300 miljun sena ilu. Meta l-livell tal-<ref target="https://mt.wikipedia.org/wiki/Oċean_Atlantiku">Oċean Atlantiku</ref> għola, ħoloq qaliet marittimi fondi bħall-Bajja ta' Bantry u ħalla l-Gżejjer Skellig maqtugħin mill-art kontinentali. Il-blat huwa kkumpressat ferm u fih bosta xquq u ġonturi. Bħala riżultat tal-erożjoni tul qasma kbira fl-art mit-Tramuntana għan-Nofsinhar li fiha bażi tal-blat ferm iktar dgħajjef miż-żoni tal-madwar, biċċa kbira tal-blat inkisret, u din irriżultat fis-Sarġ ta' Kristu bejn iż-żewġ qċaċet ta' Skellig Michael. Il-blat tal-gżira għadda minn ħafna erożjoni minħabba l-esponiment għar-riħ u għall-ilma.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-blata tal-Mara Newwieħa tinsab fiċ-ċentru tal-gżira, fit-telgħa qabel l-irdum tas-Sarġ ta' Kristu<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>, 120 metru 'l fuq mil-livell tal-baħar, fuq 1.2 ettaru ta' bur tal-ħaxix. Din hija l-unika parti ċatta u għammiela tal-gżira, u b'hekk fiha traċċi ta' tkabbir Medjevali tal-għelejjel. Il-mogħdija mis-Sarġ sal-quċċata hija magħrufa bħala l-Mogħdija ta' Kristu, tismija li tirrifletti l-periklu għal kull min jixxabbat hemmhekk.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Karatteristiċi notevoli f'din il-biċċa art jinkludu l-quċċata magħrufa bħala Għajn il-Labbra (bl-Ingliż: <hi rend="italic">Needle's Eye peak</hi>), "ċumnija" tal-ġebel li titla' sa 150 metru 'l fuq mil-livell tal-baħar<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>, u sensiela ta' 14-il salib tal-ġebel b'ismijiet bħal "Rock of the Women's piercing caoine", li jkomplu jirriflettu l-periklu għal min jixxabbat sa hemm fuq. Iktar 'il fuq hemm iż-żona tal-Ġebla ta' Pain, inkluż il-parti magħrufa bħala "Spit", framment twil u dejjaq tal-blat li wieħed jasal għalih permezz ta' tarġiet wesgħin 60 ċentimetru. Il-fdalijiet tal-knisja Medjevali jinsabu iktar 'l isfel u wieħed jasal għalihom qabel ma jasal fejn il-monasteru iktar antik.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Bajjiet
<p>It-tliet bajjiet prinċipali tal-gżira huma l-Qala tal-Għami (bl-Ingliż: <hi rend="italic">Blind Man's Cove</hi>) fil-Lvant, il-Qala tas-Salib (bl-Ingliż: <hi rend="italic">Cross Cove</hi>) fin-Nofsinhar u l-Qala Blu (bl-Ingliż: <hi rend="italic">Blue Cove</hi>) fit-Tramuntana.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Kull bajja tista' tintuża bħala punt ta' aċċess mill-baħar. It-tliet bajjiet għandhom tarġiet imnaqqxin fil-blat mill-punt tal-iżbark sa 'l fuq mil-livell tal-baħar.<ref target="https://mt.wikipedia.org/wiki/Il-Paġna_prinċipali#cite_note-:1-18">[18]</ref> Il-bajja prinċipali li tintuża għall-iżbark hija dik fil-Lvant<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> u hija esposta għall-imbatt tal-baħar u għall-mewġ għoli; b'hekk l-approċċ jaf ikun diffiċli fix-xhur mhux tas-sajf. Il-moll tal-bajja huwa ppożizzjonat taħt irdum għoli u wieqaf, fejn jgħixu bosta għasafar. Inbena fl-1826 minn żona magħrufa bħala Flagstaff u jagħti għal tarġiet li jwasslu sa fanal li ma għadux jintuża iktar. It-tarġiet jinqasmu f'żewġ mogħdijiet separati, u l-iktar waħda bikrija u prattikament abbandunata twassal direttament sal-monasteru.</p>
<p>Il-Qala Blu hija l-iktar punt li diffiċli tiżbarka fih u bħala medja wieħed jista' jiżbarka hemm xi 20 jum fis-sena. Hu u jinnota n-nuqqas ta' aċċessibbiltà tal-gżira, il-<ref target="https://mt.wikipedia.org/wiki/Kittieb">kittieb</ref> <ref target="https://mt.wikipedia.org/wiki/Des_Lavelle">Des Lavelle</ref> josserva li "l-fatt li l-patrijiet fl-antik ħadu ħsieb il-kostruzzjoni diffiċli tat-tarġiet li jwasslu sa din il-qala huwa argument tajjeb li l-kundizzjonijiet tat-temp dak iż-żmien kienu ferm aħjar milli huma issa".<ref target="https://mt.wikipedia.org/wiki/Il-Paġna_prinċipali#cite_note-:1-18">[18]</ref></p>


Ekoloġija
<figure><caption>Gawwi bil-gżira ta' Skellig iż-Żgħira fl-isfond</caption></figure>
<p>Skellig Michael hija magħmula minn irdumijiet esposti telgħin mill-baħar u tliet bajjiet. L-art fuq ġewwa tagħha hija fil-biċċa l-kbira ħamrija rqiqa fuq art wieqfa fl-għoli, bi rqajja' ta' veġetazzjoni li madankollu huma esposti għar-raxx tal-baħar. Minkejja dan, il-gżira għandha ekoloġija ferm iktar diversifikata minn dik tal-art kontinentali; bħala gżira, tipprovdi kenn lil varjetajiet kbar ta' flora u ta' fawna, li ħafna minnhom huma uniċi fl-Irlanda.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Fiha firxa wiesgħa ta' għasafar tal-baħar, li issa huma protetti mill-istatus tal-gżira bħala riżerva naturali b'sjieda tal-istat.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Il-Gżejjer Skellig ġew kklassifikati bħala Żona ta' Protezzjoni Speċjali fl-1986 meta ġew rikonoxxuti għall-varjetà u għall-popolazzjoni kbira mhux tas-soltu ta' għasafar.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<figure><caption>Par purċinelli tal-baħar fuq Skellig Michael</caption></figure>
<p>Il-gżira tospita bejtiet kbar tal-bisien (<hi rend="italic">Falco peregrinus</hi>). Għasafar oħra ta' interess jinkludu l-fulmars (<hi rend="italic">Procellariidae</hi>), il-garniji tal-Atlantiku (<hi rend="italic">Puffinus puffinus</hi>), il-kangi (<hi rend="italic">Hydrobates pelagicus</hi>), is-suli, il-gawwi tal-<ref target="https://mt.wikipedia.org/wiki/Renju_Unit">Ingilterra</ref>, l-imwies geddumhom irqiq (<hi rend="italic">Uria aalge</hi>) u l-purċinelli tal-baħar (<hi rend="italic">Fratercula arctica</hi>).<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Sa ftit snin ilu kienet tgħix merħla mogħoż fuq il-gżira, u ssostni popolazzjoni ta' fniek u ġrieden tal-imramma, li ġew introdotti relattivament reċentement x'aktarx fis-seklu 19 mill-ħaddiema tal-fanal. Il-foki griżi spiss jitlajjaw mas-sikkiet madwar il-gżira.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
Storja
Monastika
<p>Skellig Michael kienet prattikament diżabitata sat-twaqqif tal-monasteru Wistinjan. Bosta mill-gżejjer tal-kosta tal-Punent tal-Irlanda fihom monasteri Kristjani bikrin, li tkattru fid-dawl tal-iżolament tagħhom u l-abbundanza ta' blat għall-kostruzzjoni. Hemm konċentrazzjoni kbira ta' monasteri tul il-kosta tal-Kontea ta' Kerry, b'total ta' disa' fuq il-gżejjer lil hinn mill-Peniżoli ta' Iveragh u ta' Dingle.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>L-<hi rend="italic">Annali ta' Inisfallen</hi> (bl-Ingliż: <hi rend="italic">Annals of Inisfallen</hi>) jirrakkontaw attakk tal-<ref target="https://mt.wikipedia.org/wiki/Vikingi">Vikingi</ref> fit-823. L-<hi rend="italic">Annali</hi> jirrakkontaw li "Skellig ġiet attakata mill-pagani u Eitgal [is-superjur tal-patrijiet] inħataf minnhom u miet bil-ġuħ".<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Is-sit kien ġie ddedikat lil <ref target="https://mt.wikipedia.org/wiki/Arkanġlu_Mikiel">San Mikiel</ref> mill-inqas mill-1044 (meta ġiet iddokumentata l-<ref target="https://mt.wikipedia.org/wiki/Mewt">mewt</ref> ta' "Aedh ta' Scelic-Mhichí").<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Madankollu, din id-dedika jaf seħħet saħansitra fid-950, peress li għall-ħabta ta' dak iż-żmien ġiet miżjuda knisja ġdida mal-monasteru (li tipikament kienet xi ħaġa li kienet issir biex tiġi ċċelebrata konsagrazzjoni) u ssejħet il-Knisja ta' San Mikiel. Il-gżira jaf kienet ġiet iddedikata lil San Mikiel, il-qattiel leġġendarju tas-<ref target="https://mt.wikipedia.org/wiki/Serp">sriep</ref>, abbażi ta' konnessjoni ma' <ref target="https://mt.wikipedia.org/wiki/San_Patrizju">San Patrizju</ref>. Sors Ġermaniż tas-seklu 13 isostni li Skellig kienet l-aħħar post fejn seħħet il-battalja bejn San Patrizju u s-sriep velenużi tal-gżira.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Il-gżira kienet destinazzjoni regolari għall-pellegrini sal-bidu tas-seklu 16.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
Taraġ u mogħdijiet
<figure><caption>Veduta tal-mogħdija tan-Nofsinhar</caption></figure>
<p>Kull wieħed mill-postijiet tal-iżbarkar iwassal għal serje twila ta' taraġ (magħrufa bħala t-taraġ tal-Lvant, tan-Nofsinhar u tat-Tramuntana) li nbnew mill-ewwel ġenerazzjonijiet ta' patrijiet li għexu fil-gżira. Xi darba jaf kienu jiffurmaw parti minn network akbar; instabu traċċi ta' taraġ ieħor, possibbilment iktar bikrin.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref><ref target="https://mt.wikipedia.org/wiki/Il-Paġna_prinċipali#cite_note-32">[32]</ref> L-evidenza arkeoloġika turi li sezzjonijiet tal-bażalt ta' kull serje ta' taraġ ġew maqtugħin fil-blat, sakemm inkixfet il-ġebla niexfa ta' taħt li kienet iktar stabbli f'altitudni fejn il-mewġ tal-baħar ma setax jikkawża iktar erożjoni. Iktar 'il quddiem it-taraġ t'isfel nett ġew sostitwiti b'mogħdijiet tal-ġebla niexfa.</p>
<p>It-taraġ tat-Tramuntana jibda mill-Qala Blu u jikkonsisti minn żewġ mogħdijiet twal u weqfin bit-taraġ magħrufa bħala t-taraġ ta' fuq u t'isfel. Il-mogħdija ta' fuq inbniet bil-ġebla niexfa iżda hemm partijiet minnha li jinsabu f'kundizzjoni ħażina ħafna; minħabba li nbniet fuq wiċċ wieqaf ħafna tal-gżira, tiġi affettwata ħafna mill-erożjoni u mill-impatt tat-twaqqigħ tal-ġebel mill-irdumijiet ta' fuqha. Il-parti t'isfel maqtugħa fil-blat ittieklet ħafna mill-baħar, u ftit mill-art ta' madwarhom ċediet; il-partijiet fejn it-taraġ intilef minħabba ċ-ċediment tal-art ġew sostitwiti b'rampi. Fis-snin 20 tas-seklu 19 ġie miżjud parapett fl-iktar parti t'isfel tat-taraġ, u t-taraġ twessa' matul il-kostruzzjoni tal-fanal.<ref target="https://mt.wikipedia.org/wiki/Il-Paġna_prinċipali#cite_note-:2-33">[33]</ref></p>
<figure><caption>Il-mogħdija li twassal sas-Sarġ ta' Kristu</caption></figure>
<p>It-taraġ tan-Nofsinhar huwa l-iktar taraġ li jintuża s-soltu llum il-ġurnata u jingħaqad mat-taraġ tat-Tramuntana fis-Sarġ ta' Kristu, sal-monasteru. Iż-żewġ settijiet ta' taraġ fihom diversi karatteristiċi arkeoloġiċi, inkluż tisħiħ bil-ħitan u post għat-talb. Jinsabu f'kundizzjoni tajba u x'aktarx ġew imsewwija mill-<ref target="https://mt.wikipedia.org/wiki/Bennej">bennejja</ref> tal-fanal. L-iktar punt dgħajjef tagħhom, eżatt fuq is-Sarġ ta' Kristu, ikollu jiġi msewwi minn żmien għal żmien minħabba l-użu kontinwu mill-viżitaturi moderni u għalhekk issirlu manutenzjoni kontinwa. It-taraġ tal-iżbarkar jaf inbnew mill-bennejja tal-fanal; 14-il tarġa apparti l-punt prinċipali tal-iżbarkar huma prattikament inaċċessibbli, peress li jieqfu ħesrem fiż-żewġ naħat u la jwasslu sal-baħar u lanqas sal-ogħla livelli.<ref target="https://mt.wikipedia.org/wiki/Il-Paġna_prinċipali#cite_note-:2-33">[33]</ref></p>
<p>Il-bażi tat-taraġ tal-Lvant 'il fuq mill-Qala tal-Għami ġiet sploduta bid-dinamit fl-1820 matul il-kostruzzjoni tal-moll u tat-triq li twassal għall-fanal u issa mhux aċċessibbli mill-punt tal-iżbarkar. It-taraġ ta' fuq dan il-livell, li jinsab fuq wiċċ wieqaf ħafna ta' rdum, kien soġġett għal konservazzjoni, l-iktar reċentement fl-2002/2003 meta ammonti kbar ta' veġetazzjoni tneħħew, u llum jinsab f'kundizzjoni tajba.<ref target="https://mt.wikipedia.org/wiki/Il-Paġna_prinċipali#cite_note-:2-33">[33]</ref></p>
Monasteru
<figure><caption>Il-Monasteru fil-quċċata ta' Skellig Michael</caption></figure>
<p>Il-monasteru nbena f'art imtarrġa xi 180 metru 'l fuq mil-livell tal-baħar. Fih żewġ oratorji, ċimiterju, ħaġriet b'għamla ta' salib, sitt ċelel tat-tip <hi rend="italic">clochán</hi> qishom giren (waħda minnhom ċediet) u knisja Medjevali. Iċ-ċelel u l-oratorji nbnew kollha b'kostruzzjoni mingħajr tkaħħil, u l-knisja, li nbniet iktar 'il quddiem, inbniet bit-tkaħħil.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<p>Is-sena meta ġie stabbilit il-monasteru mhijiex magħrufa. Bħal ħafna fdalijiet Kristjani bikrin f'Kerry, xi drabi jiġi attribwit lil San Finnian, għalkemm l-istoriċi jiddubitaw li dan kien il-każ.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> L-ewwel referenza definita għal attività monastika fuq il-gżira hija l-mewta dokumentata ta' "Suibhini ta' Skelig" mis-seklu 8; madankollu, Fionán jingħad li stabbilixxa l-monasteru fis-seklu 6.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
<figure><caption>Iċ-ċimiterju tal-monasteru ta' Skellig Michael</caption></figure>
<p>L-<hi rend="italic">Annali tal-Erba' Mgħallma</hi> (bl-Ingliż: <hi rend="italic">Annals of the Four Masters</hi>) jirrakkontaw l-avvenimenti li seħħew fil-Gżejjer Skellig bejn is-sekli 9 u 11. Dawn il-ġrajjiet jissuġġerixxu li Eitgall ta' Skellig, is-superjur tal-patrijiet tal-monasteru, inħataf mill-Vikingi fit-823 u miet bil-ġuħ ftit wara. Il-Vikingi reġgħu attakkaw fit-838, u serqu mill-knejjes fir-raħal ta' Kenmare, u mill-gżejjer ta' Skellig u ta' Innisfallen. L-abbazija Wistinjana f'Ballinskelligs ġiet stabbilita fid-950, fl-istess sena li fiha miet Blathmhac ta' Sceilig. Finalment, l-Annali jsemmu l-mewt ta' Aedh ta' Sceilig Michael fl-1040.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>L-ikbar "girna", magħrufa bħala ċ-ċella A, għandha superfiċe ta' 14.5-il metru bi 3.8 metri, u hija għolja ħames metri. Bħaċ-ċelel l-oħra, il-ħitan tagħha fuq ġewwa huma dritti qabel ma jidjiequ biex jiffurmaw is-saqaf b'għamla ta' koppla. Fuq ġewwa wkoll hemm ġebliet li joħorġu 'l barra, xi 2.5 metri 'l fuq biex jirfdu s-saqaf, u f'xi każijiet jaf kienu jirfdu kompartiment ieħor ta' għajxien mas-saqaf. Il-ġebliet li joħorġu 'l barra fuq in-naħa esterna taċ-ċelel x'aktarx kienu jintużaw biex tintrabat magħhom l-għata tat-tiben imnixxef. Xi ċelel fihom spazji 'l ġewwa li jaf kienu jintużaw bħala armadji.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> L-oratorju prinċipali għandu għamla ta' dgħajsa, u għandu superfiċe ta' 3.6 metri b'4.3 metri. Għandu artal u tieqa żgħira mal-ħajt tal-Lvant tiegħu. L-oratorju ż-żgħir għandu terrazza tiegħu stess, b'distanza relattiva mill-kumpless prinċipali. Għandu superfiċe ta' 2.4 metri b'1.8 metru u huwa għoli 2.4 metri; għandu bieb baxxa (0.9 metri b'0.5 metri) u tieqa pjuttost kbira ta' metru fil-ħajt tal-Grigal tiegħu.</p>
<p>Il-Knisja ta' San Mikiel tmur lura għas-seklu 10 jew għall-bidu tas-seklu 11. Oriġinarjament inbniet l-iktar bi tkaħħil tal-ġebla tal-ġir flimkien ma' blat ramli importat mill-Gżira ta' Valentia. Illum il-ġurnata ġġarrfet kważi kollha ħlief it-tieqa tal-Lvant tagħha. Iċ-ċentru tal-knisja fih lapida moderna tal-1871 għall-membri tal-familja ta' wieħed mill-ħaddiema tal-fanal.</p>
<figure><caption>Il-<hi rend="italic">clocháns</hi> li qishom giren imsaqqfin mingħajr tkaħħil</caption></figure>
<p>Nofs iċ-Ċimiterju tal-Patrijiet iġġarraf u issa huwa ferm iżgħar minn meta kien jintuża b'mod attiv. Fih slaleb tal-ġebel b'diversi tiżjin imnaqqax fihom fuq in-naħa tal-Punent tiegħu. Żewġ slaleb fihom ħafna dettall u jingħad li huma elementi bikrin tas-sit; b'kollox hemm iktar minn mitt salib tal-ġebel li nstabu fuq il-gżira. Hemm diversi ħaġriet ortostatiċi fit-Tramuntana u fil-Punent taċ-ċimiterju.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Hemm ukoll żewġ <hi rend="italic">leachta</hi> mingħajr tkaħħil. L-ikbar wieħed jinsab bejn il-Knisja ta' San Mikiel u l-oratorju prinċipali, u jingħad li huwa iktar antik minnhom it-tnejn, u xi darba kellu salib wieqaf kbir fin-naħa tal-Punent tiegħu, li issa nkiser. L-ieħor jinsab mal-ħajt ta' appoġġ tal-monasteru fin-Nofsinhar tal-oratorju.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> Taħthom it-tnejn instabu fdalijiet umani.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref></p>
<figure><caption>Il-Blata tas-Salib b'salib imnaqqax fuqha</caption></figure>
<p>Huwa stmat li mhux iktar minn tnax-il patri u s-superjur tal-patrijiet għexu f'daqqa fil-monasteru.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Il-monasteru kien okkupat b'mod kontinwu sal-aħħar tas-seklu 12 jew sal-bidu tas-seklu 13 u baqa' sit ta' pellegrinaġġ sal-era moderna. Il-patrijiet tal-gżira ma kinux jieklu l-istess li kienu jieklu l-abitanti fuq l-art kontinentali. Peress li kellhom inqas art li setgħet tinħadem biex jiżirgħu l-għelejjel, il-ġonna bil-ħxejjex kienu parti importanti tal-ħajja monastika. Minħabba l-bżonn, il-ħut u l-laħam u l-bajd tal-għasafar li jbejtu fuq il-gżejjer kienu sors primarju ta' ikel.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref> Fost it-teoriji għalfejn is-sit ġie abbandunat hemm li l-klima madwar Skellig Michael kesħet, iż-żieda tal-maltempati, l-attakki tal-Vikingi<ref target="https://mt.wikipedia.org/wiki/Il-Paġna_prinċipali#cite_note-44">[44]</ref>, u l-bidliet fl-istruttura tal-Knisja Irlandiża. Probabbilment kombinament ta' dawn il-fatturi wassal biex il-komunità ta' patrijiet tabbanduna l-gżira u tmur tgħix fl-abbazija f'Ballinskelligs. Dan iċ-ċaqliq ġiet iddokumentat mill-ekkleżjastiku u l-istoriku Kambro-<ref target="https://mt.wikipedia.org/wiki/Normanni">Normann</ref> <ref target="https://mt.wikipedia.org/wiki/Giraldus_Cambrensis">Giraldus Cambrensis</ref> fl-aħħar tas-seklu 12 meta kiteb li l-patrijiet kienu marru jgħixu f'sit ġdid fuq l-art kontinentali.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></p>
Eremitaġġ
<p>L-eremitaġġ jinsab fin-naħa opposta tal-gżira meta mqabbel mal-monasteru, taħt il-quċċata tan-Nofsinhar, u huwa ferm iktar diffiċli u perikoluż biex wieħed jasal għalih. Illum il-ġurnata, l-aċċess għall-quċċata tan-Nofsinhar huwa ristrett u huwa permess biss b'arranġament minn qabel.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> Wieħed jasal għalih mis-Sarġ ta' Kristu permezz ta' serje dejqa u wieqfa ta' taraġ maqtugħin fil-blat li huma esposti għal riħ qawwi minn kull naħa, xi kultant b'qawwa kważi ta' uragan. Il-mogħdija tgħaddi minn Għajn il-Labbra, ċumnija tal-blat li ffurmat minn xaqq vertikali dejjaq fil-quċċata.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> Minkejja li l-oriġini u l-istorja tal-eremitaġġ mhumiex studjati daqs tal-monasteru, jingħad li l-eremitaġġ oriġina fis-seklu 9 u fih diversi kompartimenti u pjattaformi fuq tliet terrazzi prinċipali maqtugħin fil-blat.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Dawn it-tliet terrazzi huma magħrufa bħala l-Oratorju, il-Ġnien u t-Terrazza ta' Barra.</p>
<p>It-terrazza tal-oratorju, xi mitejn metru 'l fuq mil-livell tal-baħar u xi ħmistax-il metru taħt il-quċċata<ref target="https://mt.wikipedia.org/wiki/Il-Paġna_prinċipali#cite_note-49">[49]</ref>, hija l-ikbar u l-iktar waħda f'kundizzjoni tajba. L-oratorju prinċipali għadu kważi intatt u fih l-artal oriġinali, bank, ċisterna tal-ilma u x'aktarx il-fdalijiet ta' santwarju. Ix-xogħol fil-ġebel huwa tipiku tal-Perjodu Kristjan Bikri tal-Irlanda. X'aktarx li l-eremitaġġ inbena wara l-monasteru; minħabba d-diffikultà tal-kostruzzjoni tiegħu, li kienet tinvolvi ċ-ċaqliq ta' ġebliet kbar mill-uċuħ weqfin tal-irdumijiet, u għalhekk il-bennejja kien ikollhom bżonn jużaw il-monasteru bħala bażi. L-effett tal-erożjoni tal-ġlata fil-qasma maġġuri tal-gżira pprovda lill-bennejja b'ammonti kbar ta' materjali għall-kostruzzjoni.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>Fuq ġewwa, il-binja prinċipali hija twila 2.3 metri u wiesgħa 1.2 metru. Il-ħajt mad-dawra tal-eremitaġġ huwa magħmul l-iktar minn ġebliet żgħar. Għalkemm issa ma tantx jinsab f'kundizzjoni tajba u ħafna minnu huwa mwaqqa', xi darba kien għoli bejn metru u metru u nofs. Illum il-ġurnata, l-eremitaġġ fuq ġewwa huwa mimli radam u tiġrif mill-istruttura stess u mill-frammenti ta' salib tal-ġebel li kien għoli seba' piedi. Il-<hi rend="italic">leacht</hi> fuq barra x'aktarx kienet tintuża bħala santwarju jew artal; żgħira wisq biex setgħet tkun sit funebri.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref></p>
<p>It-terrazza ta' barra tinsab fuq tliet biċċiet imtarrġin ħerġin 'il barra ftit 'il bogħod mill-kumpless prinċipali u l-aċċess huwa diffiċli. Mad-dawra tagħha hemm ħajt twil xi 17-il metru tul il-perimetru wieqaf u espost tagħha.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref> Hu u jitħasseb għalfejn kien inbena dan il-post daqstant inaċċessibbli u mbiegħed, l-istoriku <ref target="https://mt.wikipedia.org/wiki/Walter_Horn">Walter Horn</ref> kiteb li "l-għan ta' axxetiku ma kinitx il-kumdità" u fakkar li l-Omelija ta' Cambrai tiddikjara li: "B'hekk inċaħħdu lilna nfusna jekk ma naqgħux għax-xewqat tagħna u nindmu għal dnubietna. B'hekk inkunu qed nerfgħu s-salib tagħna, jekk niċċaħħdu u ngħixu l-martirju u t-tbatija biex nagħtu ġieħ lil Kristu".<ref target="https://mt.wikipedia.org/wiki/Il-Paġna_prinċipali#cite_note-53">[53]</ref></p>
Postmonastika
<figure><caption>Edwin Wyndham-Quin, it-Tielet Earl ta' Dunraven u Mount-Earl, Lulju 1861. In-<hi rend="italic">Noti dwar l-Arkitettura Irlandiża</hi> (bl-Ingliż: <hi rend="italic">Notes on Irish Architecture</hi>) ta' Lord Dunraven fihom l-ewwel stħarriġ komplut tal-gżira.</caption></figure>
<p>Skellig Michael baqa' fil-pussess tal-Kanoni <ref target="https://mt.wikipedia.org/wiki/Knisja_Kattolika">Kattoliċi</ref> Regolari sax-xoljiment tal-Abbazija ta' Ballinskelligs fl-1578, b'riżultat tar-riformazzjoni li saret minn <ref target="https://mt.wikipedia.org/wiki/Eliżabetta_I">Eliżabetta I</ref>. Is-sjieda tal-gżejjer għaddiet għand il-familja Butler (għall-kirja ta' "żewġ isqra u kwantità ta' rix tal-purċinelli tal-baħar fis-sena")<ref target="https://mt.wikipedia.org/wiki/Il-Paġna_prinċipali#cite_note-54">[54]</ref>, u baqgħet għandhom sal-bidu tas-snin 20 tas-seklu 19 meta l-Korporazzjoni għall-Preservazzjoni u għat-Titjib tal-Port ta' <ref target="https://mt.wikipedia.org/wiki/Dublin">Dublin</ref> (il-predeċessur tal-Korp tal-Kummissarji tal-Fanali Irlandiżi) xtrat il-gżira għal £500<ref target="https://mt.wikipedia.org/wiki/Il-Paġna_prinċipali#cite_note-55">[55]</ref> mingħand <ref target="https://mt.wikipedia.org/wiki/John_Butler_ta'_Waterville">John Butler ta' Waterville</ref> f'ordni ta' xiri obbligatorju. Il-korporazzjoni bniet żewġ fanali fuq in-naħa Atlantika tal-gżira, kif ukoll kwartieri tal-għajxien assoċjati, li tlestew sal-1826.<ref target="https://mt.wikipedia.org/wiki/Il-Paġna_prinċipali#cite_note-56">[56]</ref></p>
<p>Fl-1871, Lord Dunraven, fin-<hi rend="italic">Noti dwar l-Arkitettura Irlandiża</hi> (bl-Ingliż: <hi rend="italic">Notes on Irish Architecture</hi>) tiegħu, għamel l-ewwel stħarriġ arkeoloġiku komprensiv tal-gżira. Hu u jiddeskrivi l-monasteru, huwa kiteb li "ix-xenarju huwa wieħed tant solenni u ta' dieqa li ħadd ma missu jidħol hemmhekk għajr il-pellegrini u dawk li jridu jagħmlu xi penitenza. Is-sens ta' solitudni, is-smewwiet vasti u l-moviment monotonu u sublimi tal-baħar joħonqu l-ispirtu, sakemm dak l-ispirtu ma jkunx f'armonija".<ref target="https://mt.wikipedia.org/wiki/Il-Paġna_prinċipali#cite_note-57">[57]</ref> Ma tantx kien ħanin mal-proġett tal-fanali u ddeskrieva l-alterazzjonijiet li sarulhom mill-"ħaddiema tal-fanali li ... fl-1838, bnew ħitan moderni oġġezzjonabbli". L-Uffiċċju tax-Xogħlijiet Pubbliċi sar kustodju tal-fdalijiet tal-monasteru fl-1880, qabel ma xtara l-gżira (bl-eċċezzjoni tal-fanali u l-istrutturi assoċjati) mingħand il-Kummissarji tal-Fanali Irlandiżi.<ref target="https://mt.wikipedia.org/wiki/Il-Paġna_prinċipali#cite_note-:3-58">[58]</ref></p>
Sit ta' Wirt Dinji
<p>Skellig Michael ġiet iddeżinjata bħala Sit ta' Wirt Dinji tal-UNESCO fl-1996.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>Il-Kunsill Internazzjonali għall-<ref target="https://mt.wikipedia.org/wiki/Monument">Monumenti</ref> u s-Siti (ICOMOS) sostna li "l-ebda sit ieħor ma juri l-estremi tal-monastiċiżmu Kristjan li kkaratterizza ħafna mit-Tramuntana tal-<ref target="https://mt.wikipedia.org/wiki/Afrika">Afrika</ref>, mil-Lvant Nofsani u mill-Ewropa".<ref target="https://mt.wikipedia.org/wiki/Il-Paġna_prinċipali#cite_note-:3-58">[58]</ref></p>
Kultura
<figure><caption>Veduta ta' Skellig Michael mill-kosta billejl</caption></figure>
<p>Il-gżira ta' Skellig Michael intużat f'diversi films u dokumentarji. Il-gżira ntużat għall-ġbid tal-film <hi rend="italic">Star Wars: The Force Awakens</hi> (2015) u <hi rend="italic">Star Wars: The Last Jedi</hi> (2017). Xi filmati mill-ajru tal-gżira ntużaw ukoll f'<hi rend="italic">Star Wars: The Rise of Skywalker</hi> (2019).<ref target="https://mt.wikipedia.org/wiki/Il-Paġna_prinċipali#cite_note-59">[59]</ref><ref target="https://mt.wikipedia.org/wiki/Il-Paġna_prinċipali#cite_note-60">[60]</ref> Il-gżira ntużat ukoll għall-ġbid tal-aħħar xena f'<hi rend="italic">Heart of Glass</hi> (1976), u f'<hi rend="italic">Byzantium</hi> (2012).<ref target="https://mt.wikipedia.org/wiki/Il-Paġna_prinċipali#cite_note-61">[61]</ref></p>
<p>Fl-ewwel episodju tad-dokumentarju tal-BBC tal-1969, <hi rend="italic">Civilisation: A Personal View by Kenneth Clark</hi>, l-istoriku ta<ref target="https://mt.wikipedia.org/wiki/L-Arti">l-arti</ref> <ref target="https://mt.wikipedia.org/wiki/Kenneth_Clark">Kenneth Clark</ref> iddeskriva l-binjiet u l-mogħdijiet tal-gżira bħala "kisba straordinarju ta' kuraġġ u ta' tenaċità". Huwa osserva li "meta wieħed iħares lura lejn iċ-ċivilizzazzjonijiet l-kbar ta' <ref target="https://mt.wikipedia.org/wiki/Franza">Franza</ref> tas-seklu 12 jew ta' <ref target="https://mt.wikipedia.org/wiki/Ruma">Ruma</ref> tas-seklu 17, diffiċli li wieħed jemmen, li għal żmien pjuttost twil—kważi mitt sena—il-Kristjaneżmu tal-Punent irnexxielu jibqa' ħaj billi ggranfa ma' postijiet bħal Skellig Michael, quċċata tal-blat xi tmintax-il mil lil hinn mill-kosta Irlandiża, b'għoli ta' 210 metru 'l fuq mil-livell tal-baħar".<ref target="https://mt.wikipedia.org/wiki/Il-Paġna_prinċipali#cite_note-62">[62]</ref></p>
Aċċess u turiżmu
<figure><caption>Veduta ta' Skellig iż-Żgħira mill-oratorju l-kbir tal-monasteru ta' Skellig Michael</caption></figure>
<p>Skellig Michael fih tliet punti tal-iżbarkar li kienu jintużaw mill-patrijiet skont kif jinzertaw il-kundizzjonijiet tat-temp. Illum il-ġurnata l-gżira tilqa' medja ta' 11,000 viżitatur fis-sena. Sabiex jipproteġi s-sit, l-Uffiċċju tax-Xogħlijiet Pubbliċi jillimita l-għadd ta' viżitaturi għal 180 kuljum. Il-klima lokali u n-natura esposta tal-gżira jagħmlu l-vjaġġ bejn l-art kontinentali u l-gżira pjuttost diffiċli. Ladarba wieħed jiżbarka, l-art ta' Skellig Michael hija wieqfa, mhux kennija u perikoluża. Wieħed jixxabbat u jitla' sal-quċċata permezz ta' 600 tarġa Medjevali tal-ġebel.</p>
<p>In-natura remota u inaċċessibbli tal-gżira minn dejjem naffret il-maġġoranza tal-viżitaturi, u b'hekk il-gżira hija ppreservata tassew tajjeb. It-turiżmu beda fl-aħħar tas-seklu 19 meta dgħajsa tal-qdif setgħet tinkera għal 25 xelin. Saret destinazzjoni turistika popolari biss fil-bidu tas-snin 70 tas-seklu 20 meta bdew isiru iktar frekwenti l-laneċ mikrija tal-passiġġieri; fl-1973 kien hemm ħamsa disponibbli għal prezz ta' £3 ir-ras. Sal-1990, id-domanda tant kienet kibret li l-Uffiċċju tax-Xogħlijiet Pubbliċi beda jorganizza għaxar dgħajjes li jitilqu minn erba' portijiet individwali.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref></p>
<p>Kull sena mill-inqas erba' liċenzji tad-dgħajjes jingħataw lill-operaturi turistiċi li jwettqu vjaġġi lejn Skellig Michael matul l-istaġun tas-sajf (minn Mejju sa Ottubru), jekk it-temp ikun jippermetti. Anke meta l-kundizzjonijiet tal-baħar qrib l-art kontinentali jkunu kalmi, il-baħar madwar il-gżira jaf ikun imqalleb. Iż-żona madwar il-gżira hija spiss maħkuma mill-imbatt tal-baħar li jiġi minn depressjonijiet distanti fl-Atlantiku. Il-mewġ iħabbat fuq il-gżira minn kull naħa, b'mewġ li jlaħħaq sa għoli ta' 10 metri fuq il-moll u ta' 45 metru tul in-naħa fejn hemm il-fanal. Meta dan il-mewġ għoli jħabbat fuq il-blat, spiss jikxfu u jaqilgħu bosta alka, sponoż u anemones fuq wiċċ il-blat, li jkomplu jxekklu iktar it-tqarrib lejn il-gżira u l-iżbarkar.</p>
<p>Żjara tipika fuq Skellig Michael tipikament iddum madwar sitt sigħat. L-Uffiċċju tax-Xogħlijiet Pubbliċi jenfasizza li l-vjaġġ fih diversi diffikultajiet b'rabta mas-sikurezza. Fil-fatt, għal raġunijiet ta' sikurezza, l-iktar minħabba li t-tarġiet huma weqfin, tal-blat, antiki u mingħajr poġġamani, iż-żjarat ma jsirux meta t-temp ikun b'wisq xita jew riħ. Matul is-sajf, hemm postijiet madwar il-blat, l-iktar fil-Qala Blu, fejn jistgħu jmorru l-bugħaddasa.<ref target="https://mt.wikipedia.org/wiki/Il-Paġna_prinċipali#cite_note-64">[64]</ref></p>
</text></body></html>