<html><body><text id="wikipedia_mt_wikipedia_org__8784.html" ns="0" revid="260930" sourceurl="https://mt.wikipedia.org/wiki/Michel_de_Montaigne" title="Michel de Montaigne" type="wikipedia">Michel de Montaigne
<p><hi rend="bold">Michel Eyquem de Montaigne</hi> (28 ta’ Frar 1533 – 13 ta’ Settembu 1592) kien <ref target="https://mt.wikipedia.org/wiki/Filosofija">filosfu</ref>, kittieb u politiku <ref target="https://mt.wikipedia.org/wiki/Franza">Franċiż</ref>.</p>
Bijografija
<p>Michel Eyquem de Montaigne, iżjed magħruf bl-isem sempliċi ta' <hi rend="bold">Montaigne</hi>, twieled minn familja ta’ merkanti ta’ Bordeaux li kienet saret nobbli żewġ ġenerazzjonijiet qabel. Fl-1477, Bużnannuh Ramon Eyquem kien kiseb kastell tas-seklu XIV f’Saint-Michel-de-Montaigne fil-Périgord, u hekk akkwista t-titlu ta’ "Seigneur de Montaigne", li wirtuh uliedu u n-neputijiet. </p>
<p>Fosthom, Pierre Eyquem, kien l-ewwel wieħed li mar jogħqod b’mod permanenti fil-kastell li rrestawra u ffortifika. Dan kien iġġieled l-Italja u fl-1528 iżżewweġ lil Antoinette de Louppes, bint merkant ta’ Toloża ta’ oriġni <ref target="https://mt.wikipedia.org/wiki/Marrano">marrana</ref>. Pierre Eyquem irċieva t-titlu nobiljari fl-1519 u ġie elett sindku ta’ <ref target="https://mt.wikipedia.org/wiki/Bordeaux">Bordeaux</ref> fl-1554. </p>
<p>Michel kien l-ewwel tifel tal-koppja li għex u kien il-kbir fost seba’ aħwa. Missieru ried jagħtih edukazzjoni skond il-prinċipji ta’ l-umaneżmu tas-seklu XVI. Skond Montaigne stess, bagħtuh jitrabba ma’ familja f’raħal fqir biex jidra <hi rend="italic">mod ta’ għixien iżjed umli u ordinarju</hi> (<hi rend="italic">Saġġi</hi>, III, 13). Meta kellu tliet snin ħaduh lura l-kastell, u tawh bħala għalliem tabib Ġermaniż jismu Hortanus, li kellu l-ordni li jkellmu bil-Latin biss, bħal bqija tal-familja. Ta’ tlettax-il sena, meta kien għadu jaf jitkellem bil-Latin biss, bagħtuh il-kulleġġ ta’ Guyenne f’<ref target="https://mt.wikipedia.org/wiki/Bordeaux">Bordeaux</ref>, post importanti ta’ l-umaneżmu Bordoliż, fejn tgħallem il-Franċiż, il-Grieg antik, ir-retorika u t-teatru.</p>
<p>Ma nafux jekk kienx f’<ref target="https://mt.wikipedia.org/wiki/Toloża">Toloża</ref> jew <ref target="https://mt.wikipedia.org/wiki/Pariġi">Pariġi</ref> fejn, aktarx bejn l-1546 u l-1554, temm l-istudju tal-liġi li kien ħa jkun indispensabbli għall-attività futura tiegħu. Fl-1557 sar kunsillier fil-"Cour des Aides" (Qorti ta’ l-Għenniena) ta’ Périgueux li wara ngħaqad mal-Parlament ta’ Bordeaux. Baqa’ f’dil-ħatra għal tlettax-il sena u mar fuq bosta missjonijiet il-qorti ta’ <ref target="https://mt.wikipedia.org/wiki/Franza">Franza</ref>. Mill-1561 sa l-1563 kien jagħmel parti mill-qorti ta’ Karlu IX ta’ Franza.</p>
<p>Fl-1558 iltaqa’ ma’ Étienne de La Boétie, il-kollega tiegħu fil-parlament, tliet snin ikbar minnu, u sar ħabib tal-qalb tiegħu. Il-ħsieb, mimli stoiċiżmu, ta’ de La Boétie, kellu influwenza qawwija fuqu. </p>
<p>Fit-23 ta’ Settembru 1565, iżżewweġ lil Françoise de La Chassaigne, bint Joseph de La Chassaigne (1515-1572), sinjur ta’ Javerlhac, kunsillier tar-re u president tal-Parlament ta’ Bordeaux fl-1569. Françoise kienet tnax-il sena iżgħar minnu. Twieldulhom għaxart-ibniet li fosthom waħda biss — Léonor de Montaigne — għexet. Jidher li ż-żwieġ ma kellux importanza kbira fil-ħajja emozzjonali ta’ Montaigne. Il-miżżewwġin kienu jorqdu separati, ħaġa spissa f’dak iż-żmien, u Montaigne, imħabbat b’attivitajiet oħra, kien kuntent li jħalli 'l martu tieħu ħsieb il-proprjetà tiegħu. </p>
<p>Min-naħa l-oħra, il-ħbiberija ma’ Étienne de La Boétie, li bdiet fl-1558, kienet ta’ importanza profonda. Il-mewt ħesrem ta’ ħabibu, erba’ snin wara, ħalliet f’Montaigne vojt insopportabbli li esprimih fis-saġġ <hi rend="italic">De l'amitié</hi>:</p>
<p>Fl-1568 miet missieru li miegħu Michel kellu rabta qawwija. 
L-ewwel xogħol ippublikat ta’ Montaigne (1568-1569), miktub biex jikkuntenta l-missieru, kien  it-"Teoloġija naturali ta' Raymond Sebond", fejn jipprova "juri l-verità tal-fidi Nisranija u Kattolika", u juża forma letterarja li tikkonsisti f’li iġġiegħlek taħseb li qiegħed taqra traduzzjoni mil-Latin għall-Franċiż.</p>
L-irtir għall-ħajja privata u l-kitba tas-"Saġġi"
<p>Mill-1570, irtira fl-artijiet tiegħu u ddedika ruħu għall-istudju u l-meditazzjoni.
Kif tistenna minn <ref target="https://mt.wikipedia.org/wiki/Umaniżmu">umanista</ref> u ammiratur ta’  <ref target="https://mt.wikipedia.org/wiki/Virġilju">Virġilju</ref> u ta’ <ref target="https://mt.wikipedia.org/wiki/Ċiċeruni">Ċiċeruni</ref>, Montaigne għażel il-bniedem, u lilu innifsu in partikulari, bħala l-oġġett ta’ l-istudju fix-xogħol ewlieni tiegħu, is- <hi rend="italic"><ref target="https://mt.wikipedia.org/wiki/Saġġi">Saġġi</ref></hi>, li beda jaħdem fuqu mill-1571. Waqt li jikkumenta fuq il-klassiċi, bħal  <ref target="https://mt.wikipedia.org/wiki/Plutarku">Plutarku</ref>, <ref target="https://mt.wikipedia.org/wiki/Luċju_Anneo_Seneka">Seneka</ref> u <ref target="https://mt.wikipedia.org/wiki/Tito_Lukrezju">Lukrezju</ref>, Montaigne analizza l-kundizzjoni umana u l-ħajja ta’ kuljum, b’kapaċità rari ta’ introspezzjoni ħielsa mill-preġudizzji. L-għan tiegħu kien li jikxef il-maskri u t-tiżjin biex juri il-verità ċara u tonda. Dan, xogħol mingħajr preċedenti għas-sinċerità u l-introspezzjoni, hu ritratt ta’ <ref target="https://mt.wikipedia.org/wiki/Xettiċiżmu">xettiku</ref> li għalih id-duttrini riġidi wisq u ċ-ċertezzi għomja għandhom jiġu ikkundannati. L-influwenza tiegħu fuq il-filosofija ta’ Franza u tal-punent kienet kolossali.</p>
<p>Matul il-<ref target="https://mt.wikipedia.org/wiki/Gwerer_tar-reliġjon">gwerer tar-reliġjon</ref>, Montaigne, li kien Kattoliku, għamilha ta’ moderatur, irrispettat kemm mill-Kattoliku <ref target="https://mt.wikipedia.org/wiki/Enriku_III_ta’_Franza">Enriku III</ref> u  kemm mill-Protestant <ref target="https://mt.wikipedia.org/wiki/Enriku_IV_ta’_Franza">Enriku ta’ Navarra</ref>, li miegħu kellhu ħbiberija qawwija. Fl-1577, dan ta’ l-aħħar, sar <ref target="https://mt.wikipedia.org/wiki/Re_ta’_Navarra">re ta’ Navarra</ref>, u ħatru <hi rend="italic">gentilhomme de sa Chambre</hi>.</p>
Djarju ta’ vjaġġ
<p>Fl-1580 u l-1581 għamel vjaġġ twil fi <ref target="https://mt.wikipedia.org/wiki/Franza">Franza</ref>, l-i<ref target="https://mt.wikipedia.org/wiki/Svizzera">Svizzera</ref>, l-<ref target="https://mt.wikipedia.org/wiki/Ġermanja">Ġermanja</ref> u l-<ref target="https://mt.wikipedia.org/wiki/Italja">Italja</ref>, bit-tama li l-ilma termali jgħinu jfiq mill-kliewi  li kien ibati bihom. Wara li dam ftit żmien <ref target="https://mt.wikipedia.org/wiki/Verona">Verona</ref> u <ref target="https://mt.wikipedia.org/wiki/Venezja">Venezja</ref>, mar <ref target="https://mt.wikipedia.org/wiki/Ruma">Ruma</ref>, fejn baqa’ sa l-aħhar t’April u kien milqugħ bl-unuri kollha. F’Mejju reġa’ telaq biex iżur it-<ref target="https://mt.wikipedia.org/wiki/Toscana">Toscana</ref> li kien għadda minnha fil-ħarifa tas-sena ta’ qabel biex isir jaf iżjed fuqha. Lucca, Pistoia u ċentri minuri oħra għoġbuh, imma deherlu li Firenze ma tħabbathiex ma’ Venezja għas-sbuħija. Dam żmien twil il-<ref target="https://mt.wikipedia.org/wiki/Bagni_di_Lucca">Bagni di Lucca</ref>, biex jieħu l-kura ta’ l-ilma..</p>
<p>F’Settembru ta’ l-istess sena, ġietu l-aħbar li kien inħatar sindku ta’ <ref target="https://mt.wikipedia.org/wiki/Bordeaux">Bordeaux</ref> u qabad it-triq lura. In-noti li ħa matul il-vjaġg twil inġabru fil-<ref target="https://mt.wikipedia.org/wiki/Journal_du_voyage_en_Italie_par_la_Suisse_et_l'Allemagne">Journal du voyage en Italie par la Suisse et l'Allemagne</ref> – Djarju tal-vjaġġ fl-<ref target="https://mt.wikipedia.org/wiki/Italja">Italja</ref> li jgħaddi mill-i<ref target="https://mt.wikipedia.org/wiki/Svizzera">Svizzera</ref> u l-<ref target="https://mt.wikipedia.org/wiki/Ġermanja">Ġermanja</ref> – li dam ma ġie ippubblikat sa żewġ sekli wara, fl-1774. Dan baqa ktieb ta’ interess straordinarju għax fih ħafna informazzjoni fuq l-użanzi, id-drawwiet u t-tradizzjonijiet ta’ l-Italja ta’ dak iż-żmien li l-awtur kellu ammirazzjoni kbira lejha.</p>
Lura lejn il-ħajja politika
<p>Meta mar lura pajjiżu, il-filosfu wettaq bil-kompetenza x-xogħol ta' sindku għal sentejn u ġie rielett għal sentejn oħra. F’dan l-aħħar perijodu, wera li kien diplomatiku abbli, u mmedja bejn il-mexxej Protestant Enriku ta’ Navarra (re futur bl-isem ta’ <ref target="https://mt.wikipedia.org/wiki/Enriku_IV_ta’_Franza">Enriku IV</ref>), il-mexxej Kattoliku <ref target="https://mt.wikipedia.org/wiki/Enriku_ta’_Guise">Enriku ta’ Guise</ref> u l-Marixxall ta’ <ref target="https://mt.wikipedia.org/wiki/Matignon">Matignon</ref>, bl-għan li jevita li l-belt ta’ <ref target="https://mt.wikipedia.org/wiki/Bordeaux">Bordeaux</ref> tiġi mdaħhla fil-gwerra ċivili li faqqet fl-1584 wara l-mewt tal-werriet desinjat id-<ref target="https://mt.wikipedia.org/wiki/Duka_ta’Angou">Duka ta’Angou</ref>.</p>
<p>Meta għaddielu l-mandat ta’ sindku (1585), feġġet epidemja tal-pesta fir-reġjun ta’ <ref target="https://mt.wikipedia.org/wiki/Bordeaux">Bordeaux</ref>. Montaigne kellu jitbiegħed mill-artijiet tiegħu, u meta għaddiet l-epidemja rrtira lejn il-kastell tiegħu u beda jaħdem fuq it-tielet ktieb tas-<ref target="https://mt.wikipedia.org/wiki/Saġġi">Saġġi</ref>, li ġie ppubblikat fl-1588.</p>
It-"Tour de la librairie"
<p>It-"Tour de la librairie" (torri tal-bibljoteka), li fit-tielet sular tiegħu Montaigne irtira biex ikompli l-ħidma letterarja tiegħu, kien bini ċilindriku, li hu l-unika parti li baqgħet wieqfa mill-Kastell ta’ Montaigne f’<ref target="https://mt.wikipedia.org/wiki/Saint-Michel-de-Montaigne">Saint-Michel-de-Montaigne</ref>.
Fl-1587 ħabtu għalih u serquh meta kien fuq vjaġġ lejn <ref target="https://mt.wikipedia.org/wiki/Pariġi">Pariġi</ref>, u meta wasal fil-belt tefugħ il-ħabs għal ftit sigħat minħabba l-istorbju li qam.  Fl-1588 il-filosfu sar jaf ‘l <ref target="https://mt.wikipedia.org/wiki/Marie_de_Gournay">Marie de Gournay</ref>, ammiratriċi akkanita tax-xogħol tiegħu. Il-mewt ġìet fuqu għall-għarrieda fl-1592, waqt li kien qiegħed jaħdem fuq is-<ref target="https://mt.wikipedia.org/wiki/Saġġi">Saġġi</ref>. L-għana u l-varjetà ta’ l-esperjenzi ta’ ħajtu  u l-karigi importanti li kellu jagħtu valur partikulari lill-osservazzjonijiet psikoloġiċi u r-riflessjonijiet morali sbieħ tiegħu.</p>
L-importanza tal-ħsieb ta' Montaigne
<figure><caption>Michel de Montaigne</caption></figure>
<p>L-iskop iddikjarat tax-xogħol tiegħu hu li "jiddeskrivi l-bniedem u b’mod iżjed partikulari lilu n-nifsu". </p>
<p>kiteb fl-ewwel paġni tas-<ref target="https://mt.wikipedia.org/wiki/Saġġi">Saġġi</ref>. U fihom tkellem fit-tul fuq il-karatteristiċi, it-temperament, is-sentimenti u l-idejat tiegħu u l-ġrajjiet ta’ ħajtu. L-għan tiegħu kien li jikseb l-għerf. Is-sentiment ta’ ħajja aċċettata għal kollox u mela gawduta, tal-mewt mistennija bla biża’, meqjusa bħala ġrajja naturali, jagħmlu dan il-ktieb estremament uman.</p>
<p>Montaigne kien iqis il-varjabbiltà u l-inkostanza bħala ż-żewġ karatteristiċi ewlenin tiegħu. Iddeskriva l-memorja dagħjfa tiegħu, il-kapacità li jħoll il-konflitti mingħajr ma jidħol emottivament fihom, l-istmerrija tiegħu għan-nies li jiġru wara l-fama u l-provi tiegħu li jinqata’ mid-dinja biex iħejji għall-mewt. Il-motto famuż tiegħu "X’naf?" jidher bħala l-punt tat-tluq għall-mistoqsijiet filosofiċi tiegħu.</p>
<p>Ix-xogħol tal-filosfu jagħti l-qarrej l-impressjoni li l-attività pubblika kienet toħodlu l-ħin kollu tiegħu, filwaqt li l-unika ħwejjeġ essenzjali għal Montaigne baqgħu l-għarfien tiegħu in-nifsu u tfittix għall-għerf. Fis-<ref target="https://mt.wikipedia.org/wiki/Saġġi">Saġġi</ref> jpinġi bniedem bil-komplessità kollha tiegħu, li jaf bil-kontraddizjonijiet tiegħu, animat minn żewġ passjonijiet biss: il-<ref target="https://mt.wikipedia.org/wiki/Verità">verità</ref> u l-<ref target="https://mt.wikipedia.org/wiki/Libertà">libertà</ref>.</p>
<p>Il-filosfu kien fost il-pijunieri tal-ħsieb modern. Bl-istudju tiegħu innifsu, wasal biex jaċċetta l-ħajja bil-kontraddizjonijiet tagħha kollha. Il-kundizzjoni umana idejali għall-Montaigne hi li naċċettaw lilna nnfisna u l-oħrajn bid-difetti kollha u n-nuqqasijiet kollha li ħajja iġġib magħha. Fl-aħħar snin ta’ ħajtu kellu l-wens tal-kumpannija ta’ Marie de Gournay, li kienet għalih għażiża qiesha tifla adottiva. Marie fliemkien ma’ Pierre de Brach ħadet ħsieb edizzjoni tax-xogħlijiet ta’ Montaigne, li dehret wara mewtu fl-1595.</p>
<p>L-influwenza tal-kittieb kienet enormi fuq il-<ref target="https://mt.wikipedia.org/wiki/Letteratura">letteratura</ref> <ref target="https://mt.wikipedia.org/wiki/Ewropa">Ewropea</ref> kollha. Is-<ref target="https://mt.wikipedia.org/wiki/Saġġi">Saġġi</ref> saru meqjusa bħala waħda mix-xogħlijiet l-iżjed sinjifikattivi u oriġinali tar-<ref target="https://mt.wikipedia.org/wiki/Rinaxximent">Rinaxximent</ref>. Sostanzjalment huma passi li jvarjaw fit-tul, forma, suġġett u burdata. Xi wħud huma qsar ħafna, waqt li oħrajn - iżjed twal – jiffaċċjaw problemi li jolqtu ‘l dak iż-żmien, per eżempju, l-użu tat-<ref target="https://mt.wikipedia.org/wiki/Tortura">tortura</ref> bħala mezz ta’ prova.</p>
<p>L-istil ta’ Montaigne hu ferrieħi u bla-preġudizzji: jgħaddi ħafif minn ħsieb għall-ieħor. Il-ħsiebijiet tiegħu huma il-ħin kollu msaħħin biċ-ċitazzjonijiet mill-klassiċi Ġriegi u Latini. Jiġġustifika din id-drawwa bl-inutilità li "wieħed jerġa' jgħid xi ħaġa b’mod għar milli ħaddieħor kien irnexxielu jgħid aħjar qabel".</p>
<p>Wera stmerrija kbira għall-vjolenza u għall-ġlied fratriċidju bejn il-Kattoliċi u Protestanti (u wkoll bejn il-Guelfi u l-Ghibellini) li kien bdew joqtlu ‘l xulxin fl-istess żmien li beda r-Rinaxximent, jiddelludu t-tamiet li l-umanisti kellhom fih. Skond Montaigne, hemm bżonn li nevitaw li nirriduċu il-komplessità għal pika bejn żewġ naħat, u għandna l-obbligu li nħeġġu u nġibu l-quddiem l-irtirata xettika bħala risposta għall-fanatiżmu.</p>
<p>Stefan Zweig jgħid fuqu <ref target="https://mt.wikipedia.org/wiki/Il-Paġna_prinċipali#cite_note-1">[1]</ref>:</p>
<p>

L-umanisti ħasbu li fid-<ref target="https://mt.wikipedia.org/wiki/Dinja_l-Ġdida">Dinja l-Ġdida</ref> ħa jsibu l-<ref target="https://mt.wikipedia.org/wiki/Ġenna_ta’_l-Art">Ġenna ta’ l-Art</ref>, waqt li Montaigne iddeplora l-fatt li l-konkwisti ġabu tbatija kbira fuq dawk kollha li kienu għamluhom lsira. “Vittorji vili” kien isejħilhom. Kien iżjed jistmerr it-torturi li nies bħalu wettqu fuq bnedmin oħra mill-kannibaliżmu  ta’ dawk l-Indjani ta’ l-Amerka, li kienu jsejjħulom "slavaġġ", u li hu kien jammira għall-privileġġ li kienu jżommu għall-kap tagħhom li  "jmexxihom għall-gwerra minn quddiem".</p>
<p>Bħal ħafna nies ta’ żmienu ( <ref target="https://mt.wikipedia.org/wiki/Erażmu_minn_Rotterdam">Erażmu</ref>, <ref target="https://mt.wikipedia.org/wiki/Tommaso_Moro">Tommaso Moro</ref>, <ref target="https://mt.wikipedia.org/wiki/Guillaume_Budé">Guillaume Budé</ref> ) Montaigne kien jemmen f’ <ref target="https://mt.wikipedia.org/wiki/Relativiżmu_kulturali">relativiżmu kulturali</ref>, għax għaraf li l-liġijiet, il-morali u r-reliġjonijiet tal-kulturi diversi, anki jekk sikwit huma mbegħdin u differenti ħafna minn xulxin, għandhom kollha xi sisien.</p>
<p>Fuq kollox Montaigne kien jappoġġa bill-qawwa l-<ref target="https://mt.wikipedia.org/wiki/Umaneżmu">umaneżmu</ref>. Kien jaħseb li billi l-“Jien” juri ruħu fil-kontraddizzjoniet u varjazzjoniet, hemm bżonn li neħilsu mit-twemmin u preġudizzji li  jtellfuh.</p>
<p>Il-kitba tiegħu hi kkaratterizzata b’pessimiżmu u xettiċiżmu rari fir-Rinaxximent. Waqt li jsemmi l-każ ta’ Martin Guerre, jgħid li l-umanità ma tistax tilħaq iċ-ċertezza u jirriġetta l-propożizzjonijiet assoluti u ġenerali. Skond Montaigne ma nistgħux noqgħodu fuq ir-raġunamenti tagħna għax il-ħsibijiet jiġu mingħajr att ta’ volontà: mhumiex fil-kontroll tagħna. M’għandniex għalfejn innħossuna superjuri għall-annimali.</p>
L-Edukazzjoni
<p>Fost it-temi ta’ interess kbir li ttratta insibu l-<ref target="https://mt.wikipedia.org/wiki/Edukazzjoni">edukazzjoni</ref>, il-<ref target="https://mt.wikipedia.org/wiki/Ħbiberija">ħbiberija</ref>, il-<ref target="https://mt.wikipedia.org/wiki/Virtù">virtù</ref>, l-<ref target="https://mt.wikipedia.org/wiki/Uġiegħ">uġiegħ</ref>, il-<ref target="https://mt.wikipedia.org/wiki/Mewt">mewt</ref>. 
Fl- <ref target="https://mt.wikipedia.org/wiki/Edukazzjoni_(Montaigne)">Edukazzjoni</ref>, Montaigne jistmerr il-kastigi u kull għamla ta’ kostrizzjoni. Il-metodu li jsegwi fl-espożizzjoni, fejn għandu l-ħabta li jittratta bosta temi l-istess ħin, jagħmilha diffiċli li wieħed isegwi l-linja ta’ żvilupp tal-ħsibijiet profondi tiegħu.</p>
<p>Kull problema kien janalizzah b’ħafna għaqal u introspezzjoni. Per eżempju, Montaigne iddiskuta l-mewt u l-aħjar mezz li nitħejjew għaliha. Iddeskriva l-metodu tiegħu biex jissara ma’ l-uġiegħ tal-mard. Kien jinsisti fuq il-bżonn ta’ sistema edukattiv li jħeġġeg l-użu ta’ l-intelligenza iżjed minn tal-memorja -  <hi rend="italic">tkun taf bl-amment mhux jiġifieri tkun taf</hi>– għall-formazzjoni ta’ nies ta’ ġudizzju san, mgħonija bi spirtu kritiku li jippermettilhom jirriaġġixxu kif jixraq fiċ-ċirkostanzi kollha. Kien ukoll jammira l-indiġeni Amerikani għal-lealtà u s-sempliċità tad-drawwiet tagħhom. Ta analisi, ibbażata fuq l-esperjenza umana iżjed mit-teoriji astratti, tal-ħbiberija vera u falza.</p>
<p>Ħafna qarrejja jibqgħu affaxxinati sewwa bl-awtoritratt ta’ l-awtur li l-ktieb ippinġi. Montaigne ma beżgħax jiddeskrivi ruħu mimli paradossi u kontraddizzjonijiet. Is-<ref target="https://mt.wikipedia.org/wiki/Saġġi">Saġġi</ref> jirrappreżentaw l-ewwel awtoritratt fil-<ref target="https://mt.wikipedia.org/wiki/Letteratura">letteratura</ref> Ewropea u kellu influwenza deċiżiva fuq il-kittieba, letterati u filosfi li ġew wara bħal <ref target="https://mt.wikipedia.org/wiki/Blaise_Pascal">Blaise Pascal</ref>, <ref target="https://mt.wikipedia.org/wiki/Jean-Jacques_Rousseau">Jean-Jacques Rousseau</ref> u <ref target="https://mt.wikipedia.org/wiki/Marcel_Proust">Marcel Proust</ref>.</p>
<p>Mill-<hi rend="italic">punto di vista</hi> strettament filosofiku, wieħed jista’ jara li ħsieb ta’ Montaigne hu mifrux wisq biex jista’ jitqiegħed f’sistema filosofikament riġidu, għadda minn fażi stoika (<ref target="https://mt.wikipedia.org/wiki/1572">1572</ref>-<ref target="https://mt.wikipedia.org/wiki/1573">1573</ref>) u fażi xettika fl- <ref target="https://mt.wikipedia.org/wiki/1576">1576</ref>, qabel ma sab pożizzjoni awtonoma. Għall-eżistenza u n-natura t’ <ref target="https://mt.wikipedia.org/wiki/Alla">Alla</ref>, joqgħod fuq ir-rivelazzjoni, imma l-ħsieb tiegħu hu qrib ħafna ta’ l-<ref target="https://mt.wikipedia.org/wiki/Anjostiċiżmu">anjostiċiżmu</ref>, u infatti, jisħoq iżjed fuq id-dubju minn fuq il-<ref target="https://mt.wikipedia.org/wiki/Fidi">fidi</ref>, għax iqis id-dubju inċentiv li jżomm il-ġudizzju dejjem attent u ħaj.</p>


Ħoloq esterni

<list type="unordered"><item>(EN)  <ref target="http://www.davemckay.co.uk/philosophy/montaigne/">Michel de Montaigne</ref></item>
<item>(ES)  <ref target="http://www.personal.us.es/jnr/mnt/">Tras los pasos de Montaigne</ref></item></list>
</text></body></html>