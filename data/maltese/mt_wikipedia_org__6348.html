<html><body><text id="wikipedia_mt_wikipedia_org__6348.html" ns="0" revid="257554" sourceurl="https://mt.wikipedia.org/wiki/Arsenal_FC" title="Arsenal FC" type="wikipedia">Arsenal FC
<p><hi rend="bold">Arsenal Football Club</hi>, magħruf aħjar bħala <hi rend="bold">Arsenal</hi>, hu <ref target="https://mt.wikipedia.org/wiki/Klabb_tal-futbol">klabb tal-futbol</ref> <ref target="https://mt.wikipedia.org/wiki/Ingilterra">Ingliż</ref>, li hu bbażat f'<ref target="https://mt.wikipedia.org/wiki/Holloway_(Londra)">Holloway</ref>, fit-Tramuntana ta' <ref target="https://mt.wikipedia.org/wiki/Londra">Londra</ref>. Huma jilgħabu fil-<ref target="https://mt.wikipedia.org/wiki/Premier_League">Premier League Ingliż</ref> u huma fost l-iktar timijiet ta' suċċess fil-futbol Ingliż. L-Arsenal hu l-aktar tim mill-kapitali Ingliż li rebaħ titli, u t-tielet l-aktar fuq bażi nazzjonali, fejn fost l-oħrajn rebħu tlettax-il titlu tal-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> u tal-Premier League u għaxar <ref target="https://mt.wikipedia.org/wiki/FA_Cup">FA Cups</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>L-Arsenal kien fundat fl-1886, minkejja li l-ewwel trofej maġġuri waslu fis-snin tletin, b'ħames titli tal-kampjonatu tnejn tal-FA Cup. Wara perjodu kemmxejn imdallam fis-snin ta' wara l-gwerra, huma saru t-tieni klabb tas-seklu 20 li rnexxielu jagħmel id-<ref target="https://mt.wikipedia.org/wiki/Id-Doppjetta">doppjetta</ref> fl-istaġun 1970–71, u matul l-għoxrin sena li segwew huma kien wieħed mill-aktar timijiet ta' suċċess fil-futbol Ingliż.</p>
<p>Il-kuluri tal-klabb kienu tradizzjonalment aħmar u abjad, anke jekk dawn evolvew matul l-istorja. Similarment, il-klabb biddel il-lokazzjoni tagħhom maż-żmien; it-tim kien għall-ewwel fundat f'<ref target="https://mt.wikipedia.org/wiki/Woolwich">Woolwich</ref>, fix-Xlokk ta' Londra, imma fl-1913 huma mxew lejn it-Tramuntana għall-<ref target="https://mt.wikipedia.org/wiki/Arsenal_Stadium">Arsenal Stadium</ref>, f'<ref target="https://mt.wikipedia.org/wiki/Highbury">Highbury</ref>. Fl-2006, huma ttrasferixxew lejn l-istadju kurrenti tagħhom, dak tal-<ref target="https://mt.wikipedia.org/wiki/Emirates_Stadium">Emirates Stadium</ref>.</p>
<p>L-Arsenal għandhom bażi kbira ta' partitarji, li jżommu rivalità kbira ma' diversi klabbs oħra; l-aktar waħda prominenti hi dik mal-ġirien tat-<ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, fejn il-partiti bejniethom huma magħrufin bħala d-<ref target="https://mt.wikipedia.org/wiki/Derby_tat-Tramuntana_ta'_Londra">derby tat-Tramuntana ta' Londra</ref>. Arsenal huma wieħed mill-aktar klabbs sinjuri fil-futbol Ingliż (fejn jiswa aktar minn <ref target="https://mt.wikipedia.org/wiki/Lira_sterlina">£</ref>600 miljun mill-2007).</p>
Storja
<hi rend="italic">Biex tapprofondixxi, ara l-artikli: <ref target="https://mt.wikipedia.org/wiki/Storja_ta'_Arsenal_FC_(1886–1966)">Storja ta' Arsenal FC (1886–1966)</ref>u <ref target="https://mt.wikipedia.org/wiki/Storja_ta'_Arsenal_FC_(1966–preżent)">Storja ta' Arsenal FC (1966–preżent)</ref></hi>.
<p>L-Arsenal kien fundat bħala <hi rend="bold">Dial Square</hi> fl-1886 minn ħaddiema tar-<ref target="https://mt.wikipedia.org/wiki/Royal_Arsenal">Royal Arsenal</ref> f'<ref target="https://mt.wikipedia.org/wiki/Woolwich">Woolwich</ref>, imma ftit wara kienu ġew imsemmija <hi rend="bold">Royal Arsenal</hi>. L-isem reġa' tbiddel għal darb'oħra għal <hi rend="bold">Woolwich Arsenal</hi> wara li saru professjonisti fl-1891. Il-klabb ingħaqad mal-<ref target="https://mt.wikipedia.org/wiki/Football_League">Football League</ref> fl-1893, fejn bdew fit-<ref target="https://mt.wikipedia.org/wiki/It-Tieni_Diviżjoni_tal-Football_League">Tieni Diviżjoni</ref>, u kisbu l-ewwel promozzjoni għall-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> fl-1904. Madanakollu, il-pożizzjoni iżolata tal-klabb irriżultat f'attendenzi iktar baxxi minn ta' klabbs oħra, biex wassal lill-klabb fi problemi finanzjarji u kważi qrib il-falliment fl-1910, meta l-klabb kien akkwistat minn <ref target="https://mt.wikipedia.org/wiki/Henry_Norris">Henry Norris</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Norris prova jmexxi lill-klabb x'imkien ieħor, u fl-1913, ftit wara r-relegazzjoni lura lejn it-Tieni Diviżjoni, l-Arsenal imxew lejn l-<ref target="https://mt.wikipedia.org/wiki/Arsenal_Stadium">Arsenal Stadium</ref> il-ġdid ġewwa <ref target="https://mt.wikipedia.org/wiki/Highbury">Highbury</ref>, fit-Tramuntana ta' Londra; huma neħħew "Woolwich" mill-isem tat-tim fis-sena ta' wara.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-1919, minkejja li spiċċaw biss fil-ħames post, l-Arsenal setgħu jerġgħu jingħaqdu mal-Ewwel Diviżjoni għall-ispejjeż tar-rivali lokali tat-<ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, b'kawża ta' kontroversji fir-regolament.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Il-kaptan ta' Arsenal <ref target="https://mt.wikipedia.org/wiki/Patrick_Vieira">Patrick Vieira</ref> jerfgħa t-trofew tal-<ref target="https://mt.wikipedia.org/wiki/Premier_League_2003–04">Premier League 2003–04</ref>.</caption></figure>
<figure><caption>Il-plejers ta' Arsenal u l-benjamini jiċċelebraw ir-rebħ tal-kampjonat fl-2004.</caption></figure>
<figure><caption>Il-plejers tal-Arsenal (bi flokkijiet sofor, xellug) flimkien mal-formazzjoni ta' <ref target="https://mt.wikipedia.org/wiki/FC_Barcelona">Barcelona</ref> qabel il-bidu tal-finali tal-<ref target="https://mt.wikipedia.org/wiki/UEFA_Champions_League_2005–06">2005–06</ref>.</caption></figure>
<p>Fl-1925 l-Arsenal innominaw bħala kowċ lil <ref target="https://mt.wikipedia.org/wiki/Herbert_Chapman">Herbert Chapman</ref> li kien diġà rebaħ il-kampjonat ma' <ref target="https://mt.wikipedia.org/wiki/Huddersfield_Town_FC">Huddersfield Town</ref> fiż-żewġ staġuni preċedenti. Ir-rivoluzzjoni teknika-tattika ta' Chapman flimkien mal-akkwisti ta' plejers ta' fama kbira bħal <ref target="https://mt.wikipedia.org/wiki/Alex_James">Alex James</ref> u <ref target="https://mt.wikipedia.org/wiki/Cliff_Bastin">Cliff Bastin</ref>, wasslu lill-Arsenal għall-perjodu tal-aktar suċċess u ta' dominju fil-futbol Ingliż tas-snin tletin. Taħt il-gwida tiegħu l-Arsenal rebħu l-ewwel trofej maġġuri – FA Cup fl-1929–30 u żewġ kampjonat fl-<ref target="https://mt.wikipedia.org/wiki/Kampjonat_tal-futbol_Ingliż_1930–31">1930–31</ref> u fl-<ref target="https://mt.wikipedia.org/wiki/Kampjonat_tal-futbol_Ingliż_1932–33">1932–33</ref>. Barra minn hekk, Chapman kien responsabbli tat-tibdil tal-isem tal-istazzjon sotterran lokali ta' Londra, li minn "Gillespie Road Station" sar "<ref target="https://mt.wikipedia.org/wiki/Arsenal_tube_station">Arsenal tube station</ref>", fejn b'hekk sar l-uniku stazzjon sotterran li ismu tbiddel minħabba klabb tal-futbol.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Chapman miet f'daqqa waħda b'kawża ta' <ref target="https://mt.wikipedia.org/wiki/Polmonite">polmonite</ref>, u postu ħaduh <ref target="https://mt.wikipedia.org/wiki/Joe_Shaw">Joe Shaw</ref> u <ref target="https://mt.wikipedia.org/wiki/George_Allison">George Allison</ref>. Taħthom, l-Arsenal rebaħ aktar titli (fl-<ref target="https://mt.wikipedia.org/wiki/Kampjonat_tal-futbol_Ingliż_1933–34">1933–34</ref>, fl-<ref target="https://mt.wikipedia.org/wiki/Kampjonat_tal-futbol_Ingliż_1934-35">1934–35</ref> u fl-<ref target="https://mt.wikipedia.org/wiki/Kampjonat_tal-futbol_Ingliż_1937–38">1937–38</ref>) u FA Cup fl-1935–36. Madanakollu, il-klabb beda bil-mod bil-mod isir aktar debboli mat-tmiem tad-deċennju, meta b'kawża tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> ġew sospiżi l-kompetizzjonijiet professjonistiċi kollha tal-Ingilterra.</p>
<p>Wara l-gwerra, taħt il-gwida ta' <ref target="https://mt.wikipedia.org/wiki/Tom_Whittaker">Tom Whittaker</ref>, is-suċċessur ta' Allison, l-Arsenal għadda mit-tieni perjodu ta' suċċessi fejn rebaħ il-kampjonat fl-<ref target="https://mt.wikipedia.org/wiki/Kampjonat_tal-futbol_Ingliż_1947–48">1947–48</ref> u fl-<ref target="https://mt.wikipedia.org/wiki/Kampjonat_tal-futbol_Ingliż_1952–53">1952–53</ref>, u l-FA Cup fl-1949–50. Madanakollu, wara li l-fortuni tagħhom naqsu, fejn ma kinux qed jattiraw plejers tal-istess kalibru bħal ma kellhom fis-snin tletin, il-klabb ma kiseb l-ewwel trofew bejn is-snin ħamsin u sittin. Anki l-eks-kaptan tal-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> <ref target="https://mt.wikipedia.org/wiki/Billy_Wright">Billy Wright</ref> ma ġab l-ebda suċċess għall-klabb bħala kowċ, meta kien fid-diriġenza bejn l-1962 u l-1966.</p>
<p>L-Arsenal reġa' beda jirbaħ mill-ġdid permezz tal-inkarigu sorprendenti tal-<ref target="https://mt.wikipedia.org/wiki/Fiżjoterapista">fiżjoterapista</ref> <ref target="https://mt.wikipedia.org/wiki/Bertie_Mee">Bertie Mee</ref> bħala kowċ fl-1966. Wara li tilfu żewġ finali tal-<ref target="https://mt.wikipedia.org/wiki/Football_League_Cup">League Cup</ref>, l-iskwadra rebħet it-<ref target="https://mt.wikipedia.org/wiki/Tazza_tal-Fieri">Tazza tal-Fieri</ref>, l-ewwel trofew Ewropew, fl-<ref target="https://mt.wikipedia.org/wiki/Tazza_tal-Fieri_1969-70">1969–70</ref>. Din ir-rebħa waslet ukoll għall-ewwel <ref target="https://mt.wikipedia.org/wiki/Id-Doppjetta">doppjetta</ref> tal-kampjonat u l-FA Cup, fl-<ref target="https://mt.wikipedia.org/wiki/Kampjonat_tal-futbol_Ingliż_1970–71">1970–71</ref>. Imma wara dan il-perjodu favorevoli, kien hemm mument ta' kollass u fid-deċennju suċċessiv l-iskwadra waslet qrib ir-rebħ ta' diversi titli. L-Arsenal ikklassifikaw fit-tieni post tal-Ewwel Diviżjoni fl-<ref target="https://mt.wikipedia.org/wiki/Kampjonat_tal-Futbol_Ingliż_1972–73">1972–73</ref>, tilfu tliet finali tal-FA Cup (fl-<ref target="https://mt.wikipedia.org/wiki/FA_Cup_1971-72">1971–72</ref>, fl-<ref target="https://mt.wikipedia.org/wiki/FA_Cup_1977-78">1977–78</ref> u fl-<ref target="https://mt.wikipedia.org/wiki/FA_Cup_1979-80">1979–80</ref>) u tilfu t-<ref target="https://mt.wikipedia.org/wiki/Tazza_tat-Tazez_Ewropej_1979-80">1979–80</ref> wara l-<ref target="https://mt.wikipedia.org/wiki/Għoti_tal-penalties">għoti tal-penalties</ref>. L-uniku suċċess miksub, li għadu sal-lum ikkunsidrat bħala wieħed klassifiku, kienet l-<ref target="https://mt.wikipedia.org/wiki/FA_Cup_1978-79">1978–79</ref> miksuba fl-aħħar minuta kontra l-<ref target="https://mt.wikipedia.org/wiki/Manchester_United_FC">Manchester United</ref> bl-iskor ta' 3–2.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fl-1986 kien hemm ir-ritorn tal-eks-plejer <ref target="https://mt.wikipedia.org/wiki/George_Graham">George Graham</ref> bħala kowċ fejn wassal it-tielet perjodu ta' glorja. L-Arsenal rebaħ l-League Cup fl-1987, fl-ewwel staġun taħt il-gwida ta' Graham. Din ir-rebħa kienet segwita minn dik fil-kampjonat fl-<ref target="https://mt.wikipedia.org/wiki/Kampjonat_tal-futbol_Ingliż_1988–89">1988–89</ref>, mirbuħ fl-aħħar minuta tal-aħħar partita tal-istaġun kontra l-arċi-rivali u  sfidanti għat-titlu <ref target="https://mt.wikipedia.org/wiki/Liverpool_FC">Liverpool</ref>. L-Arsenal ta' Graham rebaħ kampjonat ieħor fl-<ref target="https://mt.wikipedia.org/wiki/Kampjonat_tal-futbol_Ingliż_1990–91">1990–91</ref> (fejn tilfu biss partita waħda), id-doppjetta tal-FA Cup u l-League fl-1993, u t-tieni trofew Ewropew, it-Tazza tat-Tazez Ewropej, fl-<ref target="https://mt.wikipedia.org/wiki/Tazza_tat-Tazez_Ewropej_1993-94">1993–94</ref>. Imma r-reputazzjoni ta' Graham kienet tħammġet meta kien ġie żvelat li kien aċċetta pagament illegali mill-aġent <ref target="https://mt.wikipedia.org/wiki/Rune_Hauge">Rune Hauge</ref> biex jixtri ċerti plejers,<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u b'hekk spiċċa eżonerat fl-1995. Is-sostitut tiegħu, <ref target="https://mt.wikipedia.org/wiki/Bruce_Rioch">Bruce Rioch</ref>, baqa' biss staġun wieħed, fejn ħalla l-iskwadra wara battibekk mal-bord tad-diretturi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Is-suċċessi tal-klabb tas-snin disgħin u tal-millenju l-ġdid, huma parti minnhom mertu tal-kowċ <ref target="https://mt.wikipedia.org/wiki/Arsène_Wenger">Arsène Wenger</ref>, li wasal fil-klabb fl-1996. Wenger adotta tattika ġdid, reġim ġdid ta' taħriġ u għamel l-akkwist ta' xi plejers barranin li kkomplemtaw mat-talenti Ingliżi li kienu diġà fit-tim. L-Arsenal għamel it-tieni doppjetta ta' tazez fl-<ref target="https://mt.wikipedia.org/wiki/Premier_League_1997–98">1997–98</ref> u t-tielet waħda fl-<ref target="https://mt.wikipedia.org/wiki/Premier_League_2001–02">2001–02</ref>. Barra minn hekk it-tim wasal sal-finali tat-<ref target="https://mt.wikipedia.org/wiki/Tazza_UEFA_1999–2000">Tazza UEFA 1999–2000</ref> (li tilfuha bl-għoti tal-penalties kontra l-<ref target="https://mt.wikipedia.org/wiki/Galatasary_SK">Galatasaray</ref>), rebaħ l-FA Cup fl-<ref target="https://mt.wikipedia.org/wiki/FA_Cup_2002–03">2002–03</ref> u fl-<ref target="https://mt.wikipedia.org/wiki/FA_Cup_2004–05">2004–05</ref>, u rebaħ il-Premier League fl-<ref target="https://mt.wikipedia.org/wiki/Premier_League_2003–04">2003–04</ref> mingħajr ma jitlef partita waħda, fejn ingħataw il-laqam bħala l-"Invinċibbli";<ref target="https://mt.wikipedia.org/wiki/Il-Paġna_prinċipali#cite_note-invincibles-10">[10]</ref> b'kollox, il-klabb lagħab 49 logħba fejn baqgħu mingħajr telfa, fejn dan hu rekord nazzjonali.</p>
<p>Minn mindu Wenger hu kowċ tal-Arsenal, fi tmien snin mill-ħdax taħt id-diriġenza tiegħu, dejjem ikklassifika fl-ewwel jew fit-tieni post fil-klassifika.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> L-iskwadra hi, flimkien ma' <ref target="https://mt.wikipedia.org/wiki/Manchester_United_FC">Manchester United</ref>, <ref target="https://mt.wikipedia.org/wiki/Blackburn_Rovers_FC">Blackburn</ref> u <ref target="https://mt.wikipedia.org/wiki/Chelsea_FC">Chelsea</ref>, waħda mill-erbgħa  timijiet li rnexxielhom jirbħu l-Premier League minn mindu sar il-formazzjoni tiegħu fl-1993, minkejja li huma fallew li jerġgħu jakkwistawh fl-istaġun ta' wara kull darba li kienu ċampjins.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> sal-<ref target="https://mt.wikipedia.org/wiki/UEFA_Champions_League_2005–06">2005–06</ref> l-Arsenal qatt ma kienet irnexxielha tisspuera l-kwarti tal-finali taċ-Champpions League: f'din l-eddizjoni huma waslu sal-finali, fejn b'hekk saru l-ewwel tim ta' Londra li waslu sa dan l-istadju, imma kienu megħluba 2–1 minn <ref target="https://mt.wikipedia.org/wiki/FC_Barcelona">Barcelona</ref>.<ref target="https://mt.wikipedia.org/wiki/Il-Paġna_prinċipali#cite_note-2006ucl-13">[13]</ref>
F'Lulju 2006 il-klabb ittrasferixxa għall-<ref target="https://mt.wikipedia.org/wiki/Emirates_Stadium">Emirates Stadium</ref>, fejn biddel b'hekk l-istadju wara 93 sena f'Highbury.</p>

Emblema
<figure><caption>L-ewwel emblema tal-Arsenal mill-1888</caption></figure>
<figure><caption>Verżjoni tal-emblema tal-Arsenal użata bejn l-1949 u l-2002</caption></figure>
<p>L-ewwel emblema ta' Royal Arsenal, li kienet adottata fl-1888, kienet turi tliet <ref target="https://mt.wikipedia.org/wiki/Kanun">kanuni</ref> li jidhru minn fuq u f'pożizzjoni vertikali, simili tal-<ref target="https://mt.wikipedia.org/wiki/Stemma">istemma</ref> tal-Borough of Woolwich. Dawn xi kultant jistgħu jkunu mħawda ma' xi <ref target="https://mt.wikipedia.org/wiki/Ċumnija">ċumniji</ref>, imma l-preżenza ta' ras ta' ljun u ta' qampiena fuq kull wieħed minnhom, huma indikazzjoni ċara li huma kanuni.<ref target="https://mt.wikipedia.org/wiki/Il-Paġna_prinċipali#cite_note-crest-14">[14]</ref> Din l-emblema kienet imneħħiha wara li ttrasferixxew lejn Highbury fl-1913, imma fl-1992, il-klabb adotta l-ewwel emblema b'kanun wieħed, fejn dan kien jipponta lejn il-Lvant, bil-laqam tal-klabb, "The Gunners", miktub fejnu; din l-emblema baqgħet biss sal-1925, meta l-kanun kien imnaqqas fid-daqs u orjentat lejn il-Punent.<ref target="https://mt.wikipedia.org/wiki/Il-Paġna_prinċipali#cite_note-crest-14">[14]</ref></p>
<p>Fl-1949 il-klabb inawgura emblema aktar moderna bl-istess stil ta' kanun, bl-isem tat-tim b'karattri gotiċi fuq il-kanun, u roll ta' parċmina fejn fiha nkiteb il-<ref target="https://mt.wikipedia.org/wiki/Mottu">mottu</ref> l-ġdid bil-<ref target="https://mt.wikipedia.org/wiki/Lingwa_Latina">Latin</ref> li kien adottat mill-klabb: <hi rend="italic">Victoria Concordia Crescit</hi> (ir-rebħa tasal mill-armonija). Għall-ewwel darba, l-emblema kienet bil-kuluri, li varjaw xi ftit matul iż-żmien, fejn finalment saret bl-aħmar, l-aħdar u kulur id-deheb. B'kawża tan-numru ta' reviżjonijiet li saru fuq l-istemma, l-Arsenal ma kienx kapaċi li jagħmlu <ref target="https://mt.wikipedia.org/wiki/Copyright">copyright</ref> fuqha. Minkejja li l-klabb irnexxielu jirreġistra l-emblema bħala <ref target="https://mt.wikipedia.org/wiki/Trejdmark">trejdmark</ref>, u ġġieled (u fl-aħħar rebaħ) battalja twila legali ma' kummerċjalist ta' triq lokali li kien ibiegħ prodotti tal-Arsenal li ma kinux uffiċjali,<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> il-klabb staqsa għal protezzjoni legali aktar kompluta. Fl-2002 kienet ġiet introdotta emblema ġdida b'linji kurvi aktar moderni u stil aktar simplifikat, fejn il-kanun kien għal darb'oħra orjentat lejn il-Lvant, l-isem tal-klabb miktub b'karattri topografiċi u l-blu skur kien sostwit mal-aħdar.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> L-emblema l-ġdida però kkawżat reazzjoni kritika min-naħa tal-partitarji: l-Assoċċazzjoni Indipendenti tal-Benjamini tal-Arsenal akkużaw fil-fatt lill-klabb li injoraw parti kbira tal-istorja u t-tradizzjoni tal-klabb, u li ma kkonsultawx lill-partitarji fuq din il-kwistjoni.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Kuluri soċjali

<p>Għal biċċa l-kbir tal-istorja tal-Arsenal, il-kuluri għal-logħob ġewwa darhom kienu flokkijiet ħomor bi kmiem bojod u xorts bojod, minkejja li dawn mhux dejjem kienu hekk. L-għażla tal-aħmar kienet simbolu ta' rikonoxximent għad-donazzjoni tan-<ref target="https://mt.wikipedia.org/wiki/Nottingham_Forest_FC">Nottingham Forest</ref>, ftit wara l-fundazzjoni tal-klabb fl-<ref target="https://mt.wikipedia.org/wiki/1886">1886</ref>. Tnejn mill-membri fundaturi ta' Dial Square, <ref target="https://mt.wikipedia.org/wiki/Fed_Beardsley">Fed Beardsley</ref> u <ref target="https://mt.wikipedia.org/wiki/Morris_Bates">Morris Bates</ref>, kienu plejers tal-Forest, li ttrasferixxew f'Woolwich għax-xogħol. Meta ikkreaw l-ewwel tim f'dik iż-żona, ma kellhom l-ebda forma ta' uniformi, b'hekk Beardsley u Bates kitbu lil familji tagħhom għall-għajnuna, u rċevew uniformi u ballun. Il-flokk kellu sfumatura skura tal-aħmar, u kien milbus ma' xorts bojod u kalzetti <ref target="https://mt.wikipedia.org/wiki/Blu">blu</ref>.<ref target="https://mt.wikipedia.org/wiki/Il-Paġna_prinċipali#cite_note-squadphotos-18">[18]</ref> Fl-1933 <ref target="https://mt.wikipedia.org/wiki/Herbert_Chapman">Herbert Chapman</ref> ried li l-plejers tiegħu jilbsu aktar distintament u b'hekk immodifika l-uniformi fejn żied kmiem bojod u biddel l-isfumatura tal-aħmar.</p>
<p>Hemm min jgħid li Chapman għamel din l-għażla minħabba li kien inspirat minn partitarju li kien liebes ġersi aħmar mingħajr kmiem fuq flokk abjad; verżjoni oħra tgħid li Chapman kien inspirat minn ħwejjeġ simili milbusin minn Tom Webster, fejn hu kien jilgħab il-<ref target="https://mt.wikipedia.org/wiki/Golf">golf</ref> miegħu.<ref target="https://mt.wikipedia.org/wiki/Il-Paġna_prinċipali#cite_note-kitdesign-19">[19]</ref> Jekk dawn l-istejjer humiex veri jew le, m'humiex ta' importanza, hekk kif minn dak il-mument l-Arsenal minn dejjem adotta l-flokkijiet ħomor u bojod b'eċċezzjoni ta' żewġ staġuni: fl-1966–67, meta libsu flokkijiet kollha ħomor li milli jidher ma tantx kienu populari mal-partitarji,<ref target="https://mt.wikipedia.org/wiki/Il-Paġna_prinċipali#cite_note-squadphotos-18">[18]</ref> u fl-2005–06, l-aħħar staġun tal-Arsenal f'Highbury, meta huma rritornaw lejn il-flokkijiet bi sfumatura ħamra, simili ta' dawk milbus fl-1913.</p>
<p>Il-kuluri ta' darhom, inspirat diversi klabbs oħra. Fl-1909, <ref target="https://mt.wikipedia.org/wiki/AC_Sparta_Praha">Sparta Prague</ref> adottaw uniformi ħamra skura bħal dik milbusa fl-istess epoka mill-Arsenal;<ref target="https://mt.wikipedia.org/wiki/Il-Paġna_prinċipali#cite_note-kitdesign-19">[19]</ref> fl-1938, <ref target="https://mt.wikipedia.org/wiki/Hibernian_FC">Hibernian</ref> adottaw id-disinn tal-kmiem tal-Arsenal għall-uniformi ħadra u bajda tagħhom.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Fis-snin tletin, il-kowċ ta' <ref target="https://mt.wikipedia.org/wiki/SC_Braga">Sporting Clube de Braga</ref>, wara li kien irritorna minn logħba f'Highbury, iddeċieda li jadotta l-uniformi ħadra tal-iskwadra tiegħu ma' dik tal-"Gunners".<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>L-Arsenal għadu sal-lum juża' l-istess kuluri. Il-kuluri adottati mill-Arsenal għal-logħob barra minn darhom kienu, tradizzjonalment, l-isfar u l-blu, minkejja li bejn l-1982 u l-1984, kienu ġew milbusa uniformi ta' kulur aħmar u blu skur.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Mal-bidu tas-snin disgħin, il-kuluri tal-uniformi għal-logħob barra minn darhom kienu mibdula regolarment. Fost l-aktar sinjifikant hemm: flokk b'żewġ tonalitajiet ta' blu; xi varjanti tal-isfar u l-blu tradizzjonali, pereżempju, l-istrixxi blu skuri fuq deheb mettaliku fl-2001–02; l-isfar u l-griż skur tal-istaġuni 2005–06 e 2006–07.</p>
Stadju
<hi rend="italic">Biex tapprofondixxi, ara l-artikli: <ref target="https://mt.wikipedia.org/wiki/Emirates_Stadium">Emirates Stadium</ref>u <ref target="https://mt.wikipedia.org/wiki/Arsenal_Stadium">Arsenal Stadium</ref></hi>.
<figure><caption>Veduta minn ġewwa tal-Arsenal Stadium, magħruf aħjar bħala Stadju Highbury</caption></figure>
<figure><caption>L-Emirates Stadium il-ġdid kif jidher minn barra</caption></figure>
<p>Għal parti kbira tal-istorja tal-klabb, l-Arsenal kien jilgħab fix-Xlokk ta' <ref target="https://mt.wikipedia.org/wiki/Londra">Londra</ref>. Lagħab l-ewwel partiti tiegħu f'<ref target="https://mt.wikipedia.org/wiki/Manor_Ground">Manor Ground</ref> fi <ref target="https://mt.wikipedia.org/wiki/Plumstead">Plumstead</ref>, u perjodu ta' tliet snin f'<ref target="https://mt.wikipedia.org/wiki/Invicta_Ground">Invicta Ground</ref> bejn l-1890 u l-1893. Il-Manor Ground inizzjalment kienet biss għalqa, imma l-klabb installa tribuni u terrazzini fil-ħin biex ikun jista' jilgħab l-ewwel logħba tiegħu fil-Football League f'Settembru 1893. L-istadju kien użat fl-għoxrin sena ta' wara sakemm sar it-trasferiment tal-klabb lejn it-Tramuntana ta' Londra fl-1913. L-istadju suċċessiv tal-Arsenal, l-<ref target="https://mt.wikipedia.org/wiki/Arsenal_Stadium">Arsenal Stadium</ref>, magħruf aħjar bħala bħala Highbury, ospita l-logħob intern tal-"Gunners" minn Settembru 1913 sa Mejju 2006.</p>
<p>Il-kostruzzjoni tiegħu kienet fdata f'idejn l-arkitett <ref target="https://mt.wikipedia.org/wiki/Archibald_Leitch">Archibald Leitch</ref>. Kellu disinn komuni ta' ħafna grawnds tal-futbol Brittaniċi, bi tribuna waħda li kienet tgħatti.<ref target="https://mt.wikipedia.org/wiki/Il-Paġna_prinċipali#cite_note-conservation_plan-23">[23]</ref> Fis-snin tletin, l-istadju għadda minn ristruturazzjoni kbira, bil-kostruzzjoni tat-tribuni ġodda tal-Punent u l-Lvant fuq stil <ref target="https://mt.wikipedia.org/wiki/Art_deco">art deco</ref> u l-bini tas-saqaf tat-terazza tan-North Bank, li aktar tard sofra bumbardament tal-Ewwel Gwerra Dinjija, u ma kienx restawrat qabel l-1956.<ref target="https://mt.wikipedia.org/wiki/Il-Paġna_prinċipali#cite_note-conservation_plan-23">[23]</ref></p>
<p>Fl-aqwa tiegħu, il-Highbury seta' jospita aktar minn 60,000 spettatur, u kellu kapaċità ta' 57,000 sal-bidu tas-snin disgħin, meta ir-rapport Taylor u r-regolament tal-<ref target="https://mt.wikipedia.org/wiki/Premier_League">Premier League</ref> kienu nfurzaw lill-klabb biex jikkonverti lil Highbury f'postijiet fejn kulħadd jista' jpoġġi għall-bidu tal-istaġun 1993–94, fejn b'hekk il-kapaċità naqset għal 38,419 spettatur.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Din il-kapaċità kellha tonqos iktar matul logħob taċ-<ref target="https://mt.wikipedia.org/wiki/UEFA_Champions_League">Champions League</ref> biex jakkomodaw bords pubbliċitarji. B'hekk matul l-istaġuni 1998–99 u 1999–00, Arsenal lagħbu l-logħob interni taċ-Champions League f'<ref target="https://mt.wikipedia.org/wiki/Wembley_Stadium">Wembley Stadium</ref>, li seta' jospita aktar minn 70,000 persuna.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Wara li kkunsidraw diversi oppzjonijiet, l-Arsenal iddeċieda fis-sena 2000 li jibni stadju ġdid ta' 60,000 post f'Ashburton Grove, l-<ref target="https://mt.wikipedia.org/wiki/Emirates_Stadium">Emirates Stadium</ref>, madwar 500 metru fil-Lbiċ ta' Highbury.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Għall-bidu l-proġett kien sospiż minħabba spiżi kbar,<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> imma l-kostruzzjoni kienet kompluta f'Lulju 2006, lejn il-bidu tal-istaġun 2006–07. L-istadju jġib l-isem tal-isponsor tiegħu, il-kumpanija tal-ajru <ref target="https://mt.wikipedia.org/wiki/Emirates">Emirates</ref>, fejn il-klabb iffirma kuntratt ta' madwar <ref target="https://mt.wikipedia.org/wiki/Lira_sterlina">£</ref>100 miljun;<ref target="https://mt.wikipedia.org/wiki/Il-Paġna_prinċipali#cite_note-emiratesdeal-28">[28]</ref> madanakollu xi partitarji rreferu għall-grawnd bħala Ashburton Grove, jew il-Grove, minħabba li ma aċċettawx l-isem tal-isponsor bħala l-isem tal-istadju wkoll. L-istadju se jkun uffiċċjalment imsejjaħ bħala Emirates Stadium sal-2012 u l-logo tal-kumpanija tal-ajru se jidher fuq il-flokkijiet tal-iskwadri sal-aħħar tal-istaġun 2013–14.<ref target="https://mt.wikipedia.org/wiki/Il-Paġna_prinċipali#cite_note-emiratesdeal-28">[28]</ref></p>
Benjamini
<p>L-Arsenal għandha fost l-ikbar u l-iktar bażi ta' benjamini leali, li ssegwi lit-tim kemm fil-logħob f'darhom u anki barra minn darhom. Fil-fatt, fil-kors tal-istaġun 2007–08, huma rreġistraw it-tieni medja l-aktar għolja ta' spettaturi preżenti fl-istadju għal klabb tal-futbol Ingliż (60,070, ugwali għal 99.5% tal-kapaċità disponibbli fl-istadju)<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> u sal-2006, ir-raba' l-akbar medja ta' kull żmien.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Il-benjamini ħafna drabi jsejħu lil xulxin bħala "Gooners", isem li ġej mil-laqam tal-klabb, "The Gunners". Il-lokazzjoni tal-klabb, li tgħaqqad kemm żoni sinjuri bħal <ref target="https://mt.wikipedia.org/wiki/Canonbury">Canonbury</ref> u <ref target="https://mt.wikipedia.org/wiki/Barnsbury">Barnsbury</ref>, żoni mħalltin bħal <ref target="https://mt.wikipedia.org/wiki/Islington">Islington</ref>, <ref target="https://mt.wikipedia.org/wiki/Holloway">Holloway</ref> u <ref target="https://mt.wikipedia.org/wiki/Highbury">Highbury</ref>, u żoni industrijali bħal <ref target="https://mt.wikipedia.org/wiki/Finsbury_Park">Finsbury Park</ref> u <ref target="https://mt.wikipedia.org/wiki/Stoke_Newington">Stoke Newington</ref>, ifisser li l-benjamini tal-Arsenal huma provenjenti minn klassijiet soċjali diversi. Barra minn hekk, skont rapport tal-2002, il-klabb għandu l-akbar perċentwal (7.7%) ta' partitarji li mhumiex bojod minn kull klabb ieħor tal-futbol Ingliż.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Bħal kull klabb ta' kalibru tal-futbol Ingliż, l-Arsenal għandu numru ta' klabbs subordinati, fosthom il-<hi rend="italic">Klabb Uffiċċjali tal-Benjamini tal-Arsenal</hi>, li hu affiljat mal-klabb, u l-<hi rend="italic">Assoċċazzjoni Indipendenti Benjamini Arsenal</hi>, li min-naħa l-oħra jżomm linja indipendenti. Hemm ukoll l-<ref target="https://mt.wikipedia.org/wiki/Arsenal_Supporters'_Trust">Arsenal Supporters' Trust</ref>, li tippromovi manifestazzjonijiet bejn il-benjamini. Il-benjamini tal-klabb jippubblikaw ukoll <ref target="https://mt.wikipedia.org/wiki/Fanzine">fanzines</ref>, jew rivisti, bħal <hi rend="italic">The Gooner</hi>, <hi rend="italic">Highbury High</hi>, <hi rend="italic">Gunflash</hi> u <hi rend="italic">Up The Arse!</hi>. Barra mill-korijiet tal-istadju, il-partitarji tal-Arsenal ikantaw "One-Nil to the Arsenal" (fuq ir-ritmu ta' "Go West") u "Boring, Boring Arsenal", li qabel kienet titkanta regolarment minn partitarji avversarji, imma issa saret titkanta ironikament mill-benjamini tal-Arsenal meta t-tim ikun qed jilgħab tajjeb.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Minbarra n-numru kbir ta' benjamini li jinsabu fl-Ingilterra, it-tim Ingliż naqas mid-dipendenza fuq il-ġeografija, hekk kif in-numru ta' benjamini kiber ukoll madwar id-dinja. Il-bażi ta' partitarji kiber internazzjonalment bil-wasla tat-televiżjoni satellitari, u issa hemm ukoll klabbs ta' benjamini barranin subordinati mal-klabb. skont rapport tal-2005 minn Granada Ventures, hu stmat li hemm madwar 27 miljun benjamin tal-Arsenal, li b'hekk jagħmlu t-tielet klabb l-aktar segwit fid-dinja.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
<p>L-akbar rivalità profonda u li ilha sejra hi dik kontra l-ġirien tagħhom tat-<ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>. Il-partiti bejn dawn iż-żewġ timijiet huma msejjħin bħala d-<ref target="https://mt.wikipedia.org/wiki/Derby_tat-Tramuntana_ta'_Londra">derby tat-Tramuntana ta' Londra</ref>. Partiti kontra timijiet oħra minn Londra, bħala <ref target="https://mt.wikipedia.org/wiki/Chelsea_FC">Chelsea</ref> u <ref target="https://mt.wikipedia.org/wiki/West_Ham_United_FC">West Ham United</ref>, huma wkoll imħarsa bħala importanti, imma r-rivalità ma' dawn it-timijiet mhix daqshekk kbira kkomparata dik mat-Tottenham. Barra minn hekk, l-Arsenal u l-<ref target="https://mt.wikipedia.org/wiki/Manchester_United_FC">Manchester United</ref> kellhom rivalità kbir li tmur lura lejn l-aħħar tas-snin tmenin, li ntensifikat meta ż-żewġ timijiet kienu jikkompetu għat-titlu tal-Premier League.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
L-Arsenal fil-komunità
<p>Fl-1985, l-Arsenal iffundaw <ref target="https://mt.wikipedia.org/wiki/Responsabilità_soċjali_tal-intrapriża">proġett għall-komunità</ref>, "Arsenal in the Community", li joffri <ref target="https://mt.wikipedia.org/wiki/Sport">sport</ref>, <ref target="https://mt.wikipedia.org/wiki/Edukazzjoni">edukazzjoni</ref> u proġetti tal-<ref target="https://mt.wikipedia.org/wiki/Karità">karità</ref>.<ref target="https://mt.wikipedia.org/wiki/Il-Paġna_prinċipali#cite_note-community-35">[35]</ref> Il-klabb jappoġġja direttament numru ta' kawżi karitabbli u fl-1992 stabilixxa l-grupp "The Arsenal Charitable", li ġabar aktar minn <ref target="https://mt.wikipedia.org/wiki/Ewro">€</ref>3 miljun għal każijiet lokali.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Barra minn hekk, skwadra eks-professjonistika famuża, mill-1991 bdiet tgħin fil-ġbir ta' fondi għal motivi tajbin.<ref target="https://mt.wikipedia.org/wiki/Il-Paġna_prinċipali#cite_note-community-35">[35]</ref></p>
Arsenal Ladies
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Arsenal_Ladies_LFC">Arsenal Ladies LFC</ref></hi>.
<p>L-<ref target="https://mt.wikipedia.org/wiki/Arsenal_Ladies_LFC">Arsenal Ladies</ref> hi l-iskwadra tal-futbol femminili affiljat ma' dik maskili. Fundata fl-1987, il-klabb sar wieħed semi-professjonista fl-2002 taħt il-gwida ta' <ref target="https://mt.wikipedia.org/wiki/Vic_Akers">Vic Akers</ref>, li qabel kien ukoll kowċ tal-klabb prinċipali. L-Arsenal Ladies hi l-iskwadra Ingliża bl-ikbar numru ta' suċċessi fil-futbol femminili; hi attwalment iċ-ċampjin kurrenti tal-Premier League femminili u huma l-unika tim Ingliż li rebħu t-<ref target="https://mt.wikipedia.org/wiki/Tazza_UEFA_femminili">Tazza UEFA femminili</ref> fl-istaġun 2006–07.</p>
Skwadra kurrenti
L-ewwel tim
<p><hi rend="italic">Aġġornata fl-4 ta' Settembru 2017</hi><ref target="https://mt.wikipedia.org/wiki/Il-Paġna_prinċipali#cite_note-37">[37]</ref><ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>





Kowċis
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Lista_ta'_kowċis_ta'_Arsenal_FC">Lista ta' kowċis ta' Arsenal FC</ref></hi>.
<p>Fuq il-bankina tal-Arsenal kien hemm preżenti tmintax-il kowċ u ħamsa oħrajn li kellhom rwol temporanju, minn mindu l-klabb kien appunta lill-ewwel kowċ professjonista, <ref target="https://mt.wikipedia.org/wiki/Thomas_Mitchell_(kowċ_tal-futbol)">Thomas Mitchell</ref> fl-1862.<ref target="https://mt.wikipedia.org/wiki/Il-Paġna_prinċipali#cite_note-kowċis_arsenal-43">[43]</ref> L-aktar li serva għal żmien twil kien <ref target="https://mt.wikipedia.org/wiki/George_Allison">George Allison</ref> (1934–1947) waqt li l-aktar wieħed li serva fuq terminu ta' logħob hu l-kowċ preżenti <ref target="https://mt.wikipedia.org/wiki/Unai_Emery">Unai Emery</ref> (2018–). Wenger hu wkoll l-uniku kowċ tal-Arsenal li ġej minn barra mir-Renju Unit jew l-Irlanda u hu dak bl-aktar suċċessi fejn għandu perċentwal ta' 57.36% ta' rebħiet (sal-11 ta' Mejju 2008), waqt li <ref target="https://mt.wikipedia.org/wiki/Leslie_Knighton">Leslie Knighton</ref> hu l-inqas wieħed ta' suċċess b'perċentwal ta' 34.46%. Żewġ kowċis tal-Arsenal mietu matul il-karriera tagħhom mal-klabb – <ref target="https://mt.wikipedia.org/wiki/Herbert_Chapman">Herbert Chapman</ref> u <ref target="https://mt.wikipedia.org/wiki/Tom_Whittaker">Tom Whittaker</ref>.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
Unuri
Kompetizzjonijiet domestiċi
<list type="unordered"><item><hi rend="bold"><ref target="https://mt.wikipedia.org/wiki/Premier_League">Kampjonat Ingliż</ref>: 13</hi></item></list>
<ref target="https://mt.wikipedia.org/wiki/L-Ewwel_Diviżjoni_tal-Football_League">L-Ewwel Diviżjoni</ref>: 7
1930–31, 1932–33, 1933–34, 1934–35, 1937–38, 1947–48, 1952–53, 1970–71, 1988–89
<ref target="https://mt.wikipedia.org/wiki/Premier_League">Premier League</ref>: 9
1990–91, 1997–98, 2001–02, 2003–04
<list type="unordered"><item><hi rend="bold"><ref target="https://mt.wikipedia.org/wiki/FA_Cup">Tazza Ingliża</ref>: 11</hi></item></list>
1929–30, 1935–36, 1949–50, 1970–71, 1978–79, 1992–93, 1997–98, 2001–02, 2002–03, 2004–05
<list type="unordered"><item><hi rend="bold"><ref target="https://mt.wikipedia.org/wiki/Football_League_Cup">Tazza tal-Kampjonat Ingliż</ref>: 2</hi></item></list>
1986–1987, 1992–1993
<list type="unordered"><item><hi rend="bold"><ref target="https://mt.wikipedia.org/wiki/FA_Community_Shield">FA Community Shield</ref>: 16</hi></item></list>
1930, 1931, 1933, 1934, 1938, 1948, 1953, 1991, 1998, 1999, 2002, 2004
Kompetizzjonijiet internazzjonali
<list type="unordered"><item><hi rend="bold"><ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref>: 1</hi></item></list>
1993–94
<list type="unordered"><item><hi rend="bold"><ref target="https://mt.wikipedia.org/wiki/Tazza_tal-Fieri">Tazza tal-Fieri</ref>: 1</hi></item></list>
1969–70


Ħoloq esterni

<list type="unordered"><item>(EN)  <ref target="http://www.arsenal.com">Sit uffiċjali</ref></item>
<item>(EN)  <ref target="http://www.premierleague.com/arsenal.html">Arsenal - Premierleague.com</ref></item>
<item>(EN)  <ref target="http://www.uefa.com/footballEurope/Club=52280/competition=1/index.html">Arsenal - UEFA.com</ref></item>
<item>(EN)  <ref target="http://www.arsenalnews.co.uk">Arsenal News</ref></item></list>
</text></body></html>