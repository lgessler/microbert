<html><body><text id="wikipedia_mt_wikipedia_org__13420.html" ns="0" revid="243921" sourceurl="https://mt.wikipedia.org/wiki/The_Fame" title="The Fame" type="wikipedia">The Fame
<p><hi rend="italic"><hi rend="bold">The Fame</hi></hi> hu l-ewwel album tal-artista Amerikana <ref target="https://mt.wikipedia.org/wiki/Lady_Gaga">Lady Gaga</ref>. Dan ħareġ taħt id-ditta Interscope Records nhar id-19 ta' Awwissu, 2008. It-tema prinċipali wara l-kanzunetti ta' dan l-album hija fuq kif kulħadd jista' jħossu famuż bħal xi ċelebrità. Għal dan l-album Gaga ħadmet ma' diversi produtturi fosthom <ref target="https://mt.wikipedia.org/wiki/RedOne">RedOne</ref>, <ref target="https://mt.wikipedia.org/wiki/Martin_Kierszenbaum">Martin Kierszenbaum</ref>, u <ref target="https://mt.wikipedia.org/wiki/Rob_Fusari">Rob Fusari</ref>. L-ispirazzjoni għal dawn il-kanzunetti hi ġejja mill-ammirazzjoni u l-imħabba li Gaga tħoss lejn il-fama in ġenerali, u titkellem fuq l-intriċċi tal-ħajja ta' sinjuri u famużi, kif tidher f'għajnejha. </p>
<p>L-album irċieva kritika pożittiva, bi kritiċi jqabblu l-abbilitajiet vokali ta' Gaga ma' dawk ta' <ref target="https://mt.wikipedia.org/wiki/Gwen_Stefani">Gwen Stefani</ref>. L-album wasal sal-ewwel post f'pajjiżi bħar-Renju Unit, il-Kanada, l-Awstrija, il-Ġermanja, l-Iżvizzera u l-Irlanda. Ġewwa l-Istati Uniti l-album tela' sat-tieni post fil-<ref target="https://mt.wikipedia.org/wiki/Billboard_200"><hi rend="italic">Billboard</hi> 200</ref> u fil-quċċata tal-klassifika Dance/Electronic Albums tal-istess <hi rend="italic"><ref target="https://mt.wikipedia.org/wiki/Billboard">Billboard</ref></hi>. Madwar id-dinja, l-album biegħ iktar minn 12-il miljun kopja.</p>
<p>L-ewwel żewġ kanzunetti minn <hi rend="italic">The Fame</hi>, "<ref target="https://mt.wikipedia.org/wiki/Just_Dance">Just Dance</ref>" u "<ref target="https://mt.wikipedia.org/wiki/Poker_Face">Poker Face</ref>", kienu t-tnejn suċċess internazzjonali, b'"Just Dance" tkun fl-ewwel post tal-klassifiki mużikali f'sitt pajjiżi, fosthom fil-<ref target="https://mt.wikipedia.org/wiki/Billboard_Hot_100"><hi rend="italic">Billboard</hi> Hot 100</ref> ġewwa l-Istati Uniti. "Poker Face" irnexxielha wkoll tmur fl-ewwel post fi kważi kull suq mużikali, u għal Gaga din kienet it-tieni darba in fila li kellha kanzunetta fl-ewwel post tal-klassifika Hot 100. Gaga ippromwoviet dan l-album billi kantat f'numru ta' esebizzjonijiet, fosthom fil-famuż tour <ref target="https://mt.wikipedia.org/wiki/The_Fame_Ball_Tour">The Fame Ball Tour</ref>.</p>
<p>Nhar it-2 ta' Diċembru, 2009, <hi rend="italic">The Fame</hi> ġie nominat għal sitt <ref target="https://mt.wikipedia.org/wiki/Grammy_Awards">Grammy Awards</ref> u b'"Poker Face" rebħet il-premju ta' <ref target="https://mt.wikipedia.org/wiki/Grammy_Award_għall-aqwa_rikording_ta'_mużika_dance">Best Dance Recording</ref>. Barra minn hekk, fit-52 edizzjoni tal-Grammy Awards, l-album ġie nominat għall-<ref target="https://mt.wikipedia.org/wiki/Grammy_Award_għall-album_tas-sena">Album of the Year</ref> u rebaħ il-premju tal-<ref target="https://mt.wikipedia.org/wiki/Grammy_Award_għall-aqwa_album_tal-mużika_elettronika_jew_dance">Best Electronic/Dance Album</ref>.</p>
</text></body></html>