<html><body><text id="wikipedia_mt_wikipedia_org__26802.html" ns="0" revid="267379" sourceurl="https://mt.wikipedia.org/wiki/VIAF" title="VIAF" type="wikipedia">VIAF<p>Il<hi rend="bold">-Fajl tal-Awtorità Internazzjonali Virtwali</hi> magħruf ukoll bħala <hi rend="bold">Virtual International Authority File</hi> (<hi rend="bold">VIAF</hi>) huwa <ref target="https://mt.wikipedia.org/wiki/Fajl_tal-awtorità">fajl tal-awtorità</ref> internazzjonali. Huwa proġett konġunt ta' bosta libreriji nazzjonali li huwa mħaddem mill-<ref target="https://mt.wikipedia.org/wiki/Online_Computer_Library_Centre">Online Computer Library Centre</ref> (OCLC).</p>
Storja
<p>Diskussjonijiet dwar il-bżonn ta' awtorità internazzjonali komuni bdew lejn tmiem is-seklu 19. Wara sensiela ta' tentattivi falluti biex joħorġu b'fajl uniku ta' awtorità komuni, kien hemm qbil biex jintrabtu l-awtoritajiet nazzjonali eżistenti. Dan għaliex b'hekk il-benefiċċji kollha ta' fajl komuni jinżammu mingħajr il-bżonn ta' investiment kbir f'dak li huma ħin u spejjeż.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-kunċett VIAF ġie introdott fil-Kungress Dinji tal-Libreriji u l-Informazzjoni fl-2003, li kien ospitat mill-Federazzjoni Internazzjonali tal-Assoċjazzjonijiet tal-Libreriji (IFLA).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-proġett inbeda mill-Library of Congress tal-<ref target="https://mt.wikipedia.org/wiki/Stati_Uniti">Istati Uniti</ref> (LC), il-Librerija Nazzjonali Ġermaniża (DNB) u l-OCLC fis-6 ta’ Awwissu 2003.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-Bibliothèque nationale de France (BnF) ingħaqdet mal-proġett fil-5 ta' Ottubru 2007.</p>
<p>Il-proġett għamel tranżizzjoni għal servizz tal-OCLC fl-4 ta' April 2012.</p>
<p>L-għan huwa li l-fajls tal-awtorità nazzjonali (bħall-Fajl tal-Awtorità tal-Ismijiet Ġermaniż) jintrabtu ma’ fajl tal-awtorità virtwali wieħed. F'dan il-fajl, rekords identiċi mis-settijiet ta' <hi rend="italic">data</hi> differenti huma marbuta flimkien. Rekord VIAF jirċievi numru ta’ <hi rend="italic">data</hi> standard, fih ir-rekords primarji "ara" u "ara wkoll" mir-rekords oriġinali, u jirreferi għar-rekords tal-awtorità oriġinali. Id-<hi rend="italic">data</hi> ssir disponibbli onlajn u hija disponibbli għar-riċerka u l-iskambju u l-kondiviżjoni tad-<hi rend="italic">data</hi>. L-aġġornament reċiproku juża l-<ref target="https://en.wikipedia.org/wiki/Open_Archives_Initiative">Open Archives Initiative</ref> <ref target="https://en.wikipedia.org/wiki/Protocol_for_Metadata_Harvesting">Protocol for Metadata Harvesting</ref> (OAI-PMH).</p>
<p>In-numri tal-fajls qed jiżdiedu ukoll ma' <ref target="https://mt.wikipedia.org/wiki/Wikipedija">artikli bijografiċi tal-Wikipedija</ref> u huma inkorporati fil-<ref target="https://mt.wikipedia.org/wiki/Wikidata">Wikidata</ref>.</p>
<p>Christine L. Borgman torbot il-VIAF mal-International Standard Name Identifier (<ref target="https://mt.wikipedia.org/wiki/ISBN">ISBN</ref>) u l-ORCID, u tiddeskrivi dawn t-tliet sistemi bħala "loosely coordinated efforts to standardize name forms".<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Borgman tikkaratterzza dawn it-tliet sistemi bħala tentattiv biex tissolva l-problema ta' diżambigwità fl-isem tal-awtur, li kibret sew hekk kif żdied l-ammont ta' <hi rend="italic">data</hi>.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Hija tenfasizza l-fatt li kuntrarjament għaż-żewġ sistemi l-oħra li huma mmexxija minn individwi, il-VIAF hija mmexxija mil-libreriji.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
Ġabriet tal-VIAF
<p>L-algoritmu tal-ġbir tal-VIAF jitħaddem darba fix-xahar. Hekk kif aktar <hi rend="italic">data</hi> tiddaħħal minn libreriji li jipparteċipaw f'din is-sistema, ġabriet ta' aktar dettalji tal-awtorità jafu jingħaqdu jew jinqasmu, b'konsegwenza li l-identifikatur tal-VIAF ta' ċerti entrati partikolari jista' jvarja xi ftit.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>


Ħoloq esterni
<list type="unordered"><item><ref target="http://viaf.org/">Sit web uffiċjali</ref></item>
<item><ref target="http://www.oclc.org/en/viaf.html">VIAF</ref> tal-OCLC</item></list>
</text></body></html>