<html><body><text id="wikipedia_mt_wikipedia_org__27069.html" ns="0" revid="269427" sourceurl="https://mt.wikipedia.org/wiki/Fran%C3%A7ois-Alphonse_Forel" title="François-Alphonse Forel" type="wikipedia">François-Alphonse Forel
<p><hi rend="bold">François-Alphonse Forel</hi> (twieled fit-2 ta' Frar 1841 – miet fis-7 ta' Awwissu 1912) kien fiżiku u xjenzat <ref target="https://mt.wikipedia.org/wiki/Żvizzera">Żvizzeru</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, pijunier fl-istudju tal-lagi, u għaldaqstant jitqies bħala l-fundatur u l-missier tal-limnoloġija.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Il-limnoloġija hija l-istudju tal-korpi tal-ilma ħelu u tal-karatteristiċi bijoloġiċi, kimiċi u fiżiċi tagħhom.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Tfulija u familja
<p>Forel twieled f'Morges, l-Iżvizzera, mal-Lag ta' <ref target="https://mt.wikipedia.org/wiki/Ġinevra">Ġinevra</ref>. Missieru, <ref target="https://mt.wikipedia.org/wiki/François_Marie_Etienne_Forel">François Marie Etienne Forel</ref> (1765-1865)<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref> kien storiku u ġurista rrispettat u kien influwenza qawwija fil-ħajja ta' Forel. Minn età żgħira, François-Alphonse Forel ġie involut f'uħud mill-istudji arkeoloġiċi tal-kollegi ta' missieru. Diversi mill-membri tal-familja ta' Forel kienu wkoll studjużi u xjenzati rrispettati.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Edukazzjoni
<p>Forel beda l-<ref target="https://mt.wikipedia.org/wiki/Edukazzjoni">edukazzjoni</ref> fil-Kulleġġ ta' Morges. Eventwalment, huwa telaq minn Morges għall-iskola sekondarja f'Ġinevra fil-Gymnase de Genève. Hemmhekk, huwa studja x-<ref target="https://mt.wikipedia.org/wiki/Xjenza_Naturali">xjenzi naturali</ref> u l-<ref target="https://mt.wikipedia.org/wiki/Mediċina">mediċina</ref>. Imbagħad attenda l-università fl-Académie de Genève fejn kiseb Baċellerat tal-Arti u Baċellerat tax-<ref target="https://mt.wikipedia.org/wiki/Xjenza">Xjenzi</ref> Fiżiċi u Naturali. Meta għalaq 18-il sena, huwa telaq minn pajjiżu biex jattendi l-Académie de Montpellier f'<ref target="https://mt.wikipedia.org/wiki/Montpellier">Montpellier</ref>, <ref target="https://mt.wikipedia.org/wiki/Franza">Franza</ref>. Huwa studja fl-università għal sentejn u wara qatta' xi żmien jistudja l-mediċina waħdu f'<ref target="https://mt.wikipedia.org/wiki/Pariġi">Pariġi</ref>. Iktar 'il quddiem, huwa mar il-<ref target="https://mt.wikipedia.org/wiki/Ġermanja">Ġermanja</ref> u studja fl-Università ta' <ref target="https://mt.wikipedia.org/wiki/Würzburg">Würzburg</ref>. Fl-1865, meta Forel kellu 24 sena, huwa kiseb Dottorat fil-Mediċina u fl-Ostetriċija.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Xogħol u ħajja professjonali
<p>Ftit wara li ggradwa u kiseb id-dottorat tiegħu, Forel reġa' lura lejn il-Lag ta' Ġinevra fl-Iżvizzera. Hemmhekk, huwa beda l-istudju personali tiegħu tal-lag li kien jinvolvi ż-żootomija, il-fiżika, il-<ref target="https://mt.wikipedia.org/wiki/Kimika">kimika</ref>, il-<ref target="https://mt.wikipedia.org/wiki/Bijoloġija">bijoloġija</ref>, l-istorja naturali, u saħansitra l-<ref target="https://mt.wikipedia.org/wiki/Ekonomija">ekonomija</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-1869, huwa sar professur tax-xjenza fl-Università ta' <ref target="https://mt.wikipedia.org/wiki/Lausanne">Lausanne</ref> (li dak iż-żmien kienet magħrufa bħala l-Akkademja ta' Lausanne), li kienet tinsab ħdejn id-dar tiegħu mal-Lag ta' Ġinevra. Huwa kien jgħallem l-istoloġija, l-anatomija u l-fiżjoloġija.</p>
<p>Madankollu, in-namur tiegħu kien il-lag<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref>; l-investigazzjonijiet tiegħu fil-bijoloġija, fil-kimika, fiċ-ċirkolazzjoni tal-ilma, u fis-sedimentazzjoni, u l-iktar importanti fl-interazzjonijiet tagħhom, stabbilew is-sisien ta' dixxiplina ġdida. Huwa sejjaħ l-attività tiegħu <hi rend="italic">limnoloġija</hi> b'analoġija għall-oċeanografija ("limnografija" setgħet tiġi konfuża mal-limnografu, li jkejjel il-livell tal-ilma fil-lagi).</p>
<p>L-iktar xogħol importanti tiegħu, <hi rend="italic">Le Léman</hi>, ġie ppubblikat fi tliet volumi bejn l-1892 u l-1904.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-volumi koprew firxa ta' temi, fosthom id-definizzjoni tal-limnoloġija, kif ukoll l-aspetti ġeografiċi, il-ġeoloġija, il-klimatoloġija, l-idroloġija u l-batimetrija tas-sistemi tal-lagi. Il-monografu mbagħad kien jiddeskrivi l-idrawlika, l-oxxillazzjonijiet fil-livell tal-ilma, il-mewġ u l-kurrenti, l-istratifikazzjoni tat-temperatura, l-ottika, l-akustika u l-kimika tal-lag. Dan kollu ssaħħaħ bil-pubblikazzjoni tiegħu ta' manwal dwar dan is-suġġett.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Huwa skopra l-fenomenu tal-kurrenti tad-densità fil-lagi, u spjega l-oxxillazzjonijiet ritmiċi fil-livell tal-ilma tal-lag.<ref target="https://mt.wikipedia.org/wiki/Il-Paġna_prinċipali#cite_note-:2-6">[6]</ref></p>
<p>Huwa magħruf ukoll għax-xogħol tiegħu dwar il-fenomenu ottiku tal-miraġġ (magħruf bħala "Fata Morgana") li jista' jiġi osservat meta wieħed iħares minn naħa għall-oħra tal-Lag ta' Ġinevra f'diversi postijiet.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>B'kollaborazzjoni ma' <ref target="https://mt.wikipedia.org/wiki/Wilhelm_Ule">Wilhelm Ule</ref>, huwa żviluppa l-iskala ta' Forel-Ule, li tintuża biex jiġi evalwat il-kulur ta' korp tal-ilma. F'qasam different għalkollox, f'kooperazzjoni mas-sismologu Taljan <ref target="https://mt.wikipedia.org/wiki/Michele_Stefano_de_Rossi">Michele Stefano de Rossi</ref>, huwa żviluppa l-iskala ta' Rossi-Forel, li tiddeskrivi l-intensità ta' <ref target="https://mt.wikipedia.org/wiki/Terremot">terremot</ref>.</p>
L-aħħar tal-ħajja u legat
<figure><caption><ref target="https://mt.wikipedia.org/wiki/Monument">Monument</ref> tal-iskultur <ref target="https://mt.wikipedia.org/wiki/Raphaël_Lugeon">Raphaël Lugeon</ref> li tfakkar il-ħajja u l-legat ta' François-Alphonse Forel.</caption></figure>
<p>Sa żmien mewtu fl-1912, huwa kien ħareġ total ta' 288 pubblikazzjoni akkademika.</p>
<p>Tant kellu għarfien wiesa' li kienu jirreferu għalih bħala "il-Faraday tal-Lagi" meta tfakkret il-mewt tiegħu fir-rivista <hi rend="italic">Nature</hi>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Kien irrispettat ferm mill-komunità xjentifika <ref target="https://mt.wikipedia.org/wiki/Skozja">Skoċċiża</ref>, li żarha mill-inqas darba, u ġie elett ukoll bħala membru onorarju tas-Soċjetà Rjali ta' <ref target="https://mt.wikipedia.org/wiki/Edinburgu">Edinburgu</ref>.</p>
<p>L-Istitut François-Alphonse Forel tal-Università ta' Ġinevra msemmi għalih.</p>
<p>Foreltinden, muntanja fi <ref target="https://mt.wikipedia.org/wiki/Spitsbergen">Spitsbergen</ref>, <ref target="https://mt.wikipedia.org/wiki/Svalbard">Svalbard</ref>, in-<ref target="https://mt.wikipedia.org/wiki/Norveġja">Norveġja</ref> msemmija għalih ukoll.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>L-istazzjon ta' Forel f'<ref target="https://mt.wikipedia.org/wiki/Maule">Maule</ref>, iċ-<ref target="https://mt.wikipedia.org/wiki/Ċili">Ċilì</ref> msemmi għalih peress li kien għex qrib l-istazzjon.</p>
<p>Is-sottomarin François-Alphonse Forel (PX-28) ġie msemmi għali u ntuża biex jittieħdu l-kejliet xjentifiċi fil-Lag ta' Ġinevra.</p>
</text></body></html>