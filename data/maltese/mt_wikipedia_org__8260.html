<html><body><text id="wikipedia_mt_wikipedia_org__8260.html" ns="0" revid="269461" sourceurl="https://mt.wikipedia.org/wiki/Frar" title="Frar" type="wikipedia">Frar

<p><hi rend="bold">Frar</hi> huwa t-tieni <ref target="https://mt.wikipedia.org/wiki/Xahar">xahar</ref> tas-<ref target="https://mt.wikipedia.org/wiki/Sena">sena</ref> skont il-<ref target="https://mt.wikipedia.org/wiki/Kalendarju_Gregorjan">kalendarju Gregorjan</ref>. Frar huwa l-iqsar xahar u l-uniku xahar b'inqas minn 30 jum. Ix-xahar għandu 29 ġurnata fi snin biżestili, meta n-numru tas-sena huwa diviżibbli b'erbgħa (barra s-snin li huma diviżibbli b'100 u mhux b'400 fil-kalendarju Gregorjan). Fi snin komuni x-xahar għandu 28 ġurnata. Ħafna jemmnu li Frar oriġinarjament kellu 29 ġurnata (30 f'sena biżestili), imma din l-idea ivvintaha <ref target="https://mt.wikipedia.org/wiki/Johannes_de_Sacrobosco">Sacrobosco</ref>.</p>
<p>Frar jibda fl-istess ġurnata tal-ġimgħa bħal <ref target="https://mt.wikipedia.org/wiki/Marzu">Marzu</ref> u <ref target="https://mt.wikipedia.org/wiki/Novembru">Novembru</ref> fi snin komuni.</p>
<p>Billi għandu biss 28 ġurnata fi snin komuni, hu l-uniku xahar tal-kalendarju li darba f'kull sitt snin u darbtejn f'kull ħdax-il sena, ikollhom biss erba' ġimgħat ta' seba' ġranet sħaħ fejn l-ewwel ġurnata tax-xahar tibda il-<ref target="https://mt.wikipedia.org/wiki/Ħadd">Ħadd</ref> u l-aħħar ġurnata tkun is-<ref target="https://mt.wikipedia.org/wiki/Sibt">Sibt</ref>. Din ir-regola nistgħu nosservawha fis-sena <ref target="https://mt.wikipedia.org/wiki/2009">2009</ref> u meta mmorru lura ħdax-il sena sa <ref target="https://mt.wikipedia.org/wiki/1998">1998</ref>, lura ħdax-il sena oħra sa <ref target="https://mt.wikipedia.org/wiki/1987">1987</ref> u lura sitt snin oħra sa <ref target="https://mt.wikipedia.org/wiki/1981">1981</ref>; jiġifieri darbtejn ħdax-il sena wara xulxin u darba sitt snin wara, 'il quddiem fil-ġejjieni jew lura fl-imgħoddi.</p>
Ħarsa ġenerali
<p>L-isem "Frar" hu mill-kelma <ref target="https://mt.wikipedia.org/wiki/Lingwa_Latina">Latina</ref> <hi rend="italic">februum</hi>, li tfisser purifikazzjoni, billi r-ritwal ta' purifikazzjoni <hi rend="italic">Februa</hi> kien isir fil-15 ta' Frar fil-<ref target="https://mt.wikipedia.org/wiki/Kalendarju_Ruman">kalendarju antik Ruman</ref>. <ref target="https://mt.wikipedia.org/wiki/Jannar">Jannar</ref> u Frar kienu l-aħħar xahrejn li kienu miżjuda mal-kalendarju Ruman, wara li r-Rumani oriġinarjmanet ikkunsidraw ix-xitwa bħala staġun mingħajr xhur. Dawn kienu miżjudin minn <ref target="https://mt.wikipedia.org/wiki/Numa_Pompilius">Numa Pompilius</ref> wara <ref target="https://mt.wikipedia.org/wiki/700_QK">700 QK</ref>. Frar baqa' l-aħħar xahar tas-sena tal-kalendarju sa żmien ta' <ref target="https://mt.wikipedia.org/wiki/Decemviri">decemviri</ref> (450 QK), meta hu sar it-tieni xahar. F'xi intervalli qassisin Rumani qassru lil Frar għal 23 jew 24 ġurnata u daħħlu xahar ieħor ieħor ta' 27 ġurnata, wara Frar, biex jirranġaw is-sena mal-<ref target="https://mt.wikipedia.org/wiki/Staġun">istaġuni</ref>. Minn dakinhar, Frar baqa' t-tieni xahar tas-sena tal-kalendarju.</p>
<p>Frar jibda, astronomikament, meta x-xemx tkun fil-kostellazzjoni ta' <ref target="https://mt.wikipedia.org/wiki/Kaprikornu">Kaprikornu</ref> u jispiċċa meta x-xemx tkun fil-kostellazzjoni tal-<ref target="https://mt.wikipedia.org/wiki/Akwarju_(astroloġija)">Akwarju</ref>. Astroloġikament, Frar jibda' meta x-xemx tkun fis-simbolu tal-<ref target="https://mt.wikipedia.org/wiki/Akwarju_(astroloġija)">Akwarju</ref> u jispiċċa f'dak tal-<ref target="https://mt.wikipedia.org/wiki/Ħut_(astroloġija)">Ħut</ref>.</p>
<figure><caption>Frar, illustrazzjoni minn <hi rend="italic">Très riches heures du Duc de Berry</hi></caption></figure>
<p>Ismijiet storiċi ta' Frar jinkludu t-termini <ref target="https://mt.wikipedia.org/wiki/Lingwa_Anglo-Sassona">Anglo-Sassoni</ref> <hi rend="italic">Solmoneth</hi> ("xahar tat-tajn") u <hi rend="italic">Kale-monath</hi>, u kif ukoll it-terminu ta' <ref target="https://mt.wikipedia.org/wiki/Karlu_Manju">Karlu Manju</ref> <hi rend="italic">Hornung</hi>. Fil-<ref target="https://mt.wikipedia.org/wiki/Lingwa_Fillandiża">Fillandiż</ref>, ix-xahar hu msejjaħ <hi rend="italic">helmiku</hi>, fejn tfisser "xahar tal-perla"; meta s-silġ jinħall fuq il-friegħi tas-siġar, dawn jifformaw qtar, u hekk kif dawn jiffriżaw, dawn ikunu bħal perli tas-silġ. Fil-<ref target="https://mt.wikipedia.org/wiki/Kalendarju_Ġappuniż">kalendarju antik Ġappuniż</ref>, ix-xahar huwa msemmi <hi rend="italic">Kisaragi</hi> (如月, 絹更月 jew 衣更月, li letteralment ifisser "ix-xahar tal-bdil tal-ħwejjeġ"). Isem ieħor huwa <hi rend="italic">Mumetsuki</hi> (梅見月, li letteralment iffiser "ix-xahar meta jinbiegħu l-fjuri tal-prunja") jew <hi rend="italic">Konometsuki" (木目月, "ix-xahar meta s-siġar jieħdu ħajja ġdida").</hi></p>
Tradizzjonijiet Maltin marbutin ma' Frar
<p>Fil-klima tagħna Frar huwa xahar kiesaħ u xitwi. Ħafna qwiel jirriflettu dan: 
“Frar fawwar jimla l-bjar” u 
“Frar fawwar kull xitla nwar” u 
"Frar fawwar, il-bidwi għana d-dar”. </p>
<p>Madankollu Frar jaf ma jagħmilx xita: 
‘Frar daqqa fawwar u daqqa qattar’ </p>
<p>jew tagħmel iżżejjed 
‘ Meta Frar ikun ħafna fawwar, il-biedja tmur fl-ibjar’. </p>
<p>U barra x-xita u l-maltemp ikun għadu jagħmel il-ksieħ: 
‘Fi Frar kull laqxa ttella nwar’, 
‘Frar jiġbor lil kulħadd id-dar’ u 
Frar jgħakkes ix-xjuħ u ż-żgħar’.</p>
<p>F’dan iż-żmien tas-sena, il-kampanja tkun mimlija ħdura u kkulurita wkoll, bl-isfar tal-ingliża u l-lellux fost l-iktar li jispikka.</p>
<p>Bħax-xhur l-oħra Frar għandu l-festi tiegħu. Fost dawn insibu l-<ref target="https://mt.wikipedia.org/wiki/Gandlora">Gandlora</ref> li ssir fi 2 tax-xahar li hija l-festa tal-preżentazzjoni ta’ <ref target="https://mt.wikipedia.org/wiki/Ġesù">Ġesù</ref> u tal-Purifikazzjoni tal-<ref target="https://mt.wikipedia.org/wiki/Madonna">Madonna</ref>. Fiha wkoll jitbierku x-xemgħat li jintużaw matul is-sena. Lill-fidili jagħtuhom ukoll biċċa xemgħa żgħira li dari kienu jdendluha mal-ħajt id-dar u jixegħluha waqt xi maltempata jew xi griżma tal-morda. Kien maħsub li l-kwiekeb ma jibqgħux jidhru ċari u kienu jgħidu ‘Mal-gandlora, stilel fora, l-ajru jtella’ imma jiċċora’.</p>
<p>Fil-10 ta’ Frar tiġi l-festa tan-Nawfraġju ta’ <ref target="https://mt.wikipedia.org/wiki/San_Pawl">San Pawl</ref> f’Malta, data daqsxejn kurjuża meta tqis li skont ir-rakkont fl-Atti (kapitli 27 u 28), San Pawl u sħabu ġew fil-Ħarifa biex qattgħu x-xitwa hawn (Att 28 :11).</p>
<p>Festa varjabbli hija dik ta’ Ras ir-<ref target="https://mt.wikipedia.org/wiki/Randan">Randan</ref>. Dan għaliex din tiġi 40 ġurnata qabel l-Għid li jsir fl-ewwel Ħadd wara l-ekwinozju tar-Rebbiegħa. Ir-Randan, tal-inqas dari, kien żmien ta’ sawm u skarsezza, u għalhekk kienu jgħidu: 
‘Eħġem la ssib, għax jasal ir-Randan’. </p>
<p>U aktarx ukoll li jkun il-maltemp: 
Ras ir-Randan, ras il-maltemp’.</p>
<p>Jekk is-sawm u t-tbatija tar-Randan marru, mhux hekk il-ġenn tal-ftit ġranet ta’ qablu… il-karnival. Għax ‘fi Frar jindaqqu l-ġlieġel’. Il-karnival huwa żmien ta’ bluha liċenzjata u sakemm hija moderata u diċenti hija zvog tajjeb ħafna mis-serjetà u t-tribulazzjonijiet tal-ħajja ta’ kuljum. U speċjalment jekk il-karnival jiġi partikularment tard, ix-xita tibda tiskarsa: 
‘f’Ħadd il-bluh ix-xita tibda tfuħ’.</p>
Avvenimenti fi Frar
<list type="unordered"><item><ref target="https://mt.wikipedia.org/wiki/Jum_San_Valentinu">Jum San Valentinu</ref> – <ref target="https://mt.wikipedia.org/wiki/14_ta'_Frar">14 ta' Frar</ref></item>
<item><ref target="https://mt.wikipedia.org/wiki/Black_History_Month">Black History Month</ref> fl-<ref target="https://mt.wikipedia.org/wiki/Stati_Uniti">Istati Uniti</ref></item>
<item><ref target="https://mt.wikipedia.org/wiki/Jum_il-Presidenti_(Stati_Uniti)">Jum il-Presidenti</ref> fl-<ref target="https://mt.wikipedia.org/wiki/Stati_Uniti">Istati Uniti</ref> – fit-tielet <ref target="https://mt.wikipedia.org/wiki/Tnejn_(ġurnata)">Tnejn</ref></item></list>
Ħoloq esterni
<list type="unordered"><item><ref target="http://www.straightdope.com/classics/a2_160.html">The Straight Dope: Għaliex Frar għandu 28 ġurnata?</ref></item></list>
</text></body></html>