<html><body><text id="wikipedia_mt_wikipedia_org__24029.html" ns="0" revid="269366" sourceurl="https://mt.wikipedia.org/wiki/Gabriel_Caruana" title="Gabriel Caruana" type="wikipedia">Gabriel Caruana
<p><hi rend="bold">Gabriel Caruana</hi> (<ref target="https://mt.wikipedia.org/wiki/Ħal_Balzan">Ħal Balzan,</ref> 7 ta' April 1929 – 16 ta' Lulju 2018) kien <ref target="https://mt.wikipedia.org/wiki/Artist">artist</ref> Malti li kien jaħdem l-iktar fiċ-<ref target="https://mt.wikipedia.org/wiki/Ċeramika">Ċeramika</ref>. Studja fil-<ref target="https://mt.wikipedia.org/wiki/Malta_School_of_Art">Malta School of Art</ref> (1953–59), l-<ref target="https://mt.wikipedia.org/wiki/Accademia_Pietro_Vannucci">Accademia Pietro Vannucci</ref> f'<ref target="https://mt.wikipedia.org/wiki/Peruġja">Peruġja</ref> (1965), l-i<ref target="https://mt.wikipedia.org/wiki/School_of_Arts_and_Crafts">School of Arts and Crafts</ref> f'<ref target="https://mt.wikipedia.org/wiki/Detroit">Detroit</ref> (1966) u l-<ref target="https://mt.wikipedia.org/wiki/Istituto_Statale_per_la_Ceramica">Istituto Statale per la Ceramica</ref> f'<ref target="https://mt.wikipedia.org/wiki/Faenza">Faenza</ref> (1967).</p>
<p>Għamel wirjiet internazzjonali, fosthom group exhibit ta' artisti Maltin f'<ref target="https://mt.wikipedia.org/wiki/Hunter_College">Hunter College</ref> fl-1996.</p>
Studji
<p>Bin Anthony Caruana, Surġent tal-Pulizija, u Beatrice mwielda Ebejer Michelizzi, huwa studja fil-Malta Government School of Arts taħt George Borg, <ref target="https://mt.wikipedia.org/wiki/Emvin_Cremona">Emvin Cremona</ref> u <ref target="https://mt.wikipedia.org/wiki/Vincent_Apap">Vincent Apap</ref>.</p>
<p>Caruana studja wkoll fl-Italja, l-Istati Uniti kif ukoll taħt għajnejn l-artist Brittaniku <ref target="https://mt.wikipedia.org/wiki/Victor_Pasmore">Victor Pasmore</ref>. Pasmore kien iddeskriva xogħol l-artist Malti bħala wieħed frisk, liberu u vivaċi – perfett għall-arti moderna.</p>
Karriera artistika
<p>Gabriel Caruana huwa pijunier tal-arti moderna f'Malta. Kien jispira ruħu minn tradizzjonijiet artistiċi popolari u l-arkitettura ta' Malta.</p>
<p>Tul il-ħajja artistika tiegħu, Caruana ħadem biex jibni infrastruttura għal artisti żgħażagħ Maltin. Ħadem ukoll biex jimbotta 'l quddiem l-arti kontemporanja f’Malta u biex tkun aktar aċċessibli għall-pubbliku.</p>
<p>Waħda mill-akbar kontribuzzjonijiet tiegħu kienet meta waqqaf il-Mill Arts, Culture and Crafts Centre (MACCC) fil-mitħna tal-Maħlut f’Birkirkara. Dan kien wieħed mill-ewwel ċentri għall-arti moderna u kontemporanja miftuħa f’Malta.</p>
<p>Bejn l-1971 u l-1990 kien jgħallem iċ-ċeramika fl-Iskola tal-Arti Ta' Tarġa Gap.</p>
<p>Fl-2016, Caruana waqqaf il-Fondazzjoni Gabriel Caruana sabiex jingħata sostenn kontinwu għall-arti moderna u kontemporanja f’Malta.</p>
Esebizzjonijiet
<p>Tella' wirjiet ta' xogħlijietu f'Malta, l-Ingilterra, l-Italja u l-Iżvizzera u fi group exhibitions f'Osaka, Detroit, Munich, Tripli, Londra, Israel, Melbourne, u diversi drabi f'Malta. </p>
<p>Xogħlijietu jinstabu wkoll fl-International Museum of Ceramics ta' Faenza, fil-Whitworth Art Gallery, fis-City of Manchester Art Gallery, u fin-National Museum of Fine Arts ta' Malta.</p>
Unuri
<p>Fl-1999, ingħata midalja nazzjonali għal kisba artistika.</p>
<p>Fl-2003, il-Kunsill Malti għall-Kultura u l-Arti tatu l-"Premju Għarfien Kulturali”.</p>
<p>Fl-2014, is-Soċjetà Maltija għall-Arti tatu midalja tad-deheb għall-kontribut tiegħu bħala artista u edukatur tal-Arti.</p>
<p>Fl-2017, l-Università ta' Malta tatu Master of Letters – Honoris Causa. Dakinhar, il-Perit <ref target="https://mt.wikipedia.org/wiki/Richard_England">Richard England</ref> faħħru ħafna u sejjaħ il-mod kif jieħu xogħlu "joyous and exuberant" u r-riżultat "inventive, innovative and beautiful."</p>
<p>F'mewtu, il-Prim Ministru Malti <ref target="https://mt.wikipedia.org/wiki/Joseph_Muscat">Joseph Muscat</ref> iddeskriva lil Caruana bħala wieħed mill-aqwa artisti f’Malta ta’ kull żmien.</p>
Ħajja Personali
<p>Fl-1980, iżżewweġ lil Mary Rose Buttigieg, artista u għalliema tal-Ingliż u tal-Arti. Kellhom żewġ ulied bniet; Gabriella u Raffaella.</p>
Ħoloq Esterni
<list type="unordered"><item><ref target="http://www.gabrielcaruana.com/">Gabriel Caruana: Official site</ref></item>
<item><ref target="http://www.star.uclan.ac.uk/~vpd/Personal/caruana.html">Victor P. Debattista: Gabriel Caruana</ref></item>
<item><ref target="http://www.aboutmalta.com/grazio/caruana.html">About Malta: Gabriel Caruana</ref></item>
<item><ref target="http://www.bov.com/ip_bovartexhibitions.asp">Bank of Valletta: Exhibitions</ref></item>
<item><ref target="http://www.gabrielcaruana.com/html/exhibitions.htm">Gabriel Caruana: Exhibitions</ref></item>
<item><ref target="https://web.archive.org/web/20041210095421/http://artinmalta.com/">Gabriel Caruana: Latest info, work, reviews, comments and biography</ref></item>
<item><ref target="https://www.timesofmalta.com/articles/view/20180716/local/artist-gabriel-caruana-passes-away-aged-89.684603/">Artist Gabriel Caruana passes away aged 89: Times of Malta</ref></item></list>
</text></body></html>