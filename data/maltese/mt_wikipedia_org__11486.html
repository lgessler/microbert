<html><body><text id="wikipedia_mt_wikipedia_org__11486.html" ns="0" revid="255894" sourceurl="https://mt.wikipedia.org/wiki/Avril_Lavigne" title="Avril Lavigne" type="wikipedia">Avril Lavigne
<p><hi rend="bold">Avril Ramona Lavigne</hi> (<ref target="https://mt.wikipedia.org/wiki/Belleville">Belleville</ref>, <ref target="https://mt.wikipedia.org/wiki/27_ta'_Settembru">27 ta' Settembru</ref> <ref target="https://mt.wikipedia.org/wiki/1984">1984</ref>) hi <ref target="https://mt.wikipedia.org/wiki/Kantant">kantanta</ref>, <ref target="https://mt.wikipedia.org/wiki/Mudell_(professjoni)">mudella</ref>, <ref target="https://mt.wikipedia.org/wiki/Liriċista">liriċista</ref>, <ref target="https://mt.wikipedia.org/wiki/Stilista_tal-moda">stilista tal-moda</ref>, u <ref target="https://mt.wikipedia.org/wiki/Attur">attriċi</ref> <ref target="https://mt.wikipedia.org/wiki/Kanada">Kanadiża</ref>. Il-<ref target="https://mt.wikipedia.org/wiki/Mużika">mużika</ref> ta' Avril Lavigne għandha element ta' <ref target="https://mt.wikipedia.org/wiki/Rock_modern">rock modern</ref>, <ref target="https://mt.wikipedia.org/wiki/Pop_punk">pop punk</ref>, <ref target="https://mt.wikipedia.org/wiki/Pop_rock">pop rock</ref>, <ref target="https://mt.wikipedia.org/wiki/Power_pop">power pop</ref> u <ref target="https://mt.wikipedia.org/wiki/Rock_alternattiv">rock alternattiv</ref>.</p>
Bijografija
<p>Lavigne twieldet f'<ref target="https://mt.wikipedia.org/wiki/Belleville_(Ontarjo)">Belleville</ref>, <ref target="https://mt.wikipedia.org/wiki/Ontarjo">Ontarjo</ref>, nhar is-<ref target="https://mt.wikipedia.org/wiki/27_ta'_Settembru">27 ta' Settembru</ref> <ref target="https://mt.wikipedia.org/wiki/1984">1984</ref>, it-tifla ta' Judy u John Lavigne. L-isem <hi rend="italic">Avril</hi> hu għal "April" bil-Franċiż, waqt li <hi rend="italic">la vigne</hi> tfisser "il-vinja". It-tieni minn tliet itfal (l-oħrajn huma Michelle, li hi tliet snin iżgħar, u Matt, li hu sentejn ikbar), fl-età tenera ta' ħames snin titrasferixxi mal-familja fi <ref target="https://mt.wikipedia.org/wiki/Greater_Napanee">Greater Napanee</ref>. Kienet omm Lavigne li skopriet għall-ewwel darba it-talent promettenti tat-tifla tagħha.</p>
<p>Il-familja tagħha kienet mibnija fuq ambjent profondament <ref target="https://mt.wikipedia.org/wiki/Reliġjon">reliġjuż</ref>, fejn wassal biex Avril tiffrekwenta lill-<ref target="https://mt.wikipedia.org/wiki/Knisja_(bini)">knejjes</ref>, speċjalment dik ta' Evangel Tempel li kienet il-knisja li s-soltu l-familja tagħha kienet tiffrekwenta, u fil-komunità fejn fil-futur kienet se tagħmel l-ewwel esperjenzi fil-kant.</p>
<p>Fl-1998, Lavigne rebħet kompetizzjoni biex tkanta mal-kantanta Kanadiża <ref target="https://mt.wikipedia.org/wiki/Shania_Twain">Shania Twain</ref> fl-ewwel kunċert tagħha. Hi dehret ħdejn Twain fil-kunċert f'<ref target="https://mt.wikipedia.org/wiki/Ottawa">Ottawa</ref>, fejn dehret fuq il-palk biex tkanta "What Made You Say That". Hi ġiet skoperta mill-ewwel maniġer professjonali tagħha, Cliff Fabri, meta kienet qed tkanta xi siltiet tal-<ref target="https://mt.wikipedia.org/wiki/Mużika_country">mużika country</ref> f'<ref target="https://mt.wikipedia.org/wiki/Kingston_(Ontarjo)">Kingston</ref> ġewwa Ontarjo. Waqt li kienet qed tesibixxi mal-Lennox Community Theatre, Lavigne waqgħet taħt l-għajn tal-kantant tal-<ref target="https://mt.wikipedia.org/wiki/Mużika_folk">mużika folk</ref> Steve Medd, li stedinha biex tkanta fil-kanzunetta tiegħu, "Touch the Sky", għall-album <hi rend="italic">Quinte Spirit</hi>. Hi kantat ukoll fil-kanzunetti "Temple of Life", u "Two Rivers", għall-album suċċessiv, <hi rend="italic">My Window to You</hi>, li ħareġ fis-sena 2000. Fl-età ta' sittax-il sena iffirmat ma' <ref target="https://mt.wikipedia.org/wiki/Arista_Records">Arista Records</ref>.</p>
Karriera mużikali
<hi rend="italic">Let Go</hi> (2002–2003)
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Let_Go_(album_ta'_Avril_Lavigne)">Let Go (album ta' Avril Lavigne)</ref></hi>.
<p><hi rend="italic">Let Go</hi> ħareġ nhar l-<ref target="https://mt.wikipedia.org/wiki/4_ta'_Ġunju">4 ta' Ġunju</ref> <ref target="https://mt.wikipedia.org/wiki/2002">2002</ref>, ġewwa l-<ref target="https://mt.wikipedia.org/wiki/Stati_Uniti">Istati Uniti</ref>, u laħaq it-tieni post fil-klassifika Amerikana u l-ewwel post fl-<ref target="https://mt.wikipedia.org/wiki/Awstralja">Awstralja</ref>, il-<ref target="https://mt.wikipedia.org/wiki/Kanada">Kanada</ref> u r-<ref target="https://mt.wikipedia.org/wiki/Renju_Unit">Renju Unit</ref>. Permezz ta' dan is-suċċess bikri li Avril kellha, fl-età ta' sbatax-il sena, hi saret l-iżgħar kantanta femminili solista li kellha album li spara fil-quċċata tal-klassifika tar-Renju Unit.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Il-ġeneru ta' dan l-album kien wieħed mibni fuq il-pop rock; madanakollu, f'ċerti kanzunetti kien hemm influwenzi ta' <ref target="https://mt.wikipedia.org/wiki/Rock_alternattiva">mużika alternattiva</ref> u dik <ref target="https://mt.wikipedia.org/wiki/Post-grunge">post-grunge</ref>.</p>
<p>Wara biss xahar mill-pubblikazzjoni tal-album, <hi rend="italic">Let Go</hi> laħaq l-istatus ta' <ref target="https://mt.wikipedia.org/wiki/Ċertifikazzjoni_tal-bejgħ_ta'_diski_mużikali">multi-platinu</ref> lejn l-aħħar ta' <ref target="https://mt.wikipedia.org/wiki/Awwissu">Awwissu</ref>,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> u ġie ċċertifikat bħala platinu triplu ġimgħatejn wara. Qabel tmiem l-2002, wara biss xhur mid-debutt, ġie ċċertifikat bħala platinu għal erba' darbiet mill-RIAA. Sa <ref target="https://mt.wikipedia.org/wiki/Diċembru">Diċembru</ref> <ref target="https://mt.wikipedia.org/wiki/2007">2007</ref> l-album biegħ 6.6 miljun kopja fl-Istati Uniti u aktar minn 16-il miljun minn madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Mill-album ħarġu erba' kanzunetti. L-ewwel waħda, "<ref target="https://mt.wikipedia.org/wiki/Complicated">Complicated</ref>" telgħet fl-ewwel post tal-klassifika <ref target="https://mt.wikipedia.org/wiki/Awstralja">Awstraljana</ref>, waqt li laħqet it-tieni post fil-<ref target="https://mt.wikipedia.org/wiki/Hot_100">Hot 100</ref> tal-Istati Uniti, u kienet fost l-aqwa kanzunetti Kanadiżi li nbiegħu matul l-2002. Lavigne ugwaljat ir-rekord magħmul mill-kanzunetta ta' <ref target="https://mt.wikipedia.org/wiki/Natalie_Imburglia">Natalie Imburglia</ref>, "<ref target="https://mt.wikipedia.org/wiki/Torn">Torn</ref>", meta "Complicated" żammet l-ewwel post għal ħdax-il ġimgħa fir-radjijiet ta' mużika kontemporanja. "<ref target="https://mt.wikipedia.org/wiki/Sk8er_Boi">Sk8er Boi</ref>" laħqet l-aqwa għaxra fl-<ref target="https://mt.wikipedia.org/wiki/Amerika">Amerika</ref> u l-<ref target="https://mt.wikipedia.org/wiki/Awstralja">Awstralja</ref>, "<ref target="https://mt.wikipedia.org/wiki/I'm_With_You">I'm With You</ref>" laħqet l-aqwa għaxra wkoll fl-<ref target="https://mt.wikipedia.org/wiki/Stati_Uniti">Istati Uniti</ref> u r-<ref target="https://mt.wikipedia.org/wiki/Renju_Unit">Renju Unit</ref>, u "<ref target="https://mt.wikipedia.org/wiki/Losing_Grip">Losing Grip</ref>" ikklassifikat fl-aqwa għaxra tat-<ref target="https://mt.wikipedia.org/wiki/Tajwan">Tajwan</ref> u l-aqwa għoxrin fiċ-<ref target="https://mt.wikipedia.org/wiki/Ċili">Ċili</ref>.</p>
<p>Lavigne ingħatat l-unur bħala "L-Aqwa Artista Ġdida" fl-<ref target="https://mt.wikipedia.org/wiki/MTV_Video_Music_Awards">MTV Video Music Awards</ref> 2002. Hi rebħet ukoll erba' <ref target="https://mt.wikipedia.org/wiki/Juno_Award">Juno Awards</ref> fl-2003 (minn sitt nominazzjoni), irċeviet <ref target="https://mt.wikipedia.org/wiki/World_Music_Award">World Music Award</ref> bħala "L-Aqwa Kantanta Kanadiża Bejjiegħa tad-Dinja", u ġiet nominata għal tmien <ref target="https://mt.wikipedia.org/wiki/Grammy_Awards">Grammy Awards</ref>, li jinkludu dik tal-"Kanzunetta tas-Sena" għal "Complicated" u "L-Aqwa Artista Ġdida".</p>
<hi rend="italic">Under My Skin</hi> (2004–2006)
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Under_My_Skin">Under My Skin</ref></hi>.
<figure><caption>Lavigne tesebixxi f'<ref target="https://mt.wikipedia.org/wiki/Ġinevra">Ġinevra</ref>, l-<ref target="https://mt.wikipedia.org/wiki/Żvizzera">Iżvizzera</ref>, nhar id-9 ta' Ġunju 2005.</caption></figure>
<p>It-tieni album ta' Lavigne, <hi rend="italic"><ref target="https://mt.wikipedia.org/wiki/Under_My_Skin">Under My Skin</ref></hi>, ħareġ fil-<ref target="https://mt.wikipedia.org/wiki/25_ta'_Mejju">25 ta' Mejju</ref> <ref target="https://mt.wikipedia.org/wiki/2004">2004</ref>, ġewwa l-<ref target="https://mt.wikipedia.org/wiki/Stati_Uniti">Istati Uniti</ref>. Iddebutta mal-ewwel fil-quċċata tal-klassifika tal-<ref target="https://mt.wikipedia.org/wiki/Stati_Uniti">Istati Uniti</ref>, ir-<ref target="https://mt.wikipedia.org/wiki/Renju_Unit">Renju Unit</ref>, il-<ref target="https://mt.wikipedia.org/wiki/Ġermanja">Ġermanja</ref>, il-<ref target="https://mt.wikipedia.org/wiki/Ġappun">Ġappun</ref>, l-<ref target="https://mt.wikipedia.org/wiki/Awstralja">Awstralja</ref>, il-<ref target="https://mt.wikipedia.org/wiki/Kanada">Kanada</ref>, il-<ref target="https://mt.wikipedia.org/wiki/Messiku">Messiku</ref>, l-<ref target="https://mt.wikipedia.org/wiki/Arġentina">Arġentina</ref>, <ref target="https://mt.wikipedia.org/wiki/Spanja">Spanja</ref>, l-<ref target="https://mt.wikipedia.org/wiki/Irlanda">Irlanda</ref>, it-<ref target="https://mt.wikipedia.org/wiki/Tajlandja">Tajlandja</ref>, il-<ref target="https://mt.wikipedia.org/wiki/Korea">Korea</ref> u <ref target="https://mt.wikipedia.org/wiki/Ħong_Kong">Ħong Kong</ref>, u fl-ewwel ġimgħa irnexxielu jbigħ aktar minn 380,000 kopja fl-Istati Uniti. Lavigne kitbet il-parti l-kbir tal-album mal-kantawtur Kanadiż <ref target="https://mt.wikipedia.org/wiki/Chantal_Kreviazuk">Chantal Kreviazuk</ref>, anke jekk xi kanzunetti kienu miktuba flimkien ma' <ref target="https://mt.wikipedia.org/wiki/Ben_Moody">Ben Moody</ref> (li qabel kien jagħmel parti minn <ref target="https://mt.wikipedia.org/wiki/Evanescence">Evanescence</ref>), <ref target="https://mt.wikipedia.org/wiki/Butch_Walker">Butch Walker</ref> ta' Marvellous 3, il-kitarrista veteran tagħha <ref target="https://mt.wikipedia.org/wiki/Evan_Taubenfeld">Evan Taubenfeld</ref>, u l-batterista veteran tagħha <ref target="https://mt.wikipedia.org/wiki/Matt_Brann">Matt Brann</ref>. Ir-raġel ta' Kreviazuk, il-kantant prinċipali ta' <ref target="https://mt.wikipedia.org/wiki/Our_Lady_Peace">Our Lady Peace</ref> <ref target="https://mt.wikipedia.org/wiki/Raine_Maida">Raine Maida</ref>, ipproduċa l-album flimkien ma' <ref target="https://mt.wikipedia.org/wiki/Butch_Walker">Butch Walker</ref> u <ref target="https://mt.wikipedia.org/wiki/Don_Gilmore">Don Gilmore</ref>.</p>
<p>Dan l-album għandu tendenza ta' <ref target="https://mt.wikipedia.org/wiki/Rock_alternattiv">mużika alternattiva</ref>, flimkien ma' kanzunetti li juru l-istil <ref target="https://mt.wikipedia.org/wiki/Punk-pop">punk-pop</ref> (bħal <hi rend="italic"><ref target="https://mt.wikipedia.org/wiki/He_Wasn't">He Wasn't</ref></hi> u <hi rend="italic"><ref target="https://mt.wikipedia.org/wiki/I_Always_Get_what_I_Want">I Always Get what I Want</ref></hi>), jew ħsejjes <ref target="https://mt.wikipedia.org/wiki/Post-grunge">post-grunge</ref> (bħal <hi rend="italic"><ref target="https://mt.wikipedia.org/wiki/Freak_Out">Freak Out</ref></hi> u <hi rend="italic"><ref target="https://mt.wikipedia.org/wiki/Who_Knows">Who Knows</ref></hi>).</p>
<p>Il-kanzunetta "<ref target="https://mt.wikipedia.org/wiki/Don't_Tell_Me_(kanzunetta_ta'_Avril_Lavigne)">Don't Tell Me</ref>" marret fl-ewwel post fil-klassifika tal-<ref target="https://mt.wikipedia.org/wiki/Arġentina">Arġentina</ref> u l-<ref target="https://mt.wikipedia.org/wiki/Messiku">Messiku</ref>, fl-aqwa ħamsa tar-<ref target="https://mt.wikipedia.org/wiki/Renju_Unit">Renju Unit</ref> u l-<ref target="https://mt.wikipedia.org/wiki/Kanada">Kanada</ref>, u fl-aqwa għaxra tal-<ref target="https://mt.wikipedia.org/wiki/Awstralja">Awstralja</ref> u l-<ref target="https://mt.wikipedia.org/wiki/Brażil">Brażil</ref>. "<ref target="https://mt.wikipedia.org/wiki/My_Happy_Ending">My Happy Ending</ref>" marret fl-ewwel post fil-messiku u laħqt l-aqwa għaxra tal-<ref target="https://mt.wikipedia.org/wiki/Stati_Uniti">Istati Uniti</ref>, fejn b'hekk din saret it-tielet l-aqwa kanzunetta ta' Avril hemmhekk. Madanakollu "<ref target="https://mt.wikipedia.org/wiki/Nobody's_Home">Nobody's Home</ref>" ma laħqitx l-aqwa erbgħin fl-<ref target="https://mt.wikipedia.org/wiki/Stati_Uniti">Istati Uniti</ref>, u kklassifikat biss fl-ewwel post ġewwa l-<ref target="https://mt.wikipedia.org/wiki/Arġentina">Arġentina</ref> u l-<ref target="https://mt.wikipedia.org/wiki/Messiku">Messiku</ref>. Ir-raba' silta tagħha mill-album, "<ref target="https://mt.wikipedia.org/wiki/He_Wasn't">He Wasn't</ref>" laħqet l-aqwa erbħgin tar-<ref target="https://mt.wikipedia.org/wiki/Renju_Unit">Renju Unit</ref> u l-<ref target="https://mt.wikipedia.org/wiki/Awstralja">Awstralja</ref>, u ma ħarġitx ġewwa l-<ref target="https://mt.wikipedia.org/wiki/Stati_Uniti">Istati Uniti</ref>. "<ref target="https://mt.wikipedia.org/wiki/Fall_to_Pieces">Fall to Pieces</ref>" ħarġet bħala l-aħħar kanzunetta mill-album, imma ma tantx ħalliet impressjoni bħall-kanzunetti preċedenti.</p>
<p>Lavigne, fl-2004, rebħet żewġ World Music Awards bħala "L-Aqwa Artist tar-Rock/Pop" u bħala "L-Aqwa Artista Kanadiża Bejjiegħa". Lavigne kitbet flimkien ma' Hatthew Gerald il-kanzunetta "<ref target="https://mt.wikipedia.org/wiki/Breakaway_(kanzunetta_ta'_Kelly_Clarkson)">Breakaway</ref>", li ġiet irrekordjata minn <ref target="https://mt.wikipedia.org/wiki/Kelly_Clarkson">Kelly Clarkson</ref> għall-film <hi rend="italic"><ref target="https://mt.wikipedia.org/wiki/The_Princess_Diaries_2:_Royal_Engagement">The Princess Diaries 2: Royal Engagement</ref></hi> (2004). "Breakaway" ġiet wara inkluża fit-tieni album ta' Clarkson, <hi rend="italic"><ref target="https://mt.wikipedia.org/wiki/Breakaway_(album)">Breakaway</ref></hi>, fejn ħarġet bħala l-ewwel kanzunetta tal-album. Il-kanzunetta rnexxielha tagħmel suċċess fl-aqwa għaxra tal-Istati Uniti u dan ta lil Clarkson fama sostanzjali.</p>
<p>Lavigne daret wieħed u għoxrin belt Amerikana u Kanadiża biex tippromovi l-album <hi rend="italic">Under My Skin</hi>. Dan beda fl-<ref target="https://mt.wikipedia.org/wiki/4_ta'_Marzu">4 ta' Marzu</ref> <ref target="https://mt.wikipedia.org/wiki/2004">2004</ref>, f'<ref target="https://mt.wikipedia.org/wiki/Minneapolis">Minneapolis</ref>, <ref target="https://mt.wikipedia.org/wiki/Minnesota">Minnesota</ref>. Il-palk fejn kienet se tesebixxi ma' kienx jitħabbar qabel tmienja u erbgħin siegħa qabel il-bidu tas-serata. Dawn il-kunċerti kienu popolari u għenu bil-kbir fil-promozzjoni tal-album. Matul l-2005, barra l-kunċerti, Lavigne kienet impenjata biex tkompli l-karriera tal-imudellar u dak tad-drama. Hi rrapreżentat lill-Kanada fiċ-ċerimonja tal-għeluq tal-<ref target="https://mt.wikipedia.org/wiki/Logħob_Olimpiku_tax-xitwa_2006">Logħob Olimpiku tax-xitwa 2006</ref> li sar f'<ref target="https://mt.wikipedia.org/wiki/Turin">Turin</ref>, l-<ref target="https://mt.wikipedia.org/wiki/Italja">Italja</ref>, fejn kantat il-kanzunetta "Who Knows". L-album biegħ aktar minn 8 miljun kopja.<ref target="https://mt.wikipedia.org/wiki/Il-Paġna_prinċipali#cite_note-avrillavigne1-12">[12]</ref></p>
<hi rend="italic">The Best Damn Thing</hi> (2007–preżent)
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/The_Best_Damn_Thing">The Best Damn Thing</ref></hi>.
<figure><caption>Lavigne f'<ref target="https://mt.wikipedia.org/wiki/Ħong_Kong">Ħong Kong</ref>, <ref target="https://mt.wikipedia.org/wiki/2007">2007</ref></caption></figure>
<p>It-tielet album ta' Lavigne, <hi rend="italic"><ref target="https://mt.wikipedia.org/wiki/The_Best_Damn_Thing">The Best Damn Thing</ref></hi>, ħareġ fis-17 ta' April 2007, u ddebutta fl-ewwel post fl-Istati Uniti. L-album kien prodott minn <ref target="https://mt.wikipedia.org/wiki/Dr._Luke">Dr. Luke</ref>, <ref target="https://mt.wikipedia.org/wiki/Deryck_Whibley">Deryck Whibley</ref> ir-raġel ta' Lavigne, <ref target="https://mt.wikipedia.org/wiki/Rob_Cavallo">Rob Cavallo</ref>, <ref target="https://mt.wikipedia.org/wiki/Butch_Walker">Butch Walker</ref> u Lavigne stess. L-ewwel kanzunetta tal-album kienet "<ref target="https://mt.wikipedia.org/wiki/Girlfriend">Girlfriend</ref>", li saret l-ewwel silta ta' Lavigne li laħqet l-ewwel post fil-<hi rend="italic">Billboard</hi> Hot 100. Waqt programm tar-radju ta' <ref target="https://mt.wikipedia.org/wiki/Ryan_Seacrest">Ryan Seacrest</ref>, Lavigne ħabbret li "<ref target="https://mt.wikipedia.org/wiki/When_You're_Gone_(kanzunetta_ta'_Avril_Lavigne)">When You're Gone (kanzunetta ta' Avril Lavigne)</ref>" kienet se tkun it-tieni kanzuentta tagħha. It-tielet kanzunetta mill-album ta' Lavigne hi "<ref target="https://mt.wikipedia.org/wiki/Hot_(kanzunetta)">Hot</ref>", waqt li r-raba' u l-aħħar waħda hi "<ref target="https://mt.wikipedia.org/wiki/The_Best_Damn_Thing_(kanzunetta)">The Best Damn Thing</ref>".</p>
<p>Biex tippromovi l-album Lavigne għamlet xi kunċerti, bil-biljetti tas-serati jinbiegħu lil dawk biss li huma membri tal-klabb tal-ammiraturi tagħha. Dawn is-sett ta' kunċerti bdew f'<ref target="https://mt.wikipedia.org/wiki/Calgary">Calgary</ref>, <ref target="https://mt.wikipedia.org/wiki/Alberta">Alberta</ref>, u esebixxiet għal folla ta' madwar mitejn ruħ. L-album biegħ total ta' 6 miljun kopja madwar id-dinja f'<ref target="https://mt.wikipedia.org/wiki/Ottubru">Ottubru</ref> <ref target="https://mt.wikipedia.org/wiki/2008">2008</ref>. F'<ref target="https://mt.wikipedia.org/wiki/Marzu">Marzu</ref> <ref target="https://mt.wikipedia.org/wiki/2008">2008</ref>, Avril bdiet sett ta' esebizzjonijiet biex jgħinu lill-album. Dawn saru fl-<ref target="https://mt.wikipedia.org/wiki/Stati_Uniti">Istati Uniti</ref>, il-<ref target="https://mt.wikipedia.org/wiki/Kanada">Kanada</ref>, l-<ref target="https://mt.wikipedia.org/wiki/Ewropa">Ewropa</ref> u l-<ref target="https://mt.wikipedia.org/wiki/Asja">Asja</ref>.</p>
Akkużi ta' plaġju
<p>Nhar il-25 ta' Mejju 2007, Lavigne, il-liriċista <ref target="https://mt.wikipedia.org/wiki/Lukasz_Gottwald">Lukasz Gottwald</ref>, u t-tikketta diskografika ġew imfittxin għad-danni mill-kittieba James Gangwer u Tommy Dunbar, li stqarrew li l-kanzunetta "Girlfriend" hi plaġju tal-kanzunetta "I Wanna Be Your Boyfriend", li oriġinarjament ħarġet fl-1979 mill-grupp <ref target="https://mt.wikipedia.org/wiki/The_Rubinoos">The Rubinoos</ref>. Lavigne bħala difiża stqarret li qatt ma kienet semgħet il-kanzunetta tal-grupp Amerikan. It-tribunal ta s-sentenza tiegħu fit-28 ta' Awwissu 2007, fejn iddeċidiet li l-kwistjoni bejn Avril Lavigne u The Rubinoos għandha tiġi riżolta privatament u sa issa għadu mhux magħruf dwar l-eżistu ta' kif ġiet solvuta din l-akkuża. Il-kanzunetta "I Don't Have to Try" qajment ukoll il-kontroversja. Kien hemm ukoll xi spekulazzjonijiet ta' plaġju fuq il-kanzunetta ta' Lavigne, "I Don't Have to Try" u l-kanzunetta tal-2003 mill-kantanta <ref target="https://mt.wikipedia.org/wiki/Peaches">Peaches</ref>, "I'm the Kinda", minħabba s-similaritajiet bejn dawn iż-żewġ kanzunetti.</p>
Karriera ċinematografika
<p>Lavigne iddebuttat fid-dinja ċinematografika fil-film animat <hi rend="italic"><ref target="https://mt.wikipedia.org/wiki/Over_the_Hedge">Over the Hedge</ref></hi>, li hu bbażat fuq sekwenza ta' tpinġijiet komiċi li jġibu l-istess bħall-film. Hi wkoll qed taħdem fil-film ta' <ref target="https://mt.wikipedia.org/wiki/Richard_Gere">Richard Gere</ref> <hi rend="italic"><ref target="https://mt.wikipedia.org/wiki/The_Flock">The Flock</ref></hi>, bħala l-għarusa tas-suspettat tal-qtil, u t-tielet proġett tagħha kien <hi rend="italic"><ref target="https://mt.wikipedia.org/wiki/Fast_Food_Nation">Fast Food Nation</ref></hi>, li hu bbażat fuq il-ktieb favorit tagħha. Lavigne flimkien ma' <ref target="https://mt.wikipedia.org/wiki/Dr._Luke">Dr. Luke</ref> kitbet u rrekordjat kanzunetta bl-isem ta' "<ref target="https://mt.wikipedia.org/wiki/Keep_Holding_On">Keep Holding On</ref>", bħala l-kolonna sonora tal-film <hi rend="italic"><ref target="https://mt.wikipedia.org/wiki/Eragon_(film)">Eragon</ref></hi>; din il-kanzunetta ġiet inkluża fit-tielet album tagħha, <hi rend="italic">The Best Damn Thing</hi>. Din il-kanzunetta waslet sal-quċċata fl-aqwa għoxrin tal-Kanada. Hi wkoll irrekordjat il-kanzunetta tema tal-film <ref target="https://mt.wikipedia.org/wiki/The_SpongeBob_SquarePants_Movie">The SpongeBob SquarePants Movie</ref>.</p>
<p>Lavigne għamlet xi apparenzi fil-film <hi rend="italic"><ref target="https://mt.wikipedia.org/wiki/Going_the_Distance">Going the Distance</ref></hi> u dehret ukoll f'episodju ta' <hi rend="italic"><ref target="https://mt.wikipedia.org/wiki/Sabrina,_is-Saħħara_Żagħżugħa">Sabrina, is-Saħħara Żagħżugħa</ref></hi>, fejn kantant "Sk8er Boi" flimkien mal-grupp tagħha. Skont l-istampa Brittanika, Avril Lavigne milli jidher se jkollha parti prinċipali f'film li se jinħadem fil-futur qarib.<ref target="https://mt.wikipedia.org/wiki/Il-Paġna_prinċipali#cite_note-filmavril-13">[13]</ref></p>


Ħajja personali
<p>Nhar il-15 ta' Lulju 2006, fi proprjetà privata ġewwa <ref target="https://mt.wikipedia.org/wiki/Montecito">Montecito</ref>, <ref target="https://mt.wikipedia.org/wiki/Kalifornja">Kalifornja</ref>, Avril Lavigne iżżewġet f'ċerimonja Kattolika lill-kantant u kitarrist tal-grupp punk <ref target="https://mt.wikipedia.org/wiki/Sum_41">Sum 41</ref>, <ref target="https://mt.wikipedia.org/wiki/Deryck_Whibley">Deryck Whibley</ref>, wara madwar sentejn għerusija. Meta ġiet mistoqsija fuq jekk kinux lesti li jkollhom it-tfal, hi rrispondiet li ma kinux qed jippjanaw għalissa, però fil-futur ma jgħidux le.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>F'intervista, darba minnhom Avril qalet li l-kanzunetta tal-grupp <ref target="https://mt.wikipedia.org/wiki/Outkast">Outkast</ref>, "<ref target="https://mt.wikipedia.org/wiki/Hey_Ya">Hey Ya</ref>", hi l-aktar kanzunetta li tiddevertiha. Hi wkoll tħobb tisma' lil <ref target="https://mt.wikipedia.org/wiki/Oasis">Oasis</ref>, <ref target="https://mt.wikipedia.org/wiki/Third_Eye_Blind">Third Eye Blind</ref>, <ref target="https://mt.wikipedia.org/wiki/Marilyn_Manson">Marilyn Manson</ref>, <ref target="https://mt.wikipedia.org/wiki/System_of_a_Down">System of a Down</ref> u lil <ref target="https://mt.wikipedia.org/wiki/Blink-182">Blink-182</ref>, u tħobb speċjalment il-kanzunetta "<ref target="https://mt.wikipedia.org/wiki/I_Miss_You_(kanzunetta_ta'_Blink-182)">I Miss You</ref>".</p>


Diskografija
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Diskografija_ta'_Avril_Lavigne">Diskografija ta' Avril Lavigne</ref></hi>.
<list type="unordered"><item>2002: <hi rend="italic"><ref target="https://mt.wikipedia.org/wiki/Let_Go_(album_ta'_Avril_Lavigne)">Let Go</ref></hi></item>
<item>2004: <hi rend="italic"><ref target="https://mt.wikipedia.org/wiki/Under_My_Skin">Under My Skin</ref></hi></item>
<item>2007: <hi rend="italic"><ref target="https://mt.wikipedia.org/wiki/The_Best_Damn_Thing">The Best Damn Thing</ref></hi></item>
<item>2011: Goodbye Lullaby</item>
<item>2013: Avril Lavigne</item>
<item>2019: Head Above Water</item></list>
Unuri
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Unuri_ta'_Avril_Lavigne">Unuri ta' Avril Lavigne</ref></hi>.


Ħoloq esterni


<list type="unordered"><item><ref target="http://www.avrillavigne.com/">Sit uffiċjali</ref></item>
<item><ref target="http://www.imdb.com/name/nm1245099/">Il-Paġna prinċipali</ref> fuq <ref target="https://mt.wikipedia.org/wiki/Internet_Movie_Database">Internet Movie Database</ref></item></list>
</text></body></html>