<html><body><text id="wikipedia_mt_wikipedia_org__21893.html" ns="0" revid="273810" sourceurl="https://mt.wikipedia.org/wiki/Manuel_Pinto_da_Fonseca" title="Manuel Pinto da Fonseca" type="wikipedia">Manuel Pinto da Fonseca
<p>Dom Fra' <hi rend="bold">Manuel Pinto da Fonseca</hi> (1681 – 23 ta' Jannar 1773) kien Kavalier tal-Lingwa tal-<ref target="https://mt.wikipedia.org/wiki/Portugall">Portugall</ref> fl-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' Malta</ref>. Kien it-68 Granmastru tal-ordni mill-1741 sa mewtu. Kien nobbli Portugiż, bin Miguel Álvaro Pinto da Fonseca, <hi rend="italic">Alcaide-Mór</hi> de Ranhados, u martue, Ana Pinto Teixeira.</p>
<p>Manuel Pinto da Fonseca ġie elett Gran Mastru fit-18 ta' Jannar.  Fil-25 ta' Mejju 1743, ta ismu lir-raħal ta' <ref target="https://mt.wikipedia.org/wiki/Ħal_Qormi">Ħal Qormi</ref> u onorah bit-titlu ta' belt bħala  "Città Pinto".  Fl-1749, kien hemm konfoffa mmexxija minn Paxà Mustafa biex tqajjem rewwixta mil-ilsiera Misilmin. Il-konfoffa, li saret tissejjaħ il-<ref target="https://mt.wikipedia.org/wiki/Konfoffa_tal-ilsiera">Konfoffa tal-ilsiera</ref>, inkixfet u xxejnet u wara din ir-rebħa kienet tiġi ċċelebrata kull 29 ta' Ġunju, l-aniversarju tagħha. Pinto ħoloq bosta titoli nobbli ġodda, li n-nobbilta' antika ma ħaditx gost bihom u qala' fama ħażina għall-impożizzjoni ta' taxxi kifrin. Fl-1768 keċċa l-<ref target="https://mt.wikipedia.org/wiki/Ġiżwiti">Ġiżwiti</ref> minn Malta kif kien sar fir-<ref target="https://mt.wikipedia.org/wiki/Renju_taż-Żewġ_Sqallijiet">Renju taż-Żewġ Sqallijiet</ref>, fi <ref target="https://mt.wikipedia.org/wiki/Franza">Franza</ref>, fl-<ref target="https://mt.wikipedia.org/wiki/Spanja">Imperu Spanjol</ref> u f'<ref target="https://mt.wikipedia.org/wiki/Parma">Parma</ref>. Wara t-tkeċċija tal-Ordni tal-Ġiżwiti, Pinto approprija d-dħul kollu mill-proprjetà tagħha fil-gżejjer bl-għan li jwaqqaf <hi rend="italic">Pubblica Università di Studi Generali</hi>. Pinto ffirma d-digriet li waqqaf l-Università, illum l-<ref target="https://mt.wikipedia.org/wiki/Università_ta'_Malta">Università ta' Malta</ref>, fit-22 ta' Novembru 1769, wara li kien awtorizzat li jagħmel hekk bil-<ref target="https://mt.wikipedia.org/wiki/Brevi_Appostoliku">Brevi Appostoliku</ref>, <hi rend="italic">Sedula Romani Pontifici</hi>, li rċieva fl-20 ta' Ottubru 1769. Fil-25 ta' Mejju 1771, twaqqaf <hi rend="italic">Collegio Medico</hi> bħala wieħed mill-fakultajiet tal-Università.</p>
<p>Bħala Gran Mastru, Pinto da Fonseca kompla l-bini tal-Berġa ta' Kastilja fil-belt <ref target="https://mt.wikipedia.org/wiki/Valletta">Valletta</ref>, li kienet inbdiet fl-1574. Fuq il-faċċata ta' dan il-bini, wieħed mill-iżjed imponenti fil-belt li llum il-ġurnata jintuża bħala l-uffiċċju tal-Prim Ministru ta' Malta, hemm bust tiegħu. </p>
<p>Matul is-saltna tiegħu, fl-1764, Pinto da Fonseca daħal f'negozjati mar-Re Frederiku II ("Frederiku l-Kbir") tal-Prussja biex il-Baljaġġju Protestant ta' Brandenburgu jerġa' jingħaqad mal-Ordni ta' Malta, imma l-Papa Klement XIII ma riedx iħalli nies li hu kien iqishom bħala eretiċi jidħlu f'organizzazzjoni Kattolika u n-negozjati fallew.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> <figure rend="Arma Pinto.gif"></figure>Pinto da Fonseca għamel donazzjonijiet sostanzjali lill-<ref target="https://mt.wikipedia.org/wiki/Kon-Katidral_ta'_San_Ġwann">Knisja Konventwali tal-Ordni</ref>, fosthom żewġ qniepen kbari u tqal fonduti mill-Mastru Funditur tal-Ordni, Aloisio Bouchut, fl-1747 u fl-1748; dawn għadhom indendlin fil-kampnari ta' dak li hu llum il-Kon-Katidral. Dawn il-qniepen ġew fonduti mill-bronż ta' żewġ bażiliski li ħallew warajhom it-Torok fl-assedju tal-1565. Pinto bena bosta mħażen fil-parti tax-xatt tal-belt li ġġib ismu. </p>
<p>Kien ħabib ta' <ref target="https://mt.wikipedia.org/wiki/Cagliostro">Cagliostro</ref>.</p>
<p>L-arma tal-familja Pinto tikkonsisti f'ħames nofs qmura ħomor. Ħal Qormi adotta din bħala l-arma u l-bandiera tiegħu bil-kuluri maqlubin. L-arma ta' Pinto tagħmel parti wkoll mill-arma tal-Università ta' Malta.</p>
<p>Kellu tifel illeġittimu jismu José António Pinto da Fonseca e Vilhena minn Rosenda Paulichi, bint Alberigo Paulichi u Patronilla Ramuzetta. Dan iżżewweġ lil kuġintu Maria Inácia Pinto da Fonseca de Sousa Teixeira e Vilhena. <figure rend="Pinto Arch.JPG"></figure></p>


Ħoloq esterni
<list type="unordered"><item><ref target="http://coins.mos.net.au/25-pinto.htm">Muniti tal-Gran Mastru Pinto</ref></item></list>
</text></body></html>