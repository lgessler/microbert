<html><body><text id="wikipedia_mt_wikipedia_org__16362.html" ns="0" revid="267646" sourceurl="https://mt.wikipedia.org/wiki/Diana_Scultori_Ghisi" title="Diana Scultori Ghisi" type="wikipedia">Diana Scultori Ghisi<figure><caption>Diana Ghisi</caption></figure>
<p><hi rend="bold">Diana Scultori Ghisi</hi> jew <hi rend="bold">Diana Mantovana</hi> jew <hi rend="bold">Diana Mantuana</hi> (<ref target="https://mt.wikipedia.org/wiki/Mantova">Mantova</ref>, <ref target="https://mt.wikipedia.org/wiki/1547">1547</ref> – <ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/1612">1612</ref>) kienet artista <ref target="https://mt.wikipedia.org/wiki/Manjerista">Manjerista</ref> Taljana, speċjalizzata fl-<ref target="https://mt.wikipedia.org/wiki/Inċiżjoni">inċiżjoni</ref> li kienet attiva fis-seklu 16 u l-bidu tas-seklu 17.</p>
Daħla
<p>Ir-<ref target="https://mt.wikipedia.org/wiki/Rinaxximent">Rinaxximent</ref> permezz tal-bidliet kulturali (bħall-moviment lejn l-umaniżmu) ippermetta lill-artisti nisa li jidhru u jagħmlu fama internazzjonali. Mill-ħafna pubblikazzjonijiet artistiċi disponibbli għalihom, in-nisa Taljani setgħu jiksbu ċertu għarfien li tahom edukazzjoni aħjar u b'hekk iffavorixxa l-iżvilupp tagħhom. </p>
<p>Il-bidla fil-moralità ħalliet lin-nisa jistudjaw <ref target="https://mt.wikipedia.org/wiki/L-Arti">l-arti</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, għalkemm il-parti l-kbira tal-artisti nisa tgħallmu l-arti fil-familja tagħhom mingħand missierhom u/jew ħuthom subien. Madankollu kienet ħaġa rari li tifla titħarreġ fis-<ref target="https://mt.wikipedia.org/wiki/Sengħa">sengħa</ref> tal-inċiżjoni u tagħmel minnha karriera pubblika, kif ġara fil-każ ta' Diana Scultori Ghisi <ref target="https://mt.wikipedia.org/wiki/Il-Paġna_prinċipali#cite_note-Lincoln-2">[2]</ref>.</p>
Bijografija
<p>Diana Scultori Ghisi kienet waħda mit-tliet ulied bniet ta' <ref target="https://mt.wikipedia.org/wiki/Giovanni_Battista_Mantuano">Giovanni Battista Mantuano</ref> (inċiżur tal-qorti <ref target="https://mt.wikipedia.org/wiki/Mantova">Mantovana</ref>) li għallimha l-<ref target="https://mt.wikipedia.org/wiki/Pittura">pittura</ref> u l-inċiżjoni. Mhux biss kienet magħrufa għall-inċiżjonijiet tagħha ta' sbuħija kbira, imma kienet ukoll reġistrata bħala l-ewwel mara awtorizzata li tbigħ xogħolha f’isimha stess. </p>
<p>Fl-1575 iżżewġet lil <ref target="https://mt.wikipedia.org/wiki/Francesco_da_Volterra_(arkitett)">Francesco da Volterra</ref> (magħruf wkoll bl-isem Francesco Capriani), <ref target="https://mt.wikipedia.org/wiki/Arkitett">arkitett</ref> li kien għadu jibda, u l-koppja marru joqogħdu <ref target="https://mt.wikipedia.org/wiki/Ruma">Ruma</ref> biex jagħtu spinta lill-karrieri tagħhom.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>  F'Ruma, Diana kisbet il-fama ta' negozjanta iebsa. Fl-1576, talbet lill-qorti Papali fejn uriet l-inċizjonijiet tagħha, il-permess li tbigħ xogħolha b’isimha stess (<hi rend="italic">Diana Mantuana</hi> jew <hi rend="italic">Diana Mantovana</hi>) u kisbet dan il-permess. Għenet ukoll lil żewġha fil-karriera tiegħu ta' perit billi kisbitlu ordnijiet importanti. </p>
<p>Diana kienet magħrufa bħala mara grazzjuża u edukata ħafna. Barra n-negozju, kienet tieħu ħsieb il-familja tagħha. Ommha armla u oħtha xebba kienu joqogħdu magħha u ma' żewġha.<ref target="https://mt.wikipedia.org/wiki/Il-Paġna_prinċipali#cite_note-Lincoln-2">[2]</ref></p>
<p>Matul l-1500, l-artisti raw il-libertà tagħhom ristretta minħabba r-regoli stretti imposti mill-knisja. Jekk il-knisja kienet tqis xogħol bħala <hi rend="italic">dissidenti</hi>, l-artista kien jista' jiġi skomunikat, immultat jew jitlef il-proprjetà tiegħu.</p>
<p>Nafu li Diana bidlet il-firma tagħha bosta drabi fi żminijiet differenti matul ħajjitha. Fil-parti l-kbira tax-xogħlijiet tagħha ffirmat bl-isem ta’ Diana Mantuana jew Diana Mantovana. M'hemm l-ebda xogħol magħmul minnha ffirmat bl-isem Scultori.</p>
<p>Diana kienet waħda mill-ftit artisti nisa msemmija minn <ref target="https://mt.wikipedia.org/wiki/Vassari">Vassari</ref> fl-edizzjoni ta' <ref target="https://mt.wikipedia.org/wiki/Le_Vite">Le Vite</ref> tal-1568.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Ġie kkalkulat li Diana pproduċiet 62 inċiżjoni matul ħajjitha u adottat b'suċċess stili differenti matul ħajjitha kollha. Waħda mill-inċiżjonijiet l-aktar famużi tagħha hi voluta jonika mżejna b’mod eleganti b'ħannieqa tal-weraq tal-akantu u fjuri. Ix-xogħlijiet tagħha kienu differenti minn dawk ta' żmienha u jvarjaw mill-parti l-kbira tax-xogħlijiet popolari l-oħra tal-epoka. Fil-gwarniċi tal-inċiżjonijiet tagħha insibu bosta versi ta' dedikazzjoni bil-Latin ifaħħru l-ħidma tal-istudenti tal-arkitettura. Barra mill-bosta modi ta' firma, Diana kienet magħrufa wkoll għad-dedikazzjonijiet twal imdaħħlin fix-xogħlijiet tagħha.<ref target="https://mt.wikipedia.org/wiki/Il-Paġna_prinċipali#cite_note-Lincoln-2">[2]</ref></p>
<p>L-aħħar xogħol tagħha kien stampat fl-1588, bit-titlu <hi rend="italic">Qabar fil-manjiera ta' Nogari</hi>. Wara l-mewt ta' żewġha Francesco de Volterra, Diana żżewġet lil <ref target="https://mt.wikipedia.org/wiki/Giulio_Pelosi">Giulio Pelosi</ref>, arkitett ieħor. Baqgħet Ruma sa mewtha fil-5 ta' April 1612. Ħafna mill-inċiżjonijiet tagħha ġew stampati wara mewtha.</p>


Ħoloq esterni
<list type="unordered"><item><hi rend="italic">Library and Research Center.</hi> Clara Database of Women artists. National museum of Women in the Arts. </item>
<item>Evelyn Lincoln. <hi rend="italic">Making A Good Impression: Diana Mantuana.</hi> JSTOR. 1997. Renaissance Society of America. </item>
<item><hi rend="italic">Women artists: Encyclopedia II- Women artists- renaissance era.</hi> The Global Oneness Commitment. The Global Oneness Commitment. </item></list>
</text></body></html>