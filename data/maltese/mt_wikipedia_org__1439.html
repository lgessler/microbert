<html><body><text id="wikipedia_mt_wikipedia_org__1439.html" ns="0" revid="267946" sourceurl="https://mt.wikipedia.org/wiki/Antonio_Sciortino" title="Antonio Sciortino" type="wikipedia">Antonio Sciortino

<p><hi rend="bold">Antonio Sciortino</hi> (<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, <ref target="https://mt.wikipedia.org/wiki/25_ta'_Jannar">25 ta' Jannar</ref>, <ref target="https://mt.wikipedia.org/wiki/1879">1879</ref> - <ref target="https://mt.wikipedia.org/wiki/10_ta'_Awissu">10 ta' Awissu</ref>, <ref target="https://mt.wikipedia.org/wiki/1947">1947</ref>) huwa skultur Malti li xogħlu jirrefletti ħafna movimenti artistiċi fosthom ir-realiżmu, l-influwenza ta' <ref target="https://mt.wikipedia.org/wiki/Auguste_Rodin">Auguste Rodin</ref> u l-<ref target="https://mt.wikipedia.org/wiki/Futuriżmu">Futuriżmu</ref>. Studja u ħadem <ref target="https://mt.wikipedia.org/wiki/Ruma">Ruma</ref>, l-aktar fl-akkademja Brittanika. L-iskultur żviluppa stil originali li ġibdet l-ammirazjoni ta' ħafna u ġabitlu ordnijiet ta' xogħol mir-<ref target="https://mt.wikipedia.org/wiki/Russja">Russja</ref>, il-<ref target="https://mt.wikipedia.org/wiki/Brażil">Brażil</ref> u l-<ref target="https://mt.wikipedia.org/wiki/Stati_Uniti">Istati Uniti</ref>. Sciortino kien direttur tal-<ref target="https://mt.wikipedia.org/wiki/Akkademja_Brittanika">Akkademja Brittanika</ref> ta' l-Arti f'Ruma (<ref target="https://mt.wikipedia.org/wiki/1911">1911</ref>-<ref target="https://mt.wikipedia.org/wiki/1936">1936</ref>), u mill-<ref target="https://mt.wikipedia.org/wiki/1937">1937</ref> sa mewtu kien kuratur fil-Mużew ta' l-Arti Malta.<ref target="https://mt.wikipedia.org/wiki/Il-Paġna_prinċipali#cite_note-src-1">[1]</ref>.</p>
Bijografija, Xogħlijiet u Stil
<figure><caption>Sciortino <hi rend="italic">Les Gavroches</hi>, ritratt: L. Sapiano</caption></figure>
<p>Sa minn meta kien għadu tifel ta' l-iskola, Sciortino wera ġibda lejn l-iskultura. Il-ħabib tiegħu Pawlu Grech jiftakru jnaqqax bil-mus fuq xi biċċa <ref target="https://mt.wikipedia.org/wiki/Ġebla_tal-ġir">ġebla</ref> figuri ta' nies u annimali<ref target="https://mt.wikipedia.org/wiki/Il-Paġna_prinċipali#cite_note-gc-2">[2]</ref>.  It-talent tiegħu ġie mħeġġeġ kmieni minn zitu, Vittorina Sciortino u minn <ref target="https://mt.wikipedia.org/wiki/Lazzaro_Pisani">Lazzaro Pisani</ref>, li kien pittur ta' fama stabbilita f'Malta <ref target="https://mt.wikipedia.org/wiki/Il-Paġna_prinċipali#cite_note-pis-3">[3]</ref>. Kien propju bl-inkuraġġiment ta' Pisani li Sciortino iddeċieda li jidħol fl-iskola ta' l-arti fil-Belt <ref target="https://mt.wikipedia.org/wiki/Valletta">Valletta</ref> fejn, għal sentejn, ħa t-taħriġ meħtieġ. Il-familja <ref target="https://mt.wikipedia.org/wiki/Gerald_Strickland">Strickland</ref> għenet lil Sciortino jikseb borża ta' studju mingħand il-Gvern għal kors f'<ref target="https://mt.wikipedia.org/wiki/Ruma">Ruma</ref>, fejn ta' tnejn u għoxrin sena mar jissokta l-istudji tiegħu.</p>
<p>Ruma huwa studja fl-<hi rend="italic">Istituto Reale di Belle Arti</hi> u għal sentejn tħarreġ fl-inġinerija u l-arkitettura monumentali. Wara li kiseb diploma bl-ogħla unuri, fetaħ studju ta' l-arti f'via Margutta 33, fil-qalb tat-tradizzjoni artistika Rumana. Kien propju hawn li ironikament Sciortino ddeċieda li jinqata' mit-tradizzjoni imitattiva u jaqbad stil artistiku personali. <hi rend="italic">Il filosfo</hi> (<ref target="https://mt.wikipedia.org/wiki/1902">1902</ref>) huwa xogħol ta' studju fl-iskultura li bih stabilixxa ruħu bħala artista oriġinali kif ukoll ġibed l-attenzjoni tal-kritiċi ta' l-arti. Din l-iskultura flimkien ma' studju ieħor magħruf bħala <hi rend="italic">Testa di Vecchio</hi> ġew esibiti f'wirja bl-isem <hi rend="italic">Promotrice di Roma</hi>.</p>
<p>Fl-iskultura <hi rend="italic">Studio di Donna</hi> (<ref target="https://mt.wikipedia.org/wiki/1904">1904</ref>) Sciortino tbiegħed mid-drawwa prevalenti tar-rappreżentazzjoni femminili kif kienet trattata mill-iskulturi Franċiżi u ppropona adattament ispirat mill-istil Grieg. Fl-istess sena Sciortino ħadem <hi rend="italic">Les Gavroches</hi>, xogħol ta' skultura li saħħaħ il-fama tiegħu. Dan il-kumpless tal-bronż juri tlett itfal, f'xogħol li ġie mnebbah minn novella famuża ta' <ref target="https://mt.wikipedia.org/wiki/Victor_Hugo">Victor Hugo</ref>, <hi rend="italic">Les Miserables,</hi> fejn jiddeskrivi l-ħajja ta' tlett itfal foqra jiġġerrew fit-toroq ta' <ref target="https://mt.wikipedia.org/wiki/Pariġi">Pariġi</ref> fi żmien ir-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> tal-<ref target="https://mt.wikipedia.org/wiki/1848">1848</ref>. Din l-iskultura inġiebet Malta fl-1907 u għadha sal-lum meqjusa bħala l-ewwel xogħol artistiku kbir ta' Sciortino. L-abbozz tal-istatwa llum il-ġurnata jinsab ġewwa '<hi rend="italic">Buckingham Palace</hi> wara li ingħata bħala rigal f'isem il-poplu Malti mill-gvern lill-Prinċipessa Eliżabetta waqt li din kienet fuq żjara f'Malta fl-<ref target="https://mt.wikipedia.org/wiki/1951">1951</ref>.   </p>
<p>Il-fama ta' Sciortino ħarġet mill-kapitali Taljana u nfirxet f'ċentri artistiċi oħra fl-Ewropa. Antonio Sciortino rebaħ diversi kompetizzjonijiet internazzjonali li għamlu ismu magħruf fl-Amerka, fir-Russja, il-Ġappun u l-Afrika t'Isfel fejn jinsabu uħud mil-aqwa xogħlijiet tiegħu. Is-sehem tiegħu fil-wirjiet internazzjonali qajjem interess f'Ruma u fir-<hi rend="italic">Royal Academy</hi> f'Londra. Dan is-suċċess wassal għan-nomina tiegħu bħala direttur ta' l-Akkademja Brittanika ta' l-Arti f'Ruma (1911), kariga li żamm għal ħamsa u għoxrin sena.</p>
<p>Fl-1905 Sciortino rebaħ il-kompetizzjoni għall-monument lil <hi rend="italic"><ref target="https://mt.wikipedia.org/wiki/Sir_Adrian_Dingli">Sir Adrian Dingli</ref></hi>, li inkixef f'April ta' l-1907 fil-preżenza tar-Re <ref target="https://mt.wikipedia.org/wiki/Re_Dwardu_VII">Dwardu VII</ref> u r-Reġina Alexandra fil-Ġnien tal-Mall. Ftit taż-żmien wara ingħatatlu kummissjoni għal skultura li tirrapreżenta <hi rend="italic">il lavoratore</hi> għall-<hi rend="italic">Casa del Popolo</hi> f'Ruma. </p>
<p>Fl-1909 Sciortino ħadem l-<hi rend="italic">irredentismo</hi><ref target="https://mt.wikipedia.org/wiki/Il-Paġna_prinċipali#cite_note-irred-4">[4]</ref> li ġiet esibita ġewwa Venezja. Sas-sena 1910 ħadem żewġ xogħlijiet oħra, <hi rend="italic">Germinando un Idea</hi> u <hi rend="italic">Remorse</hi>. It-tnejn jirriflettu l-influwenza ta' <ref target="https://mt.wikipedia.org/wiki/Auguste_Rodin">Auguste Rodin</ref>. Waqt żjara f'<ref target="https://mt.wikipedia.org/wiki/Pariġi">Pariġi</ref>, Sciortino ħadem bust ta' <ref target="https://mt.wikipedia.org/wiki/Leo_Tecktonius">Leo Tecktonius</ref>, kompożitur u pjanist Amerikan. Dan ix-xogħol impressjona lil Rodin, li talbu jaħdimlu forma u li jiltaqa' miegħu personalment. Din il-laqgħa tat bidu lill-ħbiberija dewwiema ta' bejniethom.</p>
<figure><caption> 1911 - Bust tal-pjanista Amerikan <hi rend="italic">Leo Tecktonius</hi>. Xogħol maħdum f'għoxrin minuta waqt żjara Parigi u li laqqgħu ma <ref target="https://mt.wikipedia.org/wiki/Auguste_Rodin">Auguste Rodin</ref>.</caption></figure>
<p>Fl-1911, Antonio Sciortino ipparteċipa f'kompetizzjoni internazzjonali għall-monument b'tifkira ta' l-imperatur Russu <ref target="https://mt.wikipedia.org/wiki/Alessandru_II">Alessandru II</ref> (1818-1881). Id-disinni u l-mudelli tiegħu rebħu l-ewwel premju iżda il-premju ma ingħatax għal raġuni formali. Madanakollu, it-<ref target="https://mt.wikipedia.org/wiki/Tzar_Nikola_II">Tzar Nikola II</ref>, affaxxinat bil-proġett, xtara id-disinni minn jeddu.</p>
<p>Fl-1913, Sciortino daħal għal kompetizzjoni għall-bini ta' monument lill-poeta Ukrain <ref target="https://mt.wikipedia.org/wiki/Shevchenko">Shevchenko</ref>. Id-disinni gew aċċettati u l-iskultur rebaħ l-ewwel post. Dan il-monument, maħdum mill-granit u l-bronż, hu għoli 7.5 metri u jirrapreżenta lill-poeta f'att ta' meditazzjoni bilqiegħda fuq zokk ta' siġra liebes l-ilbies nazzjonali Ukrain. Fuq il-pedestall hemm grupp ta' figuri li jirrapreżenta l-poplu ta' l-<ref target="https://mt.wikipedia.org/wiki/Ukraina">Ukraina</ref>.</p>
<p>Fl-1914 Sciortino xtaq jidħol mar-<ref target="https://en.wikipedia.org/wiki/en:Royal%20Engineers">Royal Engineers</ref>, iżda fuq parir ta' l-eks-gvernatur ta' Malta, <ref target="https://mt.wikipedia.org/wiki/Lord_Grenfell">Lord Grenfell</ref>, baqa' għaddej b'ħidmietu ġewwa Ruma biex jagħti bidu għal xogħol fuq mafkar għall-ewwel gwerra dinjija. Għal tliet snin sħaħ Sciortino kien mehdi bil-ħsieb, tħażżiż u l-immudellar ta' dan il-monument vast u imponenti li kellu jkun magħruf bħala t-'Tempju ta' l-Imperu Ingliż għall-Eroj mhux Magħruf'. Sciortino irrealizza dan ix-xogħol f'mudell tat-tafal fuq skala ta' 1:200. Jingħad li l-idea ta' mafkar f'ġieħ is-'Suldat mhux magħruf', hi ħolqien ta' l-artist Malti<ref target="https://mt.wikipedia.org/wiki/Il-Paġna_prinċipali#cite_note-smm-5">[5]</ref>.</p>
<p>Bħala tifkira ta' l-erbgħa w għoxrin Kungress Ewkaristiku Internazzjonali li sar f'Malta fl-1913 Sciortino ġie imqabbad ilesti monument. Dan ix-xogħol imsemmi <hi rend="italic">Kristu Re</hi> ġie mikxuf fil-Furjana fit 30 ta' Diċembru 1917 fi ħdan ta' ċeremonja reliġjuza li għaliha inġabru madwar 40,000 Malti. L'istatwa ta' Kristu Redentur hija figura tal-bronż għolja 3.5 metri li tiddomina fuq pedestall tal-granit u tesprimi maestà u kobor ta' sultan. Malta hija rapreżentata bħala figura femminili għarkuptejha taħt il-pedestall f'att ta' sottomissjoni waqt talba għall barka. Il figura tfakkar ukoll ir-rebħiet mgħodija fuq "l-egħdewwa ta' Kristu". Oriġinarjament, Sciortino ippjana il-monument b'figura ta' Kristu biss għaliex l-għan ewlieni kienet rappreżentazzjoni tat- <ref target="https://mt.wikipedia.org/wiki/Transubstanzjazzjoni">transubstanzjazzjoni</ref>, il-kunċett tal-preżenza reali ta' Kristu fl-hekk imsejħa "Ewkaristija Mqaddsa" (<ref target="https://en.wikipedia.org/wiki/en:Transubstantiation">w:en:Transubstantiation</ref>). Għalekk il- figura ta' Malta ma' tħarisx lejn il-wiċċ ta' Kristu iżda qiegħdha tbaxxi rasha f'att ta' reverenza iġġib quddiem għajnejha ix-xbieha tal-ġisem u demm ta' Kristu. </p>
<figure><caption>Monument ta' l-Assedju l-Kbir</caption></figure><p>  Fuq kummisjoni tal-poplu tal Crimea (Crimean Autonomous Soviet Socialist Republic), Sciortino kellu ilesti mafkar, għall-kittieb Russu  <ref target="https://mt.wikipedia.org/wiki/Anton_Pavlovich_Chekhov">Anton Pavlovich Chekhov</ref> biex jiġi imwaqqaf f'<ref target="https://mt.wikipedia.org/wiki/Rostov_fuq_ix-xmara_Don">Rostov fuq ix-xmara Don</ref>. L'abbozz tal-ġibs tlesta fl-1923 iżda il-monument tal-bronz ma ġiex imseħħ minħabba tumulti fir-Russja wara il-mewt ta' <ref target="https://mt.wikipedia.org/wiki/Lenin">Lenin</ref> fl-1924. Illum l-abbożż tal-ġibs jinsab fil-bitħa tal-<ref target="https://mt.wikipedia.org/wiki/Mużew_Nazzjonali_ta'_l-Arti">Mużew Nazzjonali ta' l-Arti</ref> fil-Belt Valletta.   </p>
<p>Bejn 1924 u 1927 Sciortino temm <hi rend="italic">Rhythmii Vitae</hi>, xogħol meqjus bħala wieħed mill-aqwa tiegħu fil-bronż u li ġie esebit fl-Akkademija Rjali (Londra), Ħadem bust ta' Carmen Sylva fuq stetina tal' familja Rjali tar-<ref target="https://mt.wikipedia.org/wiki/Rumanija">Rumanija</ref> u ħoloq monument imponenti b'tifkira tal-proklamazzjoni tal-<ref target="https://mt.wikipedia.org/wiki/Brażil">Brażil</ref> bħala Repubblika. F'dan iz-zmien ħadem ukoll il-bust tal-Markiża Godi de Godio.</p>
<p>Fit-8 ta' Mejju 1927 ġie mikxuf monument kbir ieħor ta'Sciortino f'Malta, il-Monument ta' l-Assedju l-Kbir, li jinsab quddiem il-Qorti tal'-Ġustizzja (qabel ma twaqqat fit-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> kien hemm il-bini tal-Berġa ta' l'<ref target="https://mt.wikipedia.org/wiki/Alvernja">Alvernja</ref>). Dan il-monument ifakkar il-qlubija  u l-eroiżmu tal-Maltin fl-Assedju ta' l-1565. Il-monument huwa kompost minn-tlett figuri li jirrapreżentaw il-kuraġġ, il-fidi u iċ-ċiviltà.</p>
<p>Fl-1929 abbozz ta' Sciortino għal monument ekwestri tal-Ġeneral <ref target="https://mt.wikipedia.org/wiki/Simon_Bolivar">Simon Bolivar</ref> ħa it-tieni post.</p>
<p>Bejn 1931 u 1936, bħala preparazzjoni għal wirja mil-Kummisjoni Amerikana għall-arti, Sciortino lesta  numru ta' xogħolijiet ta' forom artistiċi u suġġetti differenti - b'kollox wieħed u għoxrin biċċa skultura fil-ġibs, bronż u l'irħam. Fost dawn insibu <hi rend="italic">Lindbergh on Eagle</hi>,  <hi rend="italic">Courage of Future Generation</hi>, <hi rend="italic">Arab Horses</hi>, <hi rend="italic">In the Jungle</hi>, <hi rend="italic">Detachment of the Soul from Humanity</hi>, <hi rend="italic">Speed</hi>, <hi rend="italic">Madonna protecting Navigators</hi>, <hi rend="italic">Dangerous Sport</hi>, <hi rend="italic">Consolation</hi>, <hi rend="italic">Late</hi>, <hi rend="italic">First Kiss</hi>, <hi rend="italic">Laughing</hi>, <hi rend="italic">Surprised</hi>, <hi rend="italic">Smiling</hi> u oħrajn. Dawn huma kollha xogħolijiet li jesprimu vitalità u entużjażmu. Minħabba il-mewt, ta' Frank Pedry, iċ-chairman tal-kummissjoni, ir-reċessjoni ekonomika li kienet għaddejja minnha l-Amerika u il-ġrajjiet politiċi internazzjonali il wirja ma setgħatx issir.</p>
<p>Fil-1936 l-Akkademja Brittanika ta' l-Arti ġewwa Ruma kellha tagħlaq minħabba kunflitti politiċi ma' l-Italja fuq il-gwerra ta' l-<ref target="https://mt.wikipedia.org/wiki/Abbesinja">Abbesinja</ref> (illum l-<ref target="https://mt.wikipedia.org/wiki/Etjopja">Etjopja</ref>). Dan wassal biex Sciortino jirriżenja mill-kariga li kellu fi ħdan l-Akkademja u b'hekk irritorna Malta fejn, fit-<ref target="https://mt.wikipedia.org/wiki/3_ta'_Mejju">3 ta' Mejju</ref>, <ref target="https://mt.wikipedia.org/wiki/1937">1937</ref>, inħatar kuratur fil-Mużew ta' l-Arti. L-aħħar xogħol ta' Sciortino kien il-monument ta' <hi rend="italic">Lord <ref target="https://mt.wikipedia.org/wiki/Gerald_Strickland">Gerald Strickland</ref></hi> imwaqqaf fl-<ref target="https://mt.wikipedia.org/wiki/1945">1945</ref> fil-ġnien tal-<ref target="https://mt.wikipedia.org/wiki/Barrakka_ta'_Fuq">Barrakka ta' Fuq</ref>, il-Belt.</p>
Rwol
<list type="unordered"><item>Rwol Malta</item>
<item>Barra min Malta: Jingħad li l-idea ta' mafkar f'ġieħ 'Is-Suldat Mhux Magħruf' ġiet l-ewwel darba minn Antonio Sciortino<ref target="https://mt.wikipedia.org/wiki/Il-Paġna_prinċipali#cite_note-smm-5">[5]</ref>.</item></list>
Diskussjoni
<p>L-istil ta' Sciortino jgħaqqad elementi tar-realiżmu u tal-futuriżmu. Huwa ta' nteress x'wassal u x'kiteb l-iskultur fuq din is-sintesi. Sciortino ħassu miġbud ħafna lejn l-iżvilupp tekniku u l-inġinerija. Ftit hu magħruf dwar kif l-artist kien jinterpreta l-iżvilupp tat-teknoloġija bħala Arti - dan hu suġġett li l-arti tittratta ħafna aktar tard. Aspett ieħor huwa r-rwol tar-reliġjożità u l-ispirtu li fiħ ħadem l-istatwa ta' <hi rend="italic">Kristu Re</hi>.</p>
<p>Barra mir-rwol artistiku ta' Sciortino, bħala Malti kożmopolitan ta' ċittadinanza Brittannika li fil-bidu tas-seklu għoxrin għex għal kważi tletin sena fil-belt kapitali ta' l-Italja, huwa ta' interess kbir għall-istorja soċjali Maltija x'ħaseb fuq l-identità, il-personalità u l-lingwa Maltija - dan speċjalment minn bniedem f'pożizzjoni ta' perspettiva iktar wiesgħa u konsegwentament b'oġġettività akbar.</p>
<p>Huwa żamm kuntatt ma' pajjiżu, għalkemm ir-raġunijiet eżatti m'humiex magħrufa. Ġietlu offruta ċ-ċittadinanza Taljana iżda għażel li jżomm dik Ingliża. Kif kien jaħsibha Sciortino fuq il-faxxiżmu Taljan -- hu li għex it-twelid ta' dan il-moviment, u kif kien jassoċjah u jaħsibha fuq il-moviment nazzjonali malti. Ta' nteress hija il-lealtà lejn l-Ingilterra; dan meta tqabblu ma' ħafna studenti ta' l-arti Maltin, li fl-aħħar snin li Sciortino kien Ruma kienu qed imorru jistudjaw hemm fuq boroż ta' studju mogħtija mill-gvern Taljan - ħafna minnhom fil-fatt ħassew ġibda kbira lejn il-faxxiżmu u lejn l'Italja. Hu ta' nteress jekk Sciortino kellux kuntatt ma dawn l-istudenti li kienu jiltaqgħu fl-għaqda tar-<hi rend="italic">Regia Deputazione per la Storia di Malta</hi> (cf. <ref target="https://mt.wikipedia.org/wiki/Herbert_Ganado">Herbert Ganado</ref> - <hi rend="italic">Rajt Malta Tinbidel</hi>, Ktieb III, Kap XXXI)<ref target="https://mt.wikipedia.org/wiki/Il-Paġna_prinċipali#cite_note-gnd-6">[6]</ref>.</p>
<p>Apparentement teżisti intervista ma' Sciortino. Hemm xi dokumenti miktubin minn Sciortino nnifsu, ittri jew <hi rend="italic">FIXME</hi> (speeches lectures talks) tħaddit?</p>
Kronologija, Lista tax-xogħlijiet, Mużewijiet




<list type="unordered"><item>XXXX Twaqqif tas-sussidju mill-Gvern ta' Malta</item>
<item>XXXX Jingħata kummissjonijiet barra minn Ruma</item>
<item>XXXX Sciortino jiltaqa' ma' Auguste Rodin</item>
<item>1929 Sciortino jieħu sehem f'kompetizzjoni internazzjonali f'Pariġi</item>
<item>1931 Talba ta' tħejjija ta' għoxrin skultura ta' l-arti mill-Kummissjoni Ammerikana ta' l-Arti</item>
<item>1936 L-Akkademja Brittanika ta' l-Arti ġewwa Ruma tagħlaq</item>
<item>1947 Jirregala x-xogħlijiet tiegħu lill-poplu Malti</item></list>




Referenzi
<list type="unordered"><item>Busuttil, Claude. (1997). Antonio Sciortino, 1879 - 1947, Europrint, 1997.</item>
<item>Buhagiar, Helene, Antonio Sciortino, Catalogue of an exhibition of Sciortino's works presented to the people of Malta, Valletta 1947.</item>
<item>Cardona, J. The Maltese Sculptor with a world reputation, f'The Sunday Times of Malta, Awissu 17, 1958.</item>
<item>Cox-McCormack, Nancy, Papers 1911-1965, Vol. 2, Memoirs – 1922-1924, location: I-C-5, Microfilm Accession Number: 1235, State of Tennessee Department of State Tennessee State Library and Archives, Nashville, Tennessee 37243-0312. <ref target="http://www.state.tn.us/tsla/history/manuscripts/findingaids/246.pdf">Indiċi tal-kontenut</ref>.</item>
<item>Cremona, G., Artisti Maltesi a Roma, f' <hi rend="italic">Malta</hi>, 25 ta' Settembru, 1936.</item>
<item>Fogu, Claudio, "Fascism and Historic Representation: The 1932 Garibaldian Celebrations", Journal of Contemporary History, Vol. 31, No. 2, Special Issue: The Aesthetics of Fascism (Apr., 1996), pp. 317-345, Sage Publications, Ltd., London. </item>
<item>Parkes, Kineton, "Sculpture of today", Vol. II. - Continent of Europe, 1921, Chapman and Hall, London. PP 191-192. <ref target="http://www.archive.org/stream/sculptureoftoday002267mbp#page/n241/mode/2up">Indiċi elettroniku n241-n243</ref>. <ref target="http://www.archive.org/details/sculptureoftoday002267mbp">Il-ktieb sħiħ bħala fajl PDF</ref>.</item>
<item>Emporium, rivista mensile illustrata d'arte, letteratura, scienze é varieta, Gennaio 1914, direzzione-amministrazione Istituto Italiano d'arti grafiche, Bergamo.</item></list>
Ħoloq esterni

<list type="unordered"><item><ref target="http://www.haz-zebbug.com/antonio_sciortino.php">http://www.haz-zebbug.com/antonio_sciortino.php</ref></item>
<item><ref target="http://www.aboutmalta.com/grazio/sciortino.html">http://www.aboutmalta.com/grazio/sciortino.html</ref></item>
<item>Tlett Ritratti (kwalità dgħajfa ħafna) ta' xogħol ta' Sciortino. <ref target="http://www.doi.gov.mt/EN/photo_gallery/artssciortino.asp">http://www.doi.gov.mt/EN/photo_gallery/artssciortino.asp</ref></item>
<item>Akkademja Brittanika ta' l-Arti (<ref target="https://en.wikipedia.org/wiki/British%20School%20at%20Rome">British School at Rome</ref>) <ref target="http://www.bsr.ac.uk/">http://www.bsr.ac.uk/</ref></item></list>
</text></body></html>