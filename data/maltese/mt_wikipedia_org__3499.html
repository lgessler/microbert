<html><body><text id="wikipedia_mt_wikipedia_org__3499.html" ns="0" revid="268040" sourceurl="https://mt.wikipedia.org/wiki/Kim_Jong-il" title="Kim Jong-il" type="wikipedia">Kim Jong-il<figure><caption>Jong-il, <ref target="https://mt.wikipedia.org/wiki/2011">2011</ref></caption></figure>
<p><hi rend="bold">Kim Jong-il</hi> 김정일 (<ref target="https://mt.wikipedia.org/wiki/Khabarovsk">Khabarovsk</ref>, <ref target="https://mt.wikipedia.org/wiki/16_ta'_Frar">16 ta' Frar</ref> <ref target="https://mt.wikipedia.org/wiki/1941">1941</ref> – <ref target="https://mt.wikipedia.org/wiki/17_ta'_Diċembru">17 ta' Diċembru</ref> <ref target="https://mt.wikipedia.org/wiki/2011">2011</ref>) kien l-kap <hi rend="italic"><ref target="https://mt.wikipedia.org/wiki/De_facto">de facto</ref></hi> tar-<ref target="https://mt.wikipedia.org/wiki/Korea_ta'_Fuq">Repubblika Demokratika Popolari tal-Korea</ref> (magħrufa aħjar bħala l-Korea ta' Fuq). Hu kien s-suċċessur ta' missieru <ref target="https://mt.wikipedia.org/wiki/Kim_Il-sung">Kim Il-sung</ref>, illi ggverna lill-Korea ta' Fuq mill-1948 sal-mewt tiegħu fl-1994. Huwa kien l-president tal-<ref target="https://mt.wikipedia.org/wiki/Kummissjoni_ta'_Difiża_Nazzjonali_tal-Korea_ta'_Fuq">Kummissjoni ta' Difiża Nazzjonali</ref> u segretarju tal-<ref target="https://mt.wikipedia.org/wiki/Partit_tal-Ħaddiema_tal-Korea">Partit tal-Ħaddiema tal-Korea</ref>. Barra minn hekk, hu hu wkoll il-kmandant tal-<ref target="https://mt.wikipedia.org/wiki/Armata_Popolari_tal-Korea">Armata Popolari tal-Korea</ref>, ir-<ref target="https://mt.wikipedia.org/wiki/Lista_ta'_pajjiżi_skont_in-numru_ta'_truppi">raba' l-ikbar armata fid-dinja</ref>.</p>
<p>F'April tal-2009, il-kostituzzjoni tal-Korea ta' Fuq ġiet emendata sabiex issejjaħlu l-"Kap Suprem",<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u xi drabi wkoll bħala l-"Kap l-Għażiż".</p>
Tfulija
Twelid
<p>Arkivji Sovjetiċi juru li Jong-il twieled f'kamp militari qrib <ref target="https://mt.wikipedia.org/wiki/Khabarovsk">Khabarovsk</ref>, fl-1941,<ref target="https://mt.wikipedia.org/wiki/Il-Paġna_prinċipali#cite_note-twelid-2">[2]</ref> fejn missieru, <ref target="https://mt.wikipedia.org/wiki/Kim_Il-sung">Kim Il-sung</ref> kien qiegħed imexxi l-ewwel Battaljun tat-88 Brigata Sovjetika, magħmula minn Ċiniżi u Koreani eżiljati. Ommu <ref target="https://mt.wikipedia.org/wiki/Kim_Jong-sul">Kim Jong-sul</ref> kienet l-ewwel mara ta' Il-sung. Matul iż-żgħożija tiegħu fl-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref>, Jong-il kien magħruf bħala <hi rend="bold">Yuri Irsenovich Kim</hi> (Юрий Ирсенович Ким), fejn ħa mill-isem bir-Russu ta' missieru, Ir-sen.</p>
<p>Il-bijografija uffiċjali ta' Jong-il<ref target="https://mt.wikipedia.org/wiki/Il-Paġna_prinċipali#cite_note-kapgħażiż-3">[3]</ref> tgħid li hu twieled f'kamp militari sigriet fil-<ref target="https://mt.wikipedia.org/wiki/Muntanja_Baekdu">Muntanja Baekdu</ref> (백두산) fil-Korea fis-16 ta' Frar 1942. Il-bijografiji uffiċjali jgħidu li t-twelid tiegħu fuq il-Muntanja Baekdu kienet prevista minn <ref target="https://mt.wikipedia.org/wiki/Ħuttaf">ħuttaf</ref>, u mħabbra minn qawsalla doppja fuq il-muntanja u stilla ġdida fis-sema.</p>
<p>Fl-1945, Jong-il kellu tlieta jew erba' snin (skont is-sena tat-twelid tiegħu) meta t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> spiċċat u Korea reġgħet kisbet l-indipendenza mill-Ġappun. F'Settembru ta' dik is-sena, missieru rritorna lura lejn <ref target="https://mt.wikipedia.org/wiki/Pyongyang">Pyongyang</ref> u lejn l-aħħar ta' Novembru Jong-il reġa' lura lejn il-Korea permezz ta' bastiment Sovjetiku li trakka f'<ref target="https://mt.wikipedia.org/wiki/Sonbong">Sonbong</ref>. Il-familja ttrasferixxiet f'palazz f'Pyongyang li qabel kien ta' uffiċċjal Ġappuniż, bi ġnien u pixxina. Ħu Jong-il, "Shura" Kim (l-ewwel Kim Jong-il, imma magħruf aħjar bil-laqam Russu tiegħu), għereq hemmhekk fl-1948. Ċerti rapporti infundati jgħidu li kien Jong-il, li kellu ħames snin, li kkawża dan l-aċċident.<ref target="https://mt.wikipedia.org/wiki/Il-Paġna_prinċipali#cite_note-post-4">[4]</ref> Fl-1949, ommu mietet waqt li kienet qed twelled;<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> rapporti jgħidu li ommu setgħet ġiet maqtula u tħalliet tmut.<ref target="https://mt.wikipedia.org/wiki/Il-Paġna_prinċipali#cite_note-post-4">[4]</ref></p>
Edukazzjoni
<p>Skont il-bijografija uffiċjali tiegħu, Jong-il kompla l-kors ta' edukazzjoni bażika bejn Settembru 1950 u Awwissu 1960. Hu attenda l-Iskola Primarja Nru. 4 u l-Iskola Sekondarja Nru. 1 f'Pyongyang.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Din hi kkuntrastata mal-verżjoni ta' akkademiċi barranin li jemmnu li aktarx li hu rċieva l-edukazzjoni bikrija tiegħu fir-<ref target="https://mt.wikipedia.org/wiki/Repubblika_Popolari_taċ-Ċina">Repubblika Popolari taċ-Ċina</ref> bħala prekawzjoni sabiex tiġi assigurata s-sigurtà tiegħu matul il-<ref target="https://mt.wikipedia.org/wiki/Gwerra_Koreana">Gwerra Koreana</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Waqt li kien l-iskola, Jong-il kien involut fil-politika. Hu kien attiv fi ħdan l-Unjin taż-Żgħażagħ u l-Lega taż-Żgħażagħ Demokratiċi (DYL), fejn ħa sehem fi gruppi ta' studju tat-teorija politika <ref target="https://mt.wikipedia.org/wiki/Marksiżmu">Marksista</ref> u letteratura oħra. F'Settembru tal-1957 hu sar viċi-president tal-fergħa DYL tal-iskola sekondarja tiegħu. F'din il-kariga hu instiga programm ta' anti-fazzjożità u qalb sħabu tal-klassi prova jinkoraġġixi iktar edukazzjoni ideoloġika.</p>
</text></body></html>